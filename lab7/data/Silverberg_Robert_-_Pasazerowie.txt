Autor: Robert Silverberg
Tytul: Pasażerowie

(Passangers)

Z "NF" 2/95


   Czuję się kompletnie rozbity. Okruchy pamięci odpłynęły 
jak dryfująca kra. Tak jest zawsze, kiedy opuszcza nas 
Pasażer. Nigdy nie możemy być pewni tego wszystkiego, co 
robiły nasze wypożyczone ciała. Mamy tylko niewyraźne 
wspomnienia, ślady.  
   Jak piasek przyklejony do wrzuconej w ocean butelki. Jak 
pulsowanie w amputowanych nogach.  
   Wstaję. Próbuję się pozbierać. Mam potargane włosy; 
czeszę się. Moja twarz jest blada i wymięta; za mało spałem. 
Czuję kwaśny smak w ustach. Czy mój Pasażer jadł jakieś 
świństwa moimi ustami. Oni to robią. Oni mogą zrobić 
wszystko.  
   Jest poranek.
   Szary, nieokreślony poranek. Przez chwilę wyglądam przez 
okno, potem drżącą dłonią zasłaniam okno i przyglądam się 
szarym, nieokreślonym zasłonom. Mój pokój wygląda 
nieporządnie. Czy była tu kobieta? Popielniczki są pełne.  
Oglądając pety znajduję kilka ze śladem szminki. Tak, 
najwyraźniej musiała tu być kobieta.  
   Dotykam pościeli. Jest wciąż ciepła. Obydwie poduszki są 
zgniecione. Jednak jej już nie ma, Pasażera też nie ma - 
jestem sam.  
   Ile czasu to trwało tym razem?
   Podnoszę słuchawkę i dzwonię do Centrali. 
   - Którego dziś mamy?  
   Nieokreślony, kobiecy głos z komputera odpowiada: 
   - Piątek, czwarty grudnia 1987.
   - Godzina?
   - Dziewiąta pięćdziesiąt jeden. Czasu wschodniego.
   - Prognoza pogody?
   - Przewidywana temperatura trzydzieści do trzydziestu 
ośmiu stopni. Obecnie temperatura wynosi trzydzieści jeden 
stopni. Wiatr północny, szesnaście mil na godzinę. Opadów 
nie przewiduje się.  
   - Co proponujecie na kaca?
   - Jedzenie czy lekarstwo? 
   - Wszystko jedno - mówię.  
   Komputer przez chwilę myśli. A wreszcie decyduje się na 
jedno i drugie i uruchamia moją kuchnię. Z małego kranu leje 
się zimny sok pomidorowy. Jajka zaczynają skwierczeć na 
patelni. Z apteczki dostaję czerwony płyn. Centralny 
komputer jest zawsze taki opiekuńczy. Zastanawiam się, czy 
kiedykolwiek bywa opanowany przez Pasażera. Jakie to 
musiałoby być dla nich ekscytujące! Na pewno ciekawiej jest 
wypożyczyć sobie milion umysłów z Centrali niż żyć przez 
chwilę w ułomnej, ograniczonej duszy zużytej ludzkiej 
istoty!  
   Czwarty grudnia, jak powiedziała Centrala. Piątek. A więc 
Pasażer opanował mnie na trzy doby.  
   Piję czerwony płyn i próbuję ostrożnie uporządkować 
wspomnienia. To jest tak, jakbym badał otwartą ranę.  
   Pamiętam wtorkowy poranek. Kiepski dzień w pracy. Żaden 
wykres nie wyszedł tak, jak powinien. Majster zdenerwowany; 
był opanowany przez Pasażera trzy razy w ciągu pięciu 
tygodni, jego dział pogrążył się w kompletnym chaosie, a 
bożonarodzeniowa premia przepadła. Mimo że zwyczajowo nie 
karze się nikogo za straty spowodowane przez obecność 
Pasażerów, majster boi się chyba, że zostanie potraktowany 
nie najlepiej. Przechodzimy trudny okres. Sprawdzanie 
wykresów, zmaganie się z programem komputerowym, 
weryfikowanie danych po dziesięć razy. Wynik - szczegółowe 
przewidywania wahań cen ubezpieczeń społecznych od lutego do 
kwietnia 1988.  Po południu mamy spotkanie, w czasie którego 
powinniśmy omówić wnioski wypływające z wykresów.  
   Nie pamiętam wtorkowego popołudnia.  
   Wtedy musiał mnie opanować Pasażer. Może w pracy. Może w 
wykładanej mahoniem sali konferencyjnej, w czasie spotkania.  
Wokół mnie zmartwione twarze; kaszlę, przechylam 
się, spadam z krzesła. Smutno potrząsają głowami. Nikt do 
mnie nie podchodzi. Nikt mnie nie zatrzymuje. Przeszkodzenie 
komuś, kto jest opanowany przez Pasażera, jest zbyt 
niebezpieczne. Istnieje możliwość, że obok czai się drugi 
Pasażer w bezcielesnej formie i też szuka ofiary.  
Wszyscy mnie omijają. Wychodzę z budynku.  
   A co potem?  
   Siedząc w moim pokoju w szary piątkowy ranek i jedząc 
jajecznicę, staram się zrekonstruować trzy ostatnie noce.  
   Oczywiście, jest to niemożliwe. W czasie ataku świadomość 
funkcjonuje normalnie, ale kiedy Pasażer się wycofuje, 
prawie wszystkie wspomnienia znikają. Pozostaje tylko jakby 
lekki osad bladych i nierealnych obrazów. Ofiara nie jest 
już potem dokładnie taką samą osobą. Chociaż nie może sobie 
przypomnieć szczegółów tego, co przeszła, jest zmieniona 
przez te doświadczenia.  

   Próbuję sobie przypomnieć.  
   Dziewczyna? Tak - szminka na niedopałkach papierosów. 
Poza tym seks, tu, w moim pokoju. Młoda? Stara? Blondynka? 
Ciemna? Wszystko jest jakby zamglone. Jak zachowywało się 
moje wypożyczone ciało? Czy byłem dobrym kochankiem? Kiedy 
jestem sobą, staram się. Trzymam formę. Mam trzydzieści 
osiem lat i mogę rozegrać trzy sety na korcie tenisowym w 
letnie popołudnie. Mogę sprawić, że kobieta zabłyśnie tak, 
jak powinna. Nie chwalę się, po prostu stwierdzam fakty.  
Każdy ma jakieś zdolności. Ja mam właśnie takie.  
   Ale Pasażerowie, jak mi mówiono, czerpią złośliwą 
przyjemność z przeinaczania naszych talentów. A gdyby mojemu 
Pasażerowi sprawiło radość znalezienie mi kobiety i 
zmuszenie mnie do wielokrotnego niepowodzenia?  
   Nie podoba mi się ta myśl.  
   Mój umysł powoli odzyskuje jasność. Lekarstwo przepisane 
przez Centralę działa szybko. Jem, golę się, stoję pod 
prysznicem, aż moja skóra jest całkiem czysta. Gimnastykuję 
się. Czy Pasażer robił moje ćwiczenia w środę i w czwartek?  
Prawdopodobnie nie. Muszę to nadrobić. Zbliżam się już do 
wieku średniego, kiedy nie jest łatwo utrzymać formę.  
   Dwadzieścia razy dotykam palcami stóp. Kolana mam proste.  
   Wyrzucam nogi w powietrze.  
   Robię pompki.  
   Moje ciało reaguje bólem, musiało być źle traktowane. To 
jest pierwszy moment pełnej świadomości: czuję wewnętrzne 
drżenie, wiem, że znów jestem pełen energii.  
   Teraz potrzebuję świeżego powietrza. Szybko ubieram się i 
wychodzę. Nie muszę dziś iść do pracy. Wiedzą, że od wtorku 
jestem opanowany przez Pasażera i nie muszą się dowiedzieć, 
że w piątek o świcie mnie opuścił. Zrobię sobie wolne.  
Pochodzę po ulicach, poruszam się, wynagrodzę mojemu ciału 
nadużycia, których się dopuściłem.  
   Wchodzę do windy. Zjeżdżam pięćdziesiąt pięter w dół.  
Wychodzę na grudniowe powietrze.  
   Wokół mnie wznoszą się wieżowce Nowego Jorku.  
   Po ulicach przesuwają się strumienie samochodów. Kierowcy 
niespokojnie rozglądają się dookoła. Nigdy nie wiadomo, 
kiedy jadący kierowca sąsiedniego samochodu zostanie 
opanowany. W chwili nadejścia Pasażera zawsze następuje 
moment braku koordynacji. Wiele osób ginie w ten sposób na 
naszych ulicach i autostradach, ale nigdy nie jest to 
Pasażer.  
   Ruszam bez celu. Przecinam Czternastą Ulicę, idę dalej w 
kierunku północnym, słuchając delikatnego dźwięku silników.  
Widzę chłopca wyskakującego na ulicę. Musiał zostać 
opanowany. Na rogu Piątej i Dwudziestej Drugiej zbliża się 
zamożnie wyglądający, gruby mężczyzna, ma przekręcony 
krawat, poranny "Wall Street Journal" wystaje mu z kieszeni 
płaszcza. Chichocze. Wystawia język. Opanowany. Opanowany.  
Omijam go szerokim łukiem. Szybko podchodzę do przejścia 
podziemnego pod Trzydziestą Czwartą Ulicą w kierunku Queens, 
zatrzymuję się na chwilę, żeby popatrzeć na dwie młode 
dziewczyny, które kłócą się stojąc na brzegu chodnika. Jedna 
z nich jest Murzynką. W jej oczach widzę strach. Druga 
spycha ją na jezdnię. Opanowana. Ale Pasażer nie ma zamiaru 
mordować, szuka tylko przyjemności. Czarna dziewczyna upada 
skulona, cała drży. Zrywa się do ucieczki. Druga dziewczyna 
wkłada długie pasmo jasnych włosów do ust i zaczyna żuć.  
Budzi się. Wygląda na zdziwioną.  
   Odwracam oczy. Nie należy patrzeć, kiedy ktoś powraca do 
siebie. Taka jest moralność opanowanych; mamy dużo nowych 
zwyczajów w tych ciężkich dniach.  
   Śpieszę się.  
   Gdzie ja idę tak szybko? Przeszedłem już ponad milę.  
Chyba idę w jakimś określonym kierunku, tak jakby Pasażer 
wciąż czaił się w mojej czaszce i popędzał mnie. Ale wiem, 
że tak nie jest. Na razie przynajmniej pozostaję wolny.  
   Ale czy można być tego naprawdę pewnym?  
   Cogito ergo sum nie da się już zastosować. Myślimy, nawet 
kiedy jesteśmy opanowani przez Pasażera, żyjemy wtedy w 
cichej desperacji, niezdolni do powstrzymania się od 
działań, choćby najbardziej strasznych, choćby prowadzących 
do samozniszczenia. Z pewnością potrafię odróżnić, 
kiedy pozostaję we władaniu Pasażera, a kiedy jestem wolny. Ale 
może tylko tak mi się wydaje. Może jestem opanowany przez 
szczególnie złośliwego Pasażera, który w ogóle mnie nie 
opuszcza, ale który wycofał się do odległych zakamarków 
mojego mózgu, pozostawiając wrażenie wolności, podczas kiedy 
naprawdę cały czas z ukrycia kieruje mną w jakichś sobie tylko 
znanych celach.  
   Czy w ogóle możemy osiągnąć więcej niż wrażenie wolności?  
   Ale denerwujące jest, że mogę być opanowany nie 
uświadamiajac sobie tego. Jestem całkiem spocony i to wcale 
nie od szybkiego marszu. Zatrzymaj się. Stań tutaj. Dlaczego 
musisz iść? Jesteś na Czterdziestej Pierwszej ulicy. Tu jest 
biblioteka. Nic cię nie gna. Zatrzymaj się na chwilę, mówię 
sobie. Odpocznij na schodkach biblioteki.  
   Siadam na zimnym kamieniu i mówię sobie, że tę decyzję na 
pewno podjąłem samodzielnie.  
   Czy aby na pewno? Stary problem: wolna wola czy 
determinizm, sprowadzony do najgłupszego wymiaru.  
Determinizm nie jest już abstrakcją powstałą w umyśle 
filozofa; to zimne, obce macki wślizgujące się między zwoje 
mózgowe. Pasażerowie przybyli trzy lata temu. Od tego czasu 
zostałem opanowany pięć razy. Nasz świat zmienił się. Ale 
dostosowujemy się nawet do tego. Przyzwyczailiśmy się. Mamy 
nowe zwyczaje. Życie toczy się dalej. Nasz rząd rządzi, 
parlament zbiera się, giełdy jak zwykle przeprowadzają 
transakcje. Znaleźliśmy metody na odrobienie tych okresów 
bezcelowego wyniszczenia. To jedyny sposób. Cóż innego 
możemy zrobić? Ugiąć się? To wróg, z którym nie możemy 
walczyć; co najwyżej przetrwać. Tak więc staramy sie 
przetrwać.  
   Kamienne stopnie są zimne. W grudniu niewiele osób tu siada.  
   Mówię sobie, że zrobiłem ten długi spacer z własnej woli, 
że zatrzymałem się z własnej woli, że żaden Pasażer nie 
panuje teraz nad moim mózgiem. Może. Może. Nie mogę poddać 
się myśli, że nie jestem wolny.  
   Czy zdarza się, zastanawiam się, że Pasażer zostawia
jakiś rozkaz? Pójdź w to miejsce, zatrzymaj się tam? To też 
jest możliwe.  
   Rozglądam się wokół patrząc na innych ludzi 
siedzących tak jak ja na stopniach biblioteki.  
   Stary człowiek, z oczami bez wyrazu, rozłożył sobie 
gazetę. Obok mniej więcej trzynastoletni chłopiec.  Dalej 
brzydka kobieta. Czy oni wszyscy są opanowani? Pasażer 
wydaje się krążyć dziś wokół mnie. Im wcześniej obserwuję 
opanowanych, tym większą mam pewność, że chwilowo jestem 
wolny. Ostatnim razem miałem między atakami trzy miesiące 
bycia sobą. Niektórzy ludzie, jak słyszałem, prawie zawsze 
są opanowani przez obcych. Ich ciała cierpią, a oni doznają 
tylko momentów wolności, niekiedy dzień, innym razem tydzień 
albo godzina. Nie udało nam się ustalić, ilu Pasażerów 
zamieszkuje nasz świat. Może miliony. A może tylko pięciu.  
Kto to może wiedzieć?  
   Drobne płatki śniegu padają z szarego nieba. Centrala 
powiedziała, że nie przewidują dziś opadów. Czy Centrala też 
jest dziś opanowana?  
   Zauważam dziewczynę.  
   Siedzi niedaleko, pięć schodków wyżej. Czarna sukienka 
podwinęła się lekko odsłaniając zgrabne nogi. Dziewczyna 
jest młoda. Ma gęste rudobrązowe włosy. Z tej odległości nie 
mogę rozpoznać koloru oczu. Wiem tylko, że są jasne. Ubrana 
jest bardzo prosto. Nie ma jeszcze nawet trzydziestu lat. 
Otula się ciemnozielonym płaszczem.  Szerokie usta 
pomalowane lekko czerwoną szminką, wąski nos, starannie 
wyskubane brwi.  
   Znam ją.  
   Wiem, że spędziłem z nią trzy ostatnie noce w moim 
pokoju. To była ona. Przyszła do mnie opanowana, a ja, 
opanowany, spałem z nią. Jestem tego pewien. Wspomnienia 
wracają; widzę jej szczupłe, nagie ciało na moim łóżku.  
   Jak to się dzieje, że to pamiętam?  
   Wrażenie jest zbyt silne, żeby mogło być iluzją.  
Najwyraźniej ten fakt pozwolono mi zapamiętać z niewiadomego 
powodu. Pamiętam więcej. Przypominam sobie, jak cicho 
wzdychała z zadowolenia. Wiem, że moje ciało nie zawiodło mnie 
przez te trzy noce, i że potrafiłem zaspokoić jej potrzeby.  
   I jeszcze coś. Wspomnienie niewyraźnych dźwięków 
muzyki; zapach młodości w jej włosach; szum zimowych drzew. 
W jakiś sposób ona przenosi mnie do czasów niewinności, 
kiedy byłem młody, a dziewczyny stanowiły dla mnie 
tajemnicę; czas przyjęć i tańców, czas ciepła i sekretów.  
   Coś mnie do niej ciągnie.  
   To objaw złego wychowania. W złym stylu jest zbliżyć 
się do kogoś, kogo się spotkało, kiedy było się opanowanym 
przez Pasażera. Takie zetknięcie nie daje żadnych 
przywilejów; obcy pozostaje obcym, niezależnie od tego, co 
ty i ona robiliście czy mówiliście przez ten czas, który 
niechcący spędziliście razem.  
   Mimo wszystko ciągnie mnie do niej.  
   Dlaczego chcę łamać utarte zwyczaje? Dlaczego, tak po 
prostu, gwałcę obowiązujące prawa? Nigdy przedtem tego nie 
robiłem. Zawsze byłem taki sumienny.  
   Jednak wstaję i idę wzdłuż stopnia, na którym siedziałem, 
aż znajduję się naprzeciwko niej, patrzę do góry, a ona 
automatycznie krzyżuje nogi, jakby zdając sobie sprawę, że 
pozycja, w której siedziała nie jest zbyt przyzwoita. Po tym 
geście poznaję, że teraz nie jest opanowana. Nasze oczy 
spotykają się. Jej źrenice są brązowo-zielone. Jest piękna i 
staram się odnaleźć w pamięci więcej szczegółów naszego 
poprzedniego spotkania.  
   Wchodzę na kolejne stopnie, aż staję tuż przed nią.  
   - Cześć - mówię.  
   Spogląda na mnie obojętnie. Chyba mnie nie rozpoznała. 
Jej oczy są jakby matowe, często tak bywa zaraz po odejściu 
Pasażera. Zaciska usta i patrzy na mnie taksującym wzrokiem.  
   - Cześć - odpowiada chłodno. - Chyba się nie znamy.
   - Nie. Nie znamy się, ale mam wrażenie, że nie chcesz w 
tej chwili być sama. Ja na pewno nie. - Próbuję przekonać ją 
spojrzeniem, że mam uczciwe zamiary. - Chyba będzie padał 
śnieg - mówię. - Może znajdziemy jakieś cieplejsze miejsce?  
Chciałbym z tobą porozmawiać.  
   - O czym?
   - Chodźmy stąd, wtedy ci powiem. Nazywam się Charles Roth.
   - Helen Martin.
   Wstaje. Nadal jest chłodna, obojętna, podejrzliwa, czuje 
się niepewnie. Ale przynajmniej zgodziła się pójść ze mną. 
To dobry znak.  
   - Chyba za wcześnie na drinka? - pytam.  
   - Nie wiem. Właściwie nie mam pojęcia, która jest godzina.
   - Z pewnością przed dwunastą.
   - Mimo wszystko napiję się - mówi i obydwoje 
uśmiechamy się.  
   Idziemy do baru po drugiej stronie ulicy. Siedząc 
naprzeciwko siebie, wolno sączymy drinki, ona daiquiri, ja 
krwawą mary. Odprężyła się trochę. Zadaję sobie pytanie, 
czego właściwie od niej chcę. Tak, jej towarzystwo sprawia 
mi przyjemność. A jej towarzystwo w łóżku? Przecież miałem 
już tę przyjemność, przez trzy noce, mimo że ona o tym nie 
wie. Jednak chcę czegoś więcej. Czegoś więcej. Czego?  
   Ma zaczerwienione oczy. Niewiele spała przez ostatnie 
trzy noce.  
   - Czy to było bardzo nieprzyjemne? - pytam. 
   - Co?
   - Pasażer. 
   Na jej twarzy widzę gwałtowną reakcję. 
   - Skąd wiesz, że miałam Pasażera?
   - Wiem.
   - Nie powinniśmy o tym mówić.
   - Nie widzę w tym nic złego - mówię. - Mój Pasażer 
opuścił mnie dziś w nocy. Byłem opanowany od wtorkowego
popołudnia.  
   - Mój odszedł jakieś dwie godziny temu. Tak mi się 
wydaje. - Jej policzki okrywa rumieniec. Mówienie o tym 
wydaje jej się czymś wstydliwym. - Byłam opanowana od 
poniedziałku wieczorem. To był piąty raz.  
   - Mój też. 
   Bawimy się szklankami. Nasz kontakt zacieśnia się, nie
musimy nawet rozmawiać. Ostatnie wspomnienia związane z 
Pasażerem sprawiają, że mamy coś wspólnego, mimo że Helen 
nie zdaje sobie sprawy, jak intymne doświadczenia 
dzieliliśmy.  
   Rozmawiamy. Ona zajmuje się projektowaniem wystaw. Ma 
małe mieszkanie kilka ulic stąd. Mieszka sama. Pyta, co ja 
porabiam. 
   - Analityk ubezpieczeniowy - mówię. 
   Uśmiecha się. Ma nieskazitelne zęby. Zamawiamy drugiego 
drinka. Jestem teraz pewien, że to ta sama dziewczyna, która 
była w moim pokoju. 
   Budzi się we mnie nadzieja. Szczęśliwy przypadek zetknął 
nas ze sobą tak szybko po tym, kiedy nieświadomie 
rozstaliśmy się. Równie szczęśliwy przypadek sprawił, że w 
mojej pamięci pozostało jakieś wspomnienie.  
   Przeżyliśmy coś wspólnie, nikt nie wie co, ale musiało to 
być dobre, skoro pozostawiło we mnie tak wyraźny ślad. Teraz 
chcę się do niej zbliżyć świadomie, w pełni władz umysłowych 
i odnowić tę znajomość, tym razem rzeczywistą. To nie jest 
do końca uczciwe, bo wykorzystuję wiedzę o obecności w nas 
naszych Pasażerów. Mimo tego potrzebuję jej. Pragnę jej.  
   Wydaje się, że ona także mnie potrzebuje, nie zdając 
sobie sprawy z tego, kim jestem. Jednak strach powstrzymuje 
ją.  
   Boję się ją przestraszyć i nie próbuję za szybko 
wykorzystywać mojej wiedzy. Może zabierze mnie dziś do 
swojego mieszkania, a może nie, ale ja tego nie zaproponuję.  
Kończymy drinki. Umawiamy się na spotkanie jutro, przed 
biblioteką. Nasze ręce przez moment dotykają się. Potem ona 
odchodzi.  
   W ciągu nocy zapełniam trzy popielniczki. Bez przerwy 
rozważam, czy to, co robię, jest mądre. Dlaczego nie zostawię 
jej w spokoju? Nie mam prawa wchodzić w jej życie. W naszym 
świecie najrozsądniej jest żyć osobno.  
   A jednak - kiedy o niej myślę, przenikają mnie odległe 
wspomnienia. Na wpół zatarte obrazy straconych okazji 
dziewczęcego śmiechu na korytarzu drugiego piętra, 
skradzionych pocałunków, harbaty z ciasteczkami. Pamiętam 
dziewczynę z orchideą we włosach i inną w błyszczącej 
sukience, jeszcze inną z dziecinną twarzą i oczami dorosłej 
kobiety, wszystkie tak odległe, stracone tak dawno temu.  
Mówię sobie, że tej nie stracę, że nie pozwolę, żeby mi ją 
zabrano.  

   Nadchodzi ranek, spokojna sobota. Wracam do biblioteki, 
prawie nie spodziewając się, że ją tam zastanę, ale jest, 
siedzi na schodach i jej widok przynosi mi ulgę. Wygląda na 
zaniepokojoną, zmartwioną; najwyraźniej dużo myślała i mało 
spała. Idziemy wzdłuż Piątej Alei. Przysuwa się blisko mnie, 
ale nie bierze mnie za rękę. Jej kroki są krótkie, szybkie, 
nerwowe.  
   Chcę zaproponować, żebyśmy poszli do jej mieszkania 
zamiast do baru. Kiedy jesteśmy wolni, musimy działać 
szybko. Ale zdaję sobie sprawę, że z taktycznego punktu 
widzenia nie powinienem o tym myśleć. Zbytni pośpiech byłby 
fatalny, może przyniósłby mi zwycięstwo, które jednak w 
rzeczywistości byłoby klęską. W każdym razie jej zachowanie 
nie jest specjalnie obiecujące. Patrzę na nią, myślę o 
muzyce i o świeżym śniegu, ona obserwuje szare niebo.  
   - Czuję, że wciąż na mnie patrzą. Jak sępy, które 
zbierają się w pobliżu ofiary i czekają, czekają. Gotowe do 
ataku.  
   - Jest sposób, żeby ich pokonać. Możemy łapać te momenty, 
kiedy nie patrzą na nas.  
   - Oni zawsze patrzą. 
   - Nie - mówię jej. - Niemożliwe, żeby było ich tak wielu.  
Czasami odwracają się w inną stronę. I wtedy dwoje ludzi 
może się zbliżyć i spróbować dać sobie trochę ciepła.  
   - Ale po co?
   - Nie bądź taką pesymistką, Helen. Czasem zapominają o 
nas na całe miesiące. Mamy szansę. Naprawdę mamy szansę.  
   Nie mogę się przebić przez otaczający ją mur strachu. 
Jest sparaliżowana bliskością Pasażera. Nie chce niczego 
zaczynać, bojąc się, że zostanie to zniszczone przez naszych 
prześladowców. Dochodzimy do budynku, w którym mieszka i mam 
nadzieję, że ulegnie i zaprosi mnie do środka. Przez moment 
się waha, ale trwa to tylko chwilę; bierze moją dłoń w 
swoje, uśmiecha się, potem uśmiech blednie, a ona odchodzi 
zostawiając mnie ze słowami: 
   - Spotkajmy się znowu jutro w południe, w bibliotece.
   Wracam powoli do domu, jest chłodno.  
   Tej nocy jej pesymizm udziela mi się. Wydaje się, że 
nasza próba uratowania czegokolwiek jest z góry skazana na 
niepowodzenie. Co więcej, odszukanie dziewczyny było z 
mojej strony niegodziwe, powinienem się wstydzić, że 
ofiarowuję jej niepewną miłość nie będąc wolnym. W tym 
świecie, mówię sobie, powinniśmy trzymać się z daleka od 
innych, tak, żebyśmy nie skrzywdzili nikogo, kiedy zostaniemy 
schwyceni i opanowani.  
   Rano nie idę na spotkanie.  
   Tak będzie najlepiej, przekonuję sam siebie. Nie mam 
żadnego powodu, żeby ją zwodzić. Wyobrażam sobie Helen przed 
biblioteką, kiedy zastanawia się, dlaczego się spóźniam, 
niecierpliwi się, potem denerwuje. Będzie zła, że nie 
przychodzę na spotkanie, ale jej gniew minie i szybko o mnie 
zapomni.  
   Nadchodzi poniedziałek. Wracam do pracy.  
   Oczywiście, nikt nie pyta o moją nieobecność. Zachowują 
się jakby nigdy nic. Ranek mam bardzo zajęty. Praca jest 
ciekawa, mija kilka godzin, zanim myślę o Helen. Ale nagle 
przypominam sobie o niej i nie mogę już myśleć o niczym 
innym. Zastanawiam się nad własnym tchórzostwem. Nad tym, 
jak dziecinne były moje ponure nocne rozważania. Dlaczego 
tak łatwo przyjmujemy nasz los? Dlaczego się poddajemy? Chcę 
walczyć, żeby mimo wszystko coś uratować. Jestem głęboko 
przekonany, że to może się udać. Pasażerowie mogą już nigdy 
nam nie przeszkodzić. A sposób, w jaki się uśmiechnęła, kiedy 
staliśmy przed jej domem w sobotę, ten blask, który 
rozświetlał ją przez chwilę - powinienem zgadnąć, że za 
murem jej strachu kryją się te same nadzieje. Czekała, żebym 
ją poprowadził. A ja zostałem w domu.  
   W czasie lunchu idę do biblioteki przekonany, że robię to 
na próżno.  
   Ale ona czeka. Chodzi wzdłuż stopni; wiatr owiewa jej 
szczupłą sylwetkę. Podchodzę do niej.  
   Przez chwilę nie odzywa się. W końcu mówi: 
   - Cześć.
   - Przepraszam za wczoraj.
   - Długo na ciebie czekałam. 
   Wzruszam ramionami. 
   - Doszedłem do wniosku, że nie powinienem przychodzić. Ale 
potem zmieniłem zdanie.  
   Próbuje być zła. Ale wiem, że jest zadowolona, ponieważ 
znowu mnie widzi - inaczej po co by tu przychodziła? Nie 
może ukryć radości. Ja też. Wskazuję ręką bar naprzeciwko.  
   - Daiquiri? - pytam. - Zamiast fajki pokoju?
   - Dobrze.
   Dziś bar jest pełen ludzi, ale udaje nam się znaleźć 
wolny kąt. W jej oczach zauważam światło, którego przedtem 
nie było. Czuję, że bariera, która jest wewnątrz niej pęka.  
   - Mniej się mnie boisz, prawda Helen? - mówię.  
   - Nigdy się ciebie nie bałam. Boję się tego, co może się 
stać, jeżeli podejmiemy ryzyko.  
   - Nie bój się. Nie bój się.
   - Próbuję. Ale czasami to wszystko wydaje się takie 
beznadziejne. Od kiedy oni tu są.  
   - Wciąż możemy starać się mieć swoje własne życie.
   - Może.
   - Musimy próbować. Zawrzyjmy umowę. Koniec załamywania 
się. Koniec martwienia się, że stanie się coś okropnego. 
Dobrze?  
   - Dobrze.
   Kończymy drinki, płacę za nie moją centralną kartą 
kredytową i wychodzimy z baru. Chcę, żeby mi powiedziała, 
bym już nie wracał do pracy, tylko poszedł z nią. Teraz to 
już nieuniknione, im wcześniej, tym lepiej.  
   Idziemy kawałek dalej. Nie zaprasza mnie. Czuję, że toczy 
się w niej wewnętrzna walka, czekam, żeby sama, bez mojej 
interwencji, znalazła rozwiązanie. Idziemy jeszcze kawałek.  
Jej ramię obejmuje moje, ale mówi tylko o swojej pracy, o 
pogodzie, jest to obojętna rozmowa, prowadzona na odległość 
ramienia. Na następnym rogu skręca, oddalając się od swojego 
mieszkania, z powrotem w kierunku baru. Próbuję być 
cierpliwy.  

   Nie ma potrzeby przyspieszania naturalnego biegu rzeczy, 
mówię sobie. Jej ciało nie jest dla mnie tajemnicą. Nasza 
znajomość zaczęła się w odwrotnej kolejności, najpierw 
kontakt fizyczny; teraz trochę czasu zajmie nam cofnięcie 
się i zbudowanie tej trudniejszej części, którą niektórzy 
nazywają miłością.  
   Ale oczywiście ona nie wie, że znamy się w ten sposób. 
Wiatr pokrywa nasze twarze płatkami śniegu i zimne, 
przenikliwe powietrze budzi we mnie potrzebę szczerości. 
Wiem, co muszę jej powiedzieć. Muszę wyznać moją 
nieuczciwość.  
   Mówię jej: 
   - Kiedy w zeszłym tygodniu byłem opanowany, w moim 
mieszkaniu była dziewczyna.  
   - Po co teraz o tym mówić? 
   - Helen, muszę ci to powiedzieć. To ty byłaś tą dziewczyną.
   Zatrzymuje się. Odwraca się do mnie. Ludzie mijają nas. 
Jej twarz jest bardzo blada, na policzkach pojawiają się 
czerwone plamy.  
   - To nie jest śmieszne, Charles.
   - To nie miało być śmieszne. Byłaś ze mną od wtorku 
wieczorem do piątku rano.  
   - Skąd możesz to wiedzieć. 
   - Wiem. Pamiętam to. W jakiś sposób to zostało w 
mojej pamięci. Widzę całe twoje ciało.  
   - Przestań, Charles.
   - Było nam bardzo dobrze razem - mówię. - Musiało się to 
podobać naszym Pasażerom, skoro było tak dobrze. Kiedy cię 
znowu zobaczyłem - to było jak przebudzenie ze snu i 
odkrycie, że ten sen jest prawdziwy, że ta dziewczyna 
istnieje naprawdę.  
   - Nie!
   - Chodźmy do twojego mieszkania i zacznijmy jeszcze raz.
   - Jesteś obrzydliwy. Przecież nie było żadnego powodu, 
żebyś wszystko psuł. Może byłam z tobą, a może nie, ale nie 
możesz tego wiedzieć, a jeżeli już wiesz, to nie powinieneś 
tego mówić.  
   - Masz znamię wielkości dziesięciocentówki, jakieś trzy 
cale pod lewą piersią - mówię.  
   Zaczyna łkać i rzuca się na mnie, na środku ulicy. Jej 
długie srebrne paznokcie zostawiają ślady na moim policzku.  
Bije mnie. Próbuję ją powstrzymać. Kopie mnie. Nikt nie 
zwraca na nas uwagi. Przechodnie myślą, że jesteśmy 
opanowani i odwracają głowy. Jest wściekła, ale moje ramiona 
obejmują ją jak żelazne kleszcze, więc może tylko tupać i 
prychać. Jej ciało dotyka mojego. Jest cała sztywna i widać, 
że cierpi.  
   Niskim, przekonywojącym głosem mówię: 
   - Pokonamy ich, Helen. Dokończymy to, co oni zaczęli.  
Nie walcz ze mną. Nie ma żadnego powodu. Wiem, że to 
przypadek, że cię pamiętam, ale pozwól mi pójść z tobą, a 
udowodnię ci, że należymy do siebie.  
   - Puść mnie. 
   - Proszę cię. Proszę. Dlaczego mamy być wrogami? Nie chcę 
cię skrzywdzić, Helen. Kocham cię. Pamiętasz, kiedy byliśmy 
dziećmi, bawiliśmy się w zakochaną parę. Ja się tak bawiłem, 
ty na pewno też. Kiedy miałaś szesnaście, siedemnaście lat.  
Szepty, tajemnice - wszystko to była gra, wiedzieliśmy to.  
Ale teraz gra się skończyła. Nie możemy już oszukiwać i 
uciekać. Mamy tak mało czasu, kiedy jesteśmy wolni - musimy 
sobie ufać, otworzyć się przed sobą.  
   - To jest złe.
   - Wcale nie. Tylko dlatego, że panuje głupi zwyczaj, by 
dwoje ludzi, którzy zetknęli się przez Pasażerów unikało 
się. Nie musimy tak robić. Helen.  
   Coś w moim głosie porusza ją. Przestaje walczyć. Jej opór 
słabnie. Patrzy na mnie, jej zalana łzami twarz rozluźnia 
się, jej oczy błyszczą.  
   - Zaufaj mi - mówię. - Zaufaj mi, Helen!
   Waha się. Potem powoli na jej twarzy pojawia się uśmiech.
   W tym momencie czuję chłód z tyłu czaszki, mam uczucie 
jakby metalowe ostrze zagłębiało się w kość. Sztywnieję. 
Moje ramiona już jej nie obejmują. Na moment tracę zmysł 
dotyku, kiedy mgła ustępuje, wszystko wydaje się inne.  
   - Charles? - słyszę jej głos. - Charles? 
   Podnosi dłoń do ust. Odwracam się nie patrząc na nią i 
idę do baru. Młody mężczyzna siedzi przy jednym ze stolików. 
Jego ciemne włosy błyszczą od brylantyny, ma gładkie 
policzki. Nasze oczy spotykają się.  
   Siadam. On zamawia drinki. Nie rozmawiamy.  
   Moja dłoń dotyka jego ręki i tak już zostaje. Barman 
podaje drinki, patrzy na nas podejrzliwie, ale nic nie mówi. 
Pijemy i odstawiamy puste szklanki.  
   - Chodźmy - mówi mężczyzna.  
   Wychodzę za nim.  
                                     Przełożyła Anna Koszur

                      ROBERT SILVERBERG
   Rocznik 1935. Niezwykle płodny i popularny autor, napisał 
ponad 100 powieści, około 60 innych książek oraz mnóstwo 
różnorakich publikacji. Był również redaktorem lub 
współredaktorem mniej więcej 60 antologii.  Zaczął pisać już 
jako student Columbia University. Jego pierwszym 
opublikowanym opowiadaniem było "Gorgon Planet" (1954), ale 
już rok później ukazała się jego powieść "Revolt on Alfa" 
(1955). W 1956 roku otrzymał Hugo jako Najlepiej 
Zapowiadający Się Młody Autor. Pisał dla "Amazing Stories", 
"Fantastic", "Science Fiction Adventures" i "Super Science 
Fiction", używając zresztą wielu różnych nazwisk.  
Najczęściej pod pseudonimem Calvin M. Knox i David 
Osborne, ale było jeszcze wiele innych (w encyklopedii 
Petera Nichollsa zajmują one sporą część strony). Silverberg 
tworzył też do spółki z innymi autorami. Przez jakiś czas 
jego partnerem był Randall Garrett, ale także Isaac Asimov, 
z którym napisał kilka powieści, m.in. "Nightfall", "Child 
of Time" oraz "Mały brzydki chłopiec" - książka ta jest 
rozwinięciem noweli Asimova, którą  drukowaliśmy w "NF" 
5/94.  
                                                    D.M.

