Autor: Roman Ociepa
Tytul: Proszek

Z "NF" 7/97


   Pokażę ci strach w garści prochu
               T.S. Eliot - "Ziemia jałowa" 
               (tłumaczenie autora)

   Mówi się, że Kot jest z natury samotny, tchórzliwy i 
fałszywy. Trudno o bardziej błędne przekonanie.  
   Domowy Kot daje się wychować jak inne zwierzę.  Cały 
ranek Kot śpi na łóżku lub parapecie, potem wstaje, 
przeciąga się i rozespany kontempluje otoczenie.  Ziewa przy 
tym potężnie, co jest niezapomnianym widokiem, ze względu na 
zmiany, jakie zachodzą w wyglądzie Kota. Mała paszcza 
rozszerza się, rozwiera, policzki rozjeżdżają się na boki - 
Kot wygląda jak miniaturka lwa. Kłap! Paszcza znika i 
zadowolony Kot wstaje. Z podniesionym ogonem zmierza do 
kuchni, gdzie stoi miska z jedzeniem, woda i kuweta na 
brudy. Po drodze naciąga każdą nogę z osobna.  
   Kot je szybko i lubi wyrzucać kawałki jedzenia na 
podłogę. Teza o roślinożerności Kotów jest bzdurą.  Je 
wszystko; nie gardzi kocim pokarmem, mlekiem, rosołem, 
kawałkami kiełbasy (byle nie za mocno peklowanej). Gdy 
pojawia się kawałek ryby, mięsa albo świeżej szynki, Kot 
potrafi być przymilny.  Chodzi slalomem między nogami 
Kucharza, mruczy, gruchocze, wspina się na dwie łapy i 
próbuje wepchnąć się na stół. Spróbujcie nie poczęstować 
Kota!  
   To, że Kot jest cichym zwierzęciem, to mit. Nie ma nic 
gorszego niż jego tupanie wczesnym rankiem lub późnym 
wieczorem. Gdy Kot poluje, Właściciel przebywający z nim w 
pomieszczeniu może dostać szału. Kot będzie się bawił starą 
rękawiczką, papierkiem, pudełkiem, kawałkiem szmaty albo 
butem.  W trakcie zabawy Kot wcale nie dba o hałasy i 
zachowanie kociej gracji.  Zdarza mu się utknąć na ścianie, 
która wyrosła na drodze bohaterskiego odwrotu albo zawiesić 
na firance.  Rzeczą, jakiej Kot nie znosi, (naprawdę to się 
jej boi), jest gazeta. Wielka i szeleszcząca potrafi mu 
napędzić niezłego stracha.  
   Kot jest zwierzęciem stadnym. W nocy bardzo lubi tulić 
się do stopy Śpiącego, a nawet zdarza mu się ją wylizać. Kot 
śpi na dwie zmiany: jeden bok na pół godziny.  Później 
trzeba wstać, przeciągnąć się, ziewnąć i zmiana na drugi bok.  
   Fenomenem są kocie uszy. Gdy Kot chce wyglądać domowo, 
wówczas uszy sterczą prosto do góry, a małżowiny są zwrócone 
do przodu. Jeśli rozlegnie się podejrzany dźwięk, jedna z 
tych małżowin obraca się powoli. Gdy Kot poluje, uszy 
odchylają się do tyłu, co nadaje łebkowi Kota nieprzyjemny, 
okrutny wygląd. Przestraszony Kot nie ma uszu.  
   Kot zawsze wita się z Człowiekiem. Pozostawiony długo 
sam, miauczy przeraźliwie po jego powrocie i czuli się 
okropnie. Kot lubi być brany na ręce, tarmoszony i głaskany. 
Wszędzie - po grzbiecie, po ogonie, brzuchu, a szczególnie 
po gardle. Kot nie może żyć bez swojego Człowieka.  
 
   Tomasz siedział na łóżku, w pokoju na stancji. Pokój był 
niewielki i prawie nie umeblowany. Stara szafa, brązowa i 
zawsze otwierająca się ze zgrzytem, regał zbity z listewek i 
dykty, stół i dwa krzesła.  W szafie Tomasz trzymał ubrania, 
na łóżku spał, przy stole pracował. Liczącą się część 
dobytku mógł objąć jednym spojrzeniem.  
   Na stole, po prawej stronie, leżał telefon komórkowy z 
wpiętą kartą portu komunikacji podczerwonej.  Telefon 
usytuowany był tak, żeby port widział swój odpowiednik w 
notebooku. Po lewej stronie, schludnie poukładane leżały 
stacja dysków optycznych, czytnik chipcardów, zestaw 
dodatkowych twardzieli i sterowniki GiRy.  
   Notebook leżał rozwarty, z rozłożoną klawiaturą. Z 
wyświetlonych na ekranie, częściowo nakładających się 
okienek, od razu można było wyróżnić najważniejsze. 
Wiadomość przyszła rano i płonęła czerwienią.  
   Tomasz był studentem czwartego roku Wydziału 
Informatycznego Akademii Górniczo-Hutniczej w Krakowie i 
właśnie pognał do toalety, żeby zwymiotować.  
   W tym roku akademickim czwartek oznaczał dla Tomasza 
wolność. Nie trzeba było zrywać się o szóstej rano i telepać 
ósemką na teren uczelni. Nie zostały zaplanowane monotonne 
wykłady prowadzone przez świeżo upieczonych doktorków ani 
bezproduktywne ćwiczenia polegające na symulowaniu wiedzy 
przed świeżo upieczonymi magisterkami.  
   Mógł wstać późno, około dziewiątej. Wychodził z pokoju do 
kuchni, żeby nastawić wodę na herbatę i przywitać się z 
kotem. Miska kota przeważnie była opróżniona i wylizana, 
więc Tomasz wydobywał z szafki kolejną paczkę kociego 
świństwa.  Gdy kot z zapałem przystępował do jedzenia, 
Tomasz wyrzucał gazetę z kuwety razem z przyschniętą 
zawartością i szedł się myć. W odróżnieniu od kolegów z roku 
Tomasz strasznie nie lubił chodzić zarośnięty. Golił się 
starannie prawie dziesięć minut, na mycie zębów poświęcał 
mniej czasu. Gospodyni od roku obiecywała zainstalować filtr 
do wody w kuchni na piętrze, ale "obiecanki, cacanki"... Na 
szczęście stancja nie była wiele droższa od miejsca w 
akademiku, a Tomasz miał pokój tylko dla siebie. Nie tak jak 
koledzy, którzy cisnęli się w piątkę na dwunastu metrach 
kwadratowych.  
   Tomasz jadł kilka kanapek z szynką, serem lub samą 
margaryną w zależności od stanu finansów, popijał to herbatą 
Dilmah albo Lipton. W trakcie śniadania, w wielkim kubku, 
który dostał na urodziny jeszcze w liceum, parzyło się pół 
litra kawy. Kubek miał na sobie rysunek zaczerwienionego 
nosorożca, któremu z pyska i uszu buchały kłęby pary, i 
napis: "Nie wkurzaj mnie!!!".  Widocznie obrazek spodobał 
się któremuś z dowcipnych kolegów. Dopiero niedawno Tomasz 
docenił zalety kubka - jednorazowe napełnienie "nosorożca" 
pozwalało nie odrywać sie od Netu przez godzinę lub dwie. 
"Nosorożec" nie parzył w dłonie, bo miał grube ścianki i 
łatwo było go chwycić za monstrualne, tłuste ucho.  
   W czwartki po śniadaniu przychodziła pora sprawdzenia 
poczty, a później Tomasz zajmował się swoimi sprawami.  
Rozumiał przez to buszowanie po Necie, drobne włamania 
komputerowe, pisanie poczty i klecenie programów. To 
ostatnie dawało Tomaszowi satysfakcję, stałe dochody i 
zaliczenia kursów, dla siebie i kolegów.  Gdyby chodziło 
tylko o pieniądze czy studia, Tomasz nie poświęcałby 
czwartku na myślenie i pracę twórczą.  Chodziło o poczucie 
bycia dobrym. Może nie najlepszym, ale dobrym.  
   Za pomocą programików i podpatrzonych u innych sztuczek 
Tomasz potrafił skitować wiele. Właśnie tak tworzył programy 
- łączył, kleił, mutował, kradł.  W slangu nazywało się to 
"kitowaniem", od wszelakiej maści ToolKitów, z jakich 
korzystali. Czasami Tomasz zgłaszał się po pomoc do kolegów. 
Nikt nie poradzi sobie w Necie sam, Tomasz był dobrze tego 
świadom. W skrytce znajomego zostawiał pytanie i listę 
programów do wymiany, w zamian oczekiwał tego samego.  
   W ten czwartek zasiadł przed notebookiem, w który 
zainwestował całe oszczędności, odsunął na bok Gogle i 
Rękawicę, zrzucił na podłogę kota, umieścił pod ręką 
"nosorożca" i otworzył klawiaturę. Notebook natychmiast się 
ożywił, dioda przeskoczyła z niebieskiej na zieloną, telefon 
pisnął cicho, ale przenikliwie, zaćwierkały stacje.  Tomasz 
rozsunął klawiaturę i mruknął "Norton".  
   Zawsze wkurzały go wszechobecne "okienka", różnego 
rodzaju teczki, foldery, "przyjazne" systemy i inne 
komercyjne duperele. Do szału doprowadzało preinstalowanie 
na każdym systemie Windowsów, niestety rzeczywistość była 
brutalna. Na tym trzeba było pracować w Necie i koniec. 
Standard video VHS czy amerykański system telewizyjny NTSC 
też były niewydolne, a jednak tysiące ludzi z tego 
korzystało. Rynek zawsze wybierał system prostacki i 
niewyrafinowany. "Dla przeciętnego głąba" - pomrukiwał 
Tomasz.  
   W tym roku szczycił się wprowadzeniem mody na Nortona 
Commandera. Specjalnie "oszukał" system i załadował starego 
Nortona, przez co zyskał dostęp do wielu plików.  Co prawda, 
Norton gryzł się trochę z Javą, nie dawał dostępu do Gogli i 
Rękawic, ale warto było. Moda podobno rozprzestrzeniała się 
na inne uczelnie.  
   Poczta. Od tego polecenia Tomasz zaczynał każdy dzień.  
Ekran oszalał.  
   Norton zniknął zdmuchnięty z ekranu, wlała się nań 
szkarłatna czerwień, pulsujące morze magmy, jako tło dla 
grubych białych liter. Bas odczytał: Bank PKO BP negatywnie 
rozpatrzył Pańskie podanie o udzielenie kredytu 
stypendialnego na lata 1999 do 2001.  Pańska średnia ocen i 
dotychczasowe osiągnięcia nie wydają się dostatecznymi 
powodami do zainwestowania w Pana 30 000 złotych. Niniejsza 
decyzja jest ostateczna. Prosimy skontaktować się z innym 
bankiem.  Dołączamy katalog naszych aktualnych usług. Po 
chwili przerwy głos zaczął dalszą lekturę: Dziekanat 
Akademii Górniczo-Hutniczej informuje Pana Tomasza 
Bendkowskiego o skreśleniu z listy studentów z powodu 
nieuiszczenia opłaty za pierwszy semestr w roku akademickim 
1999/2000 i nieuzyskanie kredytu stypendialnego.  Odwołania 
prosimy składać w Sekretariacie Dziekanatu w poniedziałki i 
środy w godzinach od 12:00 do 13:00.  
   Tomasz odsunął się na krześle. Zaraz jednak wstał i 
zaczął miotać się pokoju. A więc stało się. Rodzice nie 
mogli finansować jego nauki, gospodarstwo było już 
zadłużone. Poprzez składanie kolejnych podań i odwołań 
uzyskał semestr. Teraz, po trzech i pół roku, mógł się 
wynosić. Kraju nie interesowały jego zdolności i 
umiejętności, rektor miał takich jak Tomasz na pęczki, firmy 
inwestowały w najlepszych. Tomasz usiadł na łóżku. Był 
nikim, powoli docierała do jego umysłu gorzka prawda. To, co 
rozważał hipotetycznie dopiero po kilku piwach, stało się. 
Był tylko dobry. Był nikim.  
   Blokady puściły, wiadomość dotarła do podświadomości. 
Tomaszowi zabulgotało w żołądku. Popędził do łazienki, 
zdążył podnieść klapę i wymiotował raz po raz.  

   Wyciągnął z pudełka torebkę herbaty i nastawił wodę. Koło 
drzwi wisiała jego gruba zimowa kurtka z mnóstwem kieszeni, 
idealna do noszenia dysków, kart i części do peceta. Z 
wewnętrznej kieszonki Tomasz wyciągnął portfel, a z jego 
najmniejszej przegródki chipkartę.  
   Niebieskie nadruki głosiły, że jest własnością 
przedsiębiorstwa Horst-Adler-Niederbauer SA z siedzibą w 
Kolonii. Tomasz dostał ją w czerwcu zeszłego roku od Ptysia. 
Ptysiu był ważącym sto kilo informatykiem, zaraz po 
uzyskaniu absolutorium znalazł pracę w HANSA, a obecnie 
tkwił tam jako jeden z programistów. "Jakbyś chciał kiedyś 
dorobić", roześmiał się rubasznie i wcisnął mu kartę na 
jakiejś imprezie, gdy Tomasz skończył monolog na temat MENu, 
banków, kredytów i całej tej sk...syńskiej neolewicy. Tomasz 
nie przyznawał się, że jego poglądy brały się z filozofii 
strachu. Analiza zachowania kolegów w liceum i na studiach, 
obserwowanie urzędasów, przyglądanie się hierarchii 
wykładowców oraz intuicja wyrobiły w nim przekonanie, że 
człowiek jako drapieżnik działa wyłącznie powodowany 
strachem. Ten właśnie strach nakazuje bać się przełożonego, 
a gdy wiek lub nadmierna pewność siebie ujawnią  słabości 
szefa - sfora rzuca mu się do gardła i po zagryzieniu szuka 
następnego przywódcy, który wprowadzi swój terror.  Tomasz 
nienawidził punktualnych i sumiennych; wierzył, że powoduje 
nimi obawa przed utratą pracy i źródła dochodów. Nieważne, 
że ogół nazywał takie cechy Tradycją, Odpowiedzialnością - 
wiedział swoje.  Niepewność jutra, strach przed nieznanymi 
konsekwencjami skutecznie paraliżował umysły milionów ludzi. 
Potrafili trwać i mechanicznie kopiować wczorajszy dzień. 
Tomasz na próżno szukał sposobów wyrwania się z kręgu 
oślizgłej, szlamowatej nikłości. Nie wiedział, co gorsze - 
strach czy nienawiść do siebie za to, że go odczuwa.  
   Wypłukał "nosorożca", zaparzył herbatę i usiadł przed 
notebookiem. Wyczyścił ekran z fatalnej wiadomości, 
uruchomił program obsługi GiRy i przyozdobił się w ten 
typowy sprzęt Net-Surfera. Dziś miał już dość strachu.  
   Gogle nie były właściwie goglami, a Rękawica - rękawicą.  
Projektor laserowy, zainstalowany na cienkiej opasce 
wyświetlał obraz na siatkówce obu oczu. Do uszu wciskało się 
miniaturowe słuchawki, a na nadgarstki przypinało taśmę, 
przypominającą opaski używane przez tenisistów. Opaska 
przenosiła ruchy dłoni do komputera dzięki systemowi, który 
odczytywał prądy układu nerwowego. W trakcie pracy trzeba 
było dosłownie nieźle machać rękami. Z zewnątrz komunikacja 
poprzez Net przypominała rozmowę osoby marnie znającej język 
obcy z obcokrajowcem. "Ju noł, dys yz..." i tu wkraczały 
ruchy rękami, głową, torsem.  
   Tomasz poczekał, aż drajwer wyreguluje kontrast, 
wyciągnął ręce, wykonał kilka ruchów jak pianista przed 
koncertem. Na obraz pokoju został nałożony przyciemniony 
filtr, na nim rozbłysły okienka panelu użytkownika. Tomasz 
wziął chipkartę HANSA i wcisnął ją w szczelinę czytnika.  
   Wykwitła przed nim głowa Ptysia.  
   - Cześć Tommy. Widzę, że postanowiłeś uzupełnić skromne 
stypendium. HANSA przyjmie twoje usługi.  To, co usłyszysz, 
jest nielegalne i powinno pozostać między nami. Wchodzisz?  
   Głowa zamilkła. Tomasz podziwiał płynną animację i wierne 
odwzorowanie. Ptysiu nie zastygł z rozdziawionymi ustami, 
ale kołysał się, mrugał, rozglądał na boki.  Oblizał nawet 
wargi. Tomasz wywołał kontrolkę stanu zasobów.  System był 
obciążony tylko w piętnastu procentach. Jak to drań 
skitował? Wyciągnął rękę i dźgnął Ptysia w prawe oko.  
   - Auuu. Widzę, że jesteś z nami. Sam rozumiesz, że nie 
wszystkie dane mogą być składowane na tej chipkarcie. - 
Ptysiu uśmiechnął się szeroko i nachylił do Tomasza. - 
Podłączymy się do HANSA.  
   Chipkarta przejęła sterowanie notebooka; uruchomiła 
wyszukany program kodujący, sterownik modemu i doinstalowała 
własne drajwery. Zawarczał jeden z dysków twardych, karta 
tworzyła własne katalogi. Z lewej strony wyrosło okienko 
programu surfowego. "Witamy w HANSA" - zapaliła się 
wiadomość i zagrała muzyka. Ptysiu puścił perskie oko.  
   - Zajmie się tobą program informujący HANSA.  Spadam.  
   Tomasza otoczyła absolutna czerń. "Co się bawi?" zaklął w 
myśli. Nie lubił, gdy psuto mu wizję w Necie.  
   Otworzyły się drzwi i stanął w nich mężczyzna w kapeluszu 
a la Bogart, a pod sufitem zapłonęła świetlówka. Nie można 
było rozpoznać rysów postaci, światło padało zza jej pleców. 
Nieznajomy wyjął z powietrza krzesło, zasiadł przed 
Tomaszem, chrząknął i ze słuchawek rozległ się głos.  
   - Jestem Kurt. Aktualnie istnieję tylko na dysku twojego 
komputera. Przekażę ci wiadomości, a potem się wykasuję. Nie 
można przerwać mojego działania, chyba tylko wyłączając 
zasilanie. Modem został wyłączony, jesteśmy sami.  
   Wydobył z kieszeni przeciwdeszczowego płaszcza paczkę 
papierosów, zapalił i wydmuchnął kłąb dymu.  
   - Wybacz, że cię nie poczęstuję... Najpierw kilka 
wyjaśnień.  HANSA jest organizacją popierającą programy 
badań genetycznych, które służą ratowaniu zdrowia obywatelom 
GieeSów, Złotych Krajów. Niestety badania kosztują, starych 
ludzi przybywa, a organów do przeszczepu jest coraz mniej. 
Przyczyną prowadzenie przez rządy GieeSów wobec wszystkich 
krajów świata, z wyjątkiem nielicznych krajów buforowych, 
polityki antynatalistycznej. Wprowadzanie odpowiednich 
hormonów do organizmu tłumi popęd u mężczyzn i płodność u 
kobiet. Rządy GS-ów razem z rządami podporządkowanych krajów 
podają różne przyczyny takich działań.  Prawdziwy powód jest 
prozaiczny - zero płodności równa się zero przyrostu 
naturalnego. Mniej twarzy do wyżywienia i mniej zagrożeń na 
przyszłość.  
   Kurt zaciągnął się. - Jak wiesz, Polska jest krajem 
buforowym i oferuje nam wiele możliwości.  Na przykład 
przerzut taniego materiału genetycznego z terytorium Ukrainy 
i Białorusi na terytorium Niemiec. Jest tak samo dobry, jak 
organy z naszych laboratoriów, i tani. Istnieje jednak 
ryzyko, że strumień "części zamiennych" za kilka lat się 
urwie, gdyż powstanie "dziura pokoleniowa". Ponieważ HANSA 
chce sobie zapewnić materiał genetyczny na wiele lat, 
potrzebuje wielu płodnych i ZApłodnionych kobiet. Nasi 
rosyjscy koledzy chętnie nam ich dostarczą, pod warunkiem że 
my damy im PROH, ProPregnancy Organic Hormone. Ten środek 
znosi działanie wygaszaczy serwowanych w żywności i wodzie. 
Ty zajmiesz się transportem proszku przez terytorium Polski. 
Na dysku masz odpowiednie narzędzia, kody, hasła, wirusy.  
Przesyłka rusza dziś w nocy, o 22.00 w Kolonii na Poczcie 
Głównej.  
   Kurt zakaszlał i wyrzucił niedopałek. - Kiedyś skończą 
mnie te papierochy. Tommy, pomożesz nam, my pomożemy tobie. 
Akcja potrwa tylko dwa dni, a na twoje konto trafi 100 000 
złotych. Wystarczy na skończenie studiów? - Nachylił się, 
Tomasz mógł wyróżnić mgliste kontury jego twarzy. - Nie 
przejmuj się policją. Rób wszystko według danych na dysku.  
   Kurt sięgnął ręką do góry i jednym pociągnięciem zerwał 
ekran. W oczy Tomasza uderzyło boleśnie światło dnia, musiał 
zacisnąć powieki.  Sto tysięcy!!!  Równiutka stówa!!! 
Starczy na studia, na coś dla Justyny i na pozbycie się... 
strachu. Policja? Policję kiwnął już parę razy, a nawet 
otarł się o UOP. Banda prymitywów, można się nie przejmować. 
TO jest jego szansa.  
   A swoją drogą, jak oni w HANSA zrobili ten dym papierosowy?  
 
   Na Poczcie Głównej w Kolonii do okienka paczkowego 
zgłosił się mężczyzna.  Wzrost przeciętny, kolor włosów 
nieokreślony, miły uśmiech - takie dane podałaby 
urzędniczka, gdyby ją pytano. Jej relacja zostałaby 
porównana z zawartością nagrań dokonywanych przez kamery 
wideo. Gdyby jednak ktoś zadał sobie trud zbadania 
szczegółów, wykryłby drobną niezgodność.  
   Tomasz z satysfakcją obserwował wyniki kilkugodzinnej 
pracy. Model postaci otrzymał w pakiecie oprogramowania 
HANSA, musiał tylko go dopasować do sytuacji.  PO nadaniu 
proszku, a PRZED wyruszeniem przesyłki. Liczył się czas. 
Włamał się do serwera Poczty Kolońskiej, przekopiował 
nagranie z kamer wideo, wyciął sylwetkę mężczyzny i zlecił 
swojej Toshibie wmontowanie nowej postaci. Bawił się 
świetnie, gdyż już pracował przy tworzeniu filmu animowanego 
na AGH. Zleceniodawcą był Disney, który w Polsce obniżał 
koszty.  
   Po pół godzinie komputer zgłosił wykonanie zadania.  
Tomasz przejrzał wyniki i zadowolony przekopiował na serwer 
Poczty nową sekwencję wręczania przesyłki. Toshiba 
"pomyślała" o wszystkim; oświetlenie, ubranie, chód, włosy, 
były idealnie odtworzone przez elektronicznego sługę: Do 
okienka paczkowego podeszła miła staruszka w białym płaszczu 
i nadała niewielką paczkę. Miejsce przeznaczenia: Kijów, 
Ukraina.  

   Zwinięty na łóżku w kłębek zastanawiał się co dalej. 
Profesjonalny tracker przygotowałby teraz listę miejsc, w 
których przesyłka była ważona, prześwietlana, skanowana i 
dręczona na inne sposoby. To oznaczało serię kolejnych 
włamań. Następnie trzeba było przygotować wirusy, 
nafaszerować je danymi i zmutować. Mutowanie najbardziej 
dawało się we znaki twórcom skanujących programów 
antywirusowych. Wystarczyło wprowadzić skomplikowany 
algorytm zmian, uruchomić randomizer i, voila, wirus był 
praktycznie niewykrywalny.  Jeśli algorytm był faktycznie 
skuteczny. Tomasz przejrzał już VirusToolKit HANSA i 
wiedział, że tym razem jego wirusy będą niewidzialne.  
   Gdy trasa będzie już strackowana, czyli przygotowana na 
przyjęcie przesyłki, pozostanie tylko czekać i sprawdzać, 
czy wszystko idzie dobrze. Tomasz wiedział, że do 
odpowiednio strackowanych komputerów można wprowadzić każdą 
bzdurę, na przykład nadać paczce parametry słonia. To, co 
prawda, wzbudziłoby alarm komputerów na przykład na 
pokładzie samolotu.  Ale raz studentom udało się 
zaprogramować wagon porozbijanych butelek z winem. Nikt 
przez dobę nie ruszył tego świństwa, każdy urzędas bał się 
nieuniknionej kąpieli, Z proszkiem Tomasz nie mógł sobie 
pozwolić na takie ekstrawagancje. Wszystko musi być zrobione 
"akuratnie", jak mawiała jedna lektorka na pierwszym roku.  
Komputery trzeba oszukiwać tylko troszkę, modyfikując 
odczyty skanerów, ale za to pilnując wymiarów i wagi.  
Wszystko musiało być prawie legalne. Katastrofą byłaby 
jedynie ręczna kontrola przesyłki, a na to nikt nie miał 
czasu.  
   Tomasz wstał i mechanicznie pogłaskał kota, który 
odruchowo przekręcił się na grzbiet. Po chwili kot patrzył 
na krążącego po pokoju właściciela z wyrzutem w oczach.  
Nikt nie podrapał go po małym, pękatym brzuszku. Ach, ci 
wiecznie zajęci ludzie!  

   W okno uderzyła kulka śniegu. Pac! Za nią poleciała 
następna. I jeszcze jedna. Skołowany Tomasz oderwał się od 
klawiatury, obszedł stół i uchylił firankę.  Rudowłosa 
dziewczyna wściekle machała rękami, pokazując na drzwi 
wejściowe. Tomasz przypomniał sobie, że we wtorek spalił się 
dzwonek. Pokiwał uspokajająco dłonią i zbiegł na dół.  
   Justyna miała siedemnaście lat i uczęszczała do trzeciej 
klasy V Liceum Ogólnokształcącego. Jej znajomość z Tomaszem 
rozpoczęła się rok wcześniej, w dniu finału Przeglądu 
Kabaretów PAKA. Chodziła wówczas z kumplem Tomasza, Dzikim, 
i miała go już serdecznie dość.  Przezwisko dobrze 
odzwierciedlało stosunek Dzikiego do kobiet. Starał się 
nadrabiać ten feler wybrylantowanymi, kruczoczarnymi włosami 
i sportową Hondą, ale Justynie szybko się to opatrzyło.  
Szukała kogoś mniej brutalnego, a inteligentniejszego. W jej 
ręce wpadł Tomasz.  
   Po PACE Tomasz odprowadził Justynę do domu.  Okazało się, 
że Justyna mieszka tylko dwie przecznice dalej. Pod pozorem 
pomocy w matematyce dziewczyna zaczęła zjawiać się u Tomasza 
coraz częściej. Na początku nie reagował na jej częste 
żarty, docinki i fochy; tłumaczył spokojnie zawikłane 
problemy geometrii i przebiegu funkcji. Dopiero po wakacjach 
uświadomił sobie, co Justyna dla niego znaczy.  Gdy z końcem 
września zjechał do Krakowa na trzeci rok studiów, 
przybiegła zaraz do niego i po prostu przytuliła się. To 
wystarczyło.  
   Tomasza bawiła niewysoka, ruda towarzyszka i z czasem 
nabierał do niej coraz większego zaufania. Justyna 
przepytywała go przed kolokwiami z regułek, których sama nie 
rozumiała, albo sprzątała mu pokój, gdy on kitował 
zaliczenie "na zeszły tydzień". Nie była aniołem.  Czasami 
żądała wyjścia do kina lub "na jakiś ubaw" i za nic nie dało 
się jej przetłumaczyć, że może poczekać do soboty. Bywała 
wściekle zazdrosna o koleżanki Tomasza i potrafiła wbijać w 
nie szpilki, niestety, niezbyt celnie. Justyna miała młodszą 
siostrę, Dominikę. Choć wydawały się skrajnie różnymi 
osobowościami, Tomasz czerpał satysfakcję z wyłapywania 
podobnych gestów i zachowań siostrzyczek.  Obydwie w 
zamyśleniu przekrzywiały głowę w prawo, a gdy przysłuchiwały 
się komuś, wlepiały w niego jedna brązowe, a druga 
niebieskie oczy i zapominały o mruganiu. Choć Dominika była 
wolniejsza od Justyny i pozbawiona jej impetu, przybierały 
taką samą pozycję na krześle i lubiły sypiać zwinięte w 
kłębek.  Tomasz zastanawiał się, gdzie kończyło się 
królestwo genów, a zaczynało panowanie rodziców.  
   Teraz Justyna pocałowała mocno Tomasza, rzuciła mu kurtkę 
i pognała na górę.  
   - Ale chlew! - Zakręciła się w miejscu i wbiła weń 
ciężkie spojrzenie. - Tommy, nie chciało ci się wyciągnąć 
szczotki. Grzebiesz się tylko w tym, tym... szajsie. - 
Dźgnęła palcem klawiaturę.  
   - Przerwiesz mi program - przeciągnął ją na drugi koniec 
pokoju. - Siądź tutaj.  Jest problem.  
   - Zawaliłeś zaliczenie. - Niebieskie oczy pałały 
oburzeniem. Nosek zmarszczył się. - Co tu tak śmierdzi 
miętą?  
   Tomasz nie spuścił wzroku. 
   - Wylali mnie z uczelni. Ale jest szansa, żeby się z tego 
wygrzebać. Pracuję nad funduszami na dalszą naukę. Jeśli 
szybko je wpłacę, dziekanat nie będzie się czepiał.  
   - Tommy, co ty właściwie ROBISZ? - Justyna posadziła 
sobie kota na kolanach. Błyskawicznie rozciągnął się na całą 
długość i zapadł w drzemkę.  
   Tomasz zerknął na ekran notebooka.  
   - Pracuję. Nic więcej nie potrzebujesz wiedzieć.  
   - Ja i tak wiem. - Justyna podrapała kota za uszami, a 
potem przesunęła rękę na jego grzbiet. - Nie odwracaj się i 
patrz mi prosto w oczy. Bawisz się w tracking.  
   - A skąd taka pewność? - wstrzymał oddech, zaskoczony.  
   - A kto mi opowiadał o kasie, jaką można na tym zarobić 
przy niewielkim ryzyku?  Że nie można gościa namierzyć w 
Necie? Że kontrakt trwa parę dni? Że warto by się nad tym 
zastanowić? No i nie można się do ciebie dodzwonić, stale 
zajęte. - Justyna westchnęła. - To jest nielegalne, Tommy.  
   - Jakbym sam nie wiedział.  
   - W tej chwili jesteś złośliwy.  
   - Dlaczego nie mam być? Nie ciebie wylali ze studiów, 
tylko mnie. Justyś, idź do domu i zajmij się czymś do 
niedzieli, dobrze? Jak mnie namierzą, to lepiej, żeby cię tu 
nie było. - Tomasz pocałował ją w policzek. - Odrób lekcje, 
pogadaj z rodzinką, pooglądaj telewizję.  
   - Czy ty mnie aby nie traktujesz jak gówniarę? Będę tu 
siedzieć i zaglądać ci przez ramię. - Zrobiła minkę słodkiej 
idiotki. - Na Kanoniczej jest jutro pokaz Mroków 
Średniowiecza. Myślałam, że się przejdziemy. Chciałeś 
zobaczyć nowy system projekcji laserowej...  
   Tomasz przeliczył trasę proszku. W piątek rano powinien 
wyjeżdżać z Warszawy, czyli do południa jest spokój. Na 
granicy zacznie się cyrk, ale tam będą czyhać jego wirusy.  
   - Dobrze, ale pójdziemy z samego rana.  
   Zrzuciła z kolan oburzonego kota, objęła Tomasza, 
pocałowała. - Będę o ósmej. Ty, a po co była ci ta mięta?  

   Wodził w kółko palcem po taczpadzie. Bezmyślna strzałka 
odtwarzała ten ruch na ekranie. Palec zwolnił i dźgnął 
konkretne miejsce. "Ryzyk-fizyk", Tomasz przypomniał sobie 
stare powiedzenie, "to powinno się udać".  
   Wirus zwolniony z elektronicznej smyczy pomknął po 
światłowodach Netu do centrali Poczty Głównej w Warszawie.  
Zaczekał kilka sekund przy głównej bramce systemu, przykleił 
się do wyjątkowo dużego pliku, wtopił w jego strukturę. Gdy 
już znalazł się na serwerze, wniknął w katalogi i rozpoczął 
pracę. Zaopatrzony w plany poszczególnych scalaków, 
przeciskał się mozolnie do celu, którym był układ 
sygnalizacji błędów rentgenowskiego skanera paczek. Wirus 
przekształcił swoją 64-bitową strukturę na 8-bitową i 
zagnieździł się w programie sygnalizacyjnym. Wygenerował 
jeszcze krótki sygnał zwrotny i zapadł w sen.  
   Na ekranie Toshiby rozbłysła wiadomość: CEL OSIĄGNIĘTY. 
CZKAM. Tomasz roześmiał się. Zawsze musiało nastąpić 
przekłamanie, błąd czy utrata fragmentu danych. W próbach 
zabezpieczenia się przed nimi tkwił klucz jego sukcesu, 
dosłownie i w przenośni. Jego skomplikowany wirus miał 
przejąć kontrolę nad dodatkowymi układami dokonującymi  
kontroli scalaków skanera. Wirus teraz zsynchronizował swój 
kod wewnętrzny z kodem skanera i w dowolnej chwili mógł 
przejąć nad nim kontrolę. To pozwoli mu na załadowanie 
fałszywych danych dla przesyłki z PROHem. Gdyby się nie 
udało, wirus miał przepuścić PROH, wykasować informację o 
skaningu rentgenowskim, wkleić nową i wygenerować komunikat 
o awarii.  Cała operacja miała trwać kilkadziesiąt 
milisekund.  Następnie wirus się unicestwiał.  
   Tomasz miał się wkrótce przekonać o skuteczności swojego 
rozwiązania. Paczka właśnie wjeżdżała na taśmociągu w 
rozwartą paszczę skanera.  

   Kanonicza, niewielka uliczka w Krakowie, biegnie od Wawelu 
w kierunku Rynku, równolegle do Grodzkiej.  Najbardziej 
znanym zabytkiem ulicy Kanoniczej jest Dom Długosza. 
Mieszczą się przy niej różne instytucje jak np. 
Nauczycielskie Kolegium Języków Obcych Uniwersytetu 
Jagiellońskiego. W lutym każdego roku na ulicy Kanoniczej 
odbywa się parada pod nazwą Mroki Średniowiecza.  Dzień 
wcześniej rozstawiane są kramy i namioty cyrkowe. W tych 
pierwszych można kupić przysmaki produkowane według 
staropolskich receptur, w drugich pokazywane są sztuczki. 
Pod budynkiem teatru Cricot 2 śpiewają studenci Państwowej 
Wyższej Szkoły Teatralnej, a na całej ulicy wrzeszczą 
kuglarze i przemykają rzezimieszki dziwnie podobni do 
młodzieży okolicznych liceów. Panuje pstrokaty i duszny 
chaos.  
   W tym roku główną atrakcją Mroków Średniowiecza miał być 
pokaz wyszukanego systemu projekcji hologramów. Jedna z firm 
komputerowych sprowadziła go specjalnie z Niemiec.  Kilka 
dni trwało montowanie i testowanie systemu głośników i 
projektorów laserowych, które działając razem mogły 
wygenerować akustyczne i wizualne złudzenie tłumu postaci.  
   Justyna i Tomasz wysiedli z ósemki pod Wawelem, przecięli 
Grodzką i koło restauracji Pizza Hut skręcili na plac 
Świętej Marii Magdaleny.  
   - Niech mnie skręci! - wysapał Tomasz. Justyna stała 
zachwycona i wytrzeszczała oczy.  
   - Co tylko waszmość sobie życzy! - zachichotał obok jak 
najbardziej materialny wyrostek, kuksnął Tomasza pod żebro i 
uciekł.  
   Przed nimi tętniła pełnym życiem ulica nieodróżnialna od 
rzeczywistej. Kolorowo ubrane fantomy gadały, przechodziły 
od kramu do kramu, słychać było krzyki, tupoty, skrzypienia. 
Zarżał koń.  
   - Chodź, Tommy! Chodźmy do kramów!  
   - Gigabajty informacji... gigabajty... nawet Septyma tego 
nie uciągnie... - mamrotał Tomasz, porażony ogromem 
inscenizacji. Spodziewał się kilku migoczących, rozmazanych 
hologramów i serwera, który nie będzie w stanie poradzić 
sobie nawet z synchronizacją kroków. Rozpościerał się przed 
nimi trójwymiarowy ocean rzeczywistości wirtualnej, 
projekcja wyobraźni grafików i akustyków z Deutsche 
AkuVision GmbH.  
   - Brama Gnojna! Przyprowadźcie tutaj syfilityka, a 
zanurzenie po szyję w gnoju i śmieciu odciągnie z niego 
znamię Szatana! Za dni dziesięć wyjdzie oczyszczony i bez 
grzechu! - darł się łysy mnich w poszarpanym habicie. Tomasz 
spróbował zderzyć się z jego ogromnym brzuszyskiem. Mnich 
zręcznie odsunął się na bok, odsłaniając kupę śmiecia, z 
której wystawała głowa syfilitycznego nieszczęśnika. Wokół 
unosiły się duże muchy.  
   - Komputer steruje tysiącami mikrolaserów.  Każdy z nich 
świeci swoją barwą, a kombinacja trzech barw podstawowych 
daje dowolny kolor. Kamery śledzą otoczenie i komputer 
błyskawicznie przełącza mikrolasery, gdy któryś jest 
zasłonięty. Odbywa się to tak płynnie i szybko, że tego nie 
widzimy - gestykulował Tomasz, biegnąc za Justyną. - Do 
tego dołóż system głośników, układ cyfrowych generatorów i 
procesorów dźwięku. Bajecznie proste, tylko cholernie 
kosztowne.  
   - Dobrze, że nie dodali zapachu przy tej gnojówie. - 
Obróciła się do Tomasza i nie zauważyła nadchodzącego szarego
jegomościa. Ten, inaczej niż napotykane wcześniej fantomy, 
wpadł między dziewczynę i Tomasza.  
   - Pozbądź się proszku - syknął jegomość i zawinął dłonią 
na wysokości żeber Tomasza. - Nie zadawaj się z takim 
świństwem.  
   Tomasz poczuł pieczenie. Wsadził rękę pod kurtkę i 
wyciągnął ją zakrwawioną. W materiale było rozcięcie, jakby 
kto chlasnął brzytwą.  
   Obcy zniknął, Justyna wypatrywała Tomasza w gęstniejącym 
tłumie. Gdy go zauważyła, wskazała niecierpliwie w stronę 
kramów. Tomasz skinął głową.  Na nic więcej nie było go 
stać.  

   Leżał na łóżku i wędrował wzrokiem po nierównościach 
sufitu, starając się identyfikować plamy, smugi, zacieki i 
ich kombinacje. Niektóre przypominały wyspy, inne 
kontynenty, jeszcze inne - sylwetki ludzi i zwierząt. Tomasz 
odkrył połączenie staruszki z jeżem niosącym jabłko w pysku, 
westchnął, przekręcił się na zdrowy bok i zamarł. Choć 
kontrolki zasilania i trybu pracy paliły się równym, 
spokojnym blaskiem, ekran Toshiby był czarny.  
   Zerwał się z łóżka, uderzył zabandażowanym bokiem w 
krzesło, zaklął i przypadł do klawiatury.  Komputer nie 
reagował.  
   - Żeby to...! - Naciskał magiczne kombinacje klawiszy 
jedna po drugiej. - Co się, do cholery, dzieje!?  
   - Włóż gogle, to zobaczysz - zadysponował baryton.  
   Tomasz naciągnął opaski na nadgarstki, wyregulował gogle.  
Ciemność zaczynała się rozjaśniać, pojawił się obraz. 
Rozmyte kontury przypominały poruszającą się sylwetkę 
człowieka, ale błyski zakłóceń i plamy białego szumu czyniły 
ją nierozpoznawalną. Postać zawisła  w ciemności, podrygując 
w niedbałej parodii tańca świętego Wita.  
   - Udało mi się przejąć sterownik dźwięku, nadal mam 
problemy z obrazem - odezwał się intruz. - Twoja maszyna 
jeszcze walczy, ale rozsadzenie systemu to kwestia czasu. 
Popełniłeś błąd pozostawiając aktywny modem.  
   - Kto ty jesteś? - Tomasz poczuł lęk,  denerwowało go też 
migotanie obrazu. - I czego tu chcesz?  
   - "Moje nazwisko nic panu nie powie".  Już się raz 
spotkaliśmy, Tomaszu, dziś rano na Kanoniczej, znajomość 
można uznać za zawartą. Mam nadzieję, że nie zrobiłem ci 
krzywdy. Zresztą możesz pracować, a właściwie - mogłeś, bo 
za chwilę twój system pójdzie w drzazgi. Co do drugiego 
pytania... Powiedzmy, że zależy nam, żeby przesyłka, ten 
magiczny PROH, nie dotarła na miejsce, Intruz dostawał 
drgawek w poziomie.  
   Tomasz spróbował wywołać panel sterowania. Żadnej 
reakcji, poza jeszcze większą liczbą zakłóceń.  
   - Źle, źle, źle - roześmiał się baryton. - Mysz, 
klawiatura, taczpad, wszystko odłączone. Nie mogę, co 
prawda, dotrzeć do zabezpieczonej części dysku, ale to wina 
przepustowości łącza. Ty nie możesz dostać się do systemu, 
ja do danych. Może się wymienimy?  
   - Pobawimy się w kotka i myszkę. - Tomasz ściągnął GiRę.  
   Tę sztuczkę trzymał w zanadrzu na czarną godzinę.  
Ponieważ notebook musiał być cały czas podłączony do Netu, 
istniało ryzyko infekcji przez szeroko otwarty modem.  
Infekcja nastąpiła, pora nakarmić Toshibę aspiryną.  
   - Tego nie mogłeś zauważyć, nie było podpięte - mruknął 
Tomasz, podłączając dodatkowy dysk twardy, z Healerem.  
   Działanie Healera było proste i skuteczne. Program miał 
się uaktywnić natychmiast po włączeniu dysku, przejąć 
obsługę systemu, nie zezwolić na zapis na swojej partycji, 
wykasować system z dysku Toshiby, a ściślej - w bezwzględny 
sposób go sformatować. Dane, ponieważ znajdowały się w innym 
miejscu, pozostawały nienaruszone.  
   I tak się stało. Baryton nie zdążył zipnąć, gdy Healer 
zameldował o wykonaniu działania. Łącza były czyste, telefon 
przestrojony, procedury przekodowane. Po intruzie ni śladu.  
   Na nieszczęście Tomasz wyznawał zasadę Zalewu 
Informacyjnego. Głosiła, że istnieją informacja wieczna i 
informacja wokół Tomasza - reszta jest nieważna i nie warto 
zadawać sobie trudu jej analizowania.  Ważne były wzory i 
schematy, a nie wydarzenia. Gdy intruz zniknął, zniknął też 
kłopot wokół Tomasza. Niestety, gdyby nie był skołowany 
wydarzeniami poranka i oszołomiony antybiotykami, 
zastanowiłby się, dlaczego baryton nie pasował do ogólnego 
schematu. Teraz Tomasz tylko pobieżnie sprawdził system, 
uaktywnił kilka dodatkowych wirusów na wejściu modemu i 
poszedł napić się wody mineralnej. Przesyłka z proszkiem 
zbliżała się do granicy wschodniej.  

   Wirus HIV każdego dnia produkuje około 100 milionów do 
miliarda nowych kopii, które infekują i mordują miliard 
komórek układu immunologicznego. System immunologiczny 
prowadzi akcję odwetową; odtwarza miliard komórek T co dnia 
i w przeciągu miesiąca niszczy 99% najeźdźców.  
   Problem więc nie w liczebności wirusów, ale w drobnej, 
łatwej do przeoczenia sztuczce. Pomiędzy miriadami wirusów 
HIV znajduje się garstka mutantów, zmieniona genetycznie i 
dzięki temu niewykrywalna bezpośrednio przez komórki T. Co 
nie jest wykrywane, nie jest atakowane. Gdy tylko mutanty 
zyskają trochę przestrzeni życiowej, namnażają się i 
rozrastają. Po miesiącu stają się dominującą siłą i 
zastępują pierwotne wirusy. Nieustraszone komórki T atakują 
wirusy-mutanty i cykl się powtarza.  
   W każdym przypadku zachorowania na AIDS powtarzający się 
cykl stopniowo działa na korzyść wirusa HIV. Pomimo 
heroicznych wysiłków system immunologiczny nie jest w stanie 
odrobić strat po każdej rundzie. Skumulowany efekt powolnego 
wyniszczania w przeciągu dekady sprawia, że całkowita liczba 
komórek T osiąga poziom żałośnie niski. Teraz każdy mikrob 
może przebić dziurawą zasłonę i doprowadzić organizm do 
śmierci.  
   System ochronny Toshiby Tomasza był atakowany przez 
cyberwirusa HIV. Gdzie u człowieka agonia dokonywała się w 
ciągu lat, w sercu mikroprocesora bitwa na śmierć i życie 
rozgrywała się miliony razy szybciej.  Randomizer nie radził 
sobie z kolejnymi mutacjami i na dysk twardy zaczynała się 
wlewać coraz szersza rzeka intruzów.  
   Intruzi nie byli cyberbarbarzyńcami.  Instrukcje nie 
zezwalały im na bezmyślne niszczenie zasobów notebooka - 
przeciwnie, mieli ich pilnie strzec i dokonać paru 
modyfikacji. Gdy nieświadomy Tomasz kończył kitowanie 
procedur, HIV tkwił na posterunku, czekając na ostatni 
rozkaz.  

   Przesyłkę odebrała zasuszona staruszka, dziwnie podobna 
do tej, jaką Tomasz zaprogramował w Kolonii.  Pokwitowała 
odbiór niewielkiej paczki i opuściła pośpiesznie budynek 
Kijowskiej Poczty Głównej.  
   Tomasz ponownie uruchomił kit wizualny i zabrał się do 
przerabiania sceny. Opracował postać - tym razem był to 
misiowaty urzędas z brzuszkiem - wpasował ją w najważniejsze 
kadry, przejrzał rozkład oświetlenia sali i wprowadził 
poprawki. Włączył program i przyglądał się pierwszym 
efektom.  
   Pobudzony wirus HIV przełamał ostatnie systemy obronne 
Toshiby i zabrał się do właściwego zadania. Wykrył aktywność 
GiRy, zidentyfikował użytkownika i ruszył do ataku na 
sterowniki audio i wideo. Do generowanych przez nie procedur 
wprowadzał modyfikacje. Ich cel był jasny - zabić.  
 
   Tomasz porozkładał na biurku potrzebne papierzycha. 
Naciągnął na siebie GiRę i rozpoczął ostatnią sesję 
polegającą na wklepywaniu kodów uaktywniających checkery. 
Miały sprawdzić trasę proszku, przejrzeć dane na temat 
przesyłki, wyłapać niezgodności, posprzątać po operatorze.  
   Po kilku godzinach pracy odchylił się w krześle, splótł 
ręce ponad głową, wyciągnął się, aż strzeliły kości. Kończąc 
ćwiczenie izometryczne, zauważył, że coś nie zgadza się w 
otaczającym go wirtualnym obrazie. Nad głową świecił 
księżyc.  
   Spuścił głowę. Panel użytkownika rozwiał się. Zostało 
gwiaździste niebo i uczucie obnażenia przed ogromem 
Wszechświata. Krople strachu zaczęły napływać Tomaszowi 
ołowiem do żył. Od dziecka nienawidził otwartych 
przestrzeni, a do otwartego okna na piętrze wyższym niż 
drugie za nic by nie podszedł.  Gwiaździste niebo z jednej 
strony zdawało się wciągać go, a z drugiej miażdżyło 
fizyczną obecnością.  Uczucie pustki narastało, aż Tomasz 
poczuł potrzebę wymiotów.  
   - Muszę wstać i zresetować komputer. - Chciał poderwać 
się z krzesła. Mięśnie nie zareagowały. Spróbował ruszyć 
gałkami ocznymi i wrzasnął. Podłoga odeszła, zamiast niej 
wyczuwał nicość. Zwierzęcy krzyk wyrwał mu się z płuc. 
Panika zalewała umysł. Tomasz dusił się własną znikomością.  

   Zniecierpliwiony kot obszedł pokój na sztywnych łapkach.  
Obwąchał zwisającą rękę opiekuna, otarł się o kable, 
przejechał ogonem po krawędzi łóżka. Wreszcie zaczął kopać 
pod zamkniętymi drzwiami. Koniecznie musiał do kuwety.  
   Ciało Tomasza stawało się bezwładnym worem molekuł. 
Świadomość zanikała pod naporem nieograniczonego strachu, 
który dusił wszystko na swojej drodze tak jak pożar dławi 
prerię.  Ciemność i pustka ogarniały Tomasza. Zewnętrznym 
świadectwem zmagań umysłu z wirusem były drgająca stopa i 
świszczący jęk dobywający się z rozchylonych warg. Wirus 
zwiększał pulsowanie szatańskiej struktury, łamał blokady, 
niszczył pamięć, trawił uczucia.  
   W fali nadrozumienia wywołanej traumą strzępy informacji 
poskładały się w logiczną całość: zbieżność kłopotów 
finansowych z propozycją Ptysia, obszerne, nieskrępowane 
wyjaśnienia Kurta, atak na Kanoniczej, prymitywnie nieudolna 
inwazja na Toshibę. Gniew szarpnął napęczniałym umysłem, ale 
mimo pobudzenia spazm był jak wiadro wody wylane na 
rozszalały żywioł pożaru. Wzmógł tylko aktywność wirusa, 
ociekające lodem palce paniki ponowiły natychmiast swój 
ucisk. Tomasz konał ze strachu.  

   Kot przestał się wahać - wskoczył na stół i obwąchał 
papiery. Pachniały podobnie jak gazety w jego kuwecie. 
Zerknął płochliwie na właściciela, lecz nie zauważając gestu 
sprzeciwu, rozsiadł się na środku stołu i z uczuciem ulgi 
oddał strugę moczu na zaimprowizowaną toaletę. Kilka 
strumyczków pociekło po kartkach. Przesączały się przez 
kolejne warstwy, zmierzając do klawiatury Toshiby. Kot, jak 
to miał we zwyczaju, zaczął energicznie zakopywać 
zanieczyszczenia, grzebał łapą, rozrzucając i rozgarniając 
śmietnisko, aż pacnął w kabelki. Kabelki się zabujały.  
   Ciecz dotarła wreszcie między klawisze i komputer 
zasyczał. Ekran zgasł. Kot syknął uszczęśliwiony bujaniem 
się kabelków i zabrał się do ich wyszarpywania.  Połączenia 
zostały zerwane, ucichł dysk twardy, padły sterowniki GiRy. 
Tomasz nagle odzyskał swoją fizyczność.  
   Do rozdygotanej świadomości wtargnęły nagle zapachy, 
kolory, kształty. Ból zesztywniałych w naprężeniu mięśni 
rozjazgotał się w każdym zakamarku ciała. Z półomdlenia 
wyrwały Tomasza uderzenia czegoś mokrego o szybę.  
Zarejestrował szum podniesionych głosów na parterze, 
galopadę kroków na schodach i zgrzyt drzwi.  
   - Tommy, Tommy! Znowu śpisz, a tłukę się od piętnastu 
minut. Gospodyni mnie wpuściła. - Justyna ogarnęła pokój 
jednym spojrzeniem. - Co tu tak śmierdzi? To nie jest mięta. 
Coś ty nabroił?  
   Tomasz runął z krzesła, wyczerpany. Kot uznawszy, że 
pytanie nie było do niego, dumnie wymaszerował z pokoju.  

   Gdy doszedł do siebie i mógł przemówić, wyjaśnił 
Justynie, co się stało.  
   - To się nawet logicznie układa: użalam się publicznie 
nad sobą, dostaję namiary, potem tracę stypendium i nagle w 
ciągu kilku minut otrzymuję zlecenie na sto kawałków do 
zrealizowania w tym samym dniu. Przecież to cuchnie. Potem 
ostrzeżenia, próba włamania do systemu, a ja niczego się nie 
domyślam.  
   Justyna wstawiła do flakonu pęk czerwonych kwiatów z 
blaszkowatymi, białymi listkami.  
   - Kto to był? Posuń się trochę, chcę się koło ciebie 
położyć. Ten od pierwszego włamania? Glina?  
   - No pewnie. Ułopiarz jeden, coś nawet namierzył, ale ich 
chyba szkolili na ENIACu. Fajne te kwiatki, sztuczne?  
   - Zasuszone. Widzisz, możesz rozkruszyć mu główkę.  
   - Nieważne. Albo  ten wirus mentalny. Nie spotkałem się z 
czymś takim. wykończyliby mnie po odwaleniu roboty.  
   - Kto? Nie łaskocz! Gliny czy faceci z Niemiec?  
   - Sam nie wiem. Wygląda na HANSA, ale równie dobrze 
gliniarz mógł mi coś wrzucić na maszynę. Co się sprowadza do 
jednego, trzeba wiać. Schowam się w Krakowie na tydzień, 
może dwa.  

   Gospodynię przeraził widok dwóch panów w identycznych 
czarnych płaszczach z podniesionymi kołnierzami. Panowie nie 
zdjęli kapeluszy, gdy oglądali pokój Tomasza.  Pytali tylko, 
czy dawno wyszedł i gdzie mógł schować komputer. Gospodyni 
odpowiedziała, że Tomasz ostatnio zachowywał się dziwnie, a 
w południe spakował się, oświadczył, że wyjeżdża do rodziców 
na tydzień i wyszedł. Komputer zabrał ze sobą, bo wszędzie 
lubi go nosić.  
   Panowie podziękowali uprzejmie i poinformowali, że zajrzą 
wkrótce, co jeszcze bardziej zdenerwowało starszą panią.  
   Kot obserwował to z progu. Mrużył zielone ślepia w wąskie 
szparki, ale nie uciekał. Uchylił się tylko błyskawicznie, 
gdy jeden z panów chciał go pogłaskać. Kiedy panowie poszli, 
kot ziewnął i podrapał się za uchem.  
   Przy furtce dwaj smutni panowie w czarnych płaszczach 
napotkali dwóch smutnych panów w szarych płaszczach. Ta para 
także miała podniesione kołnierze i kapelusze. Jedni i 
drudzy zesztywnieli na swój widok, ale uprzejmie dotknęli 
brzegów kapeluszy w niemym pozdrowieniu. Kot ponownie 
ziewnął ze znudzenia, przebiegł między nogami oniemiałej 
gospodyni i zaczął tarzać się w śniegu. Nowi goście zaczęli 
zadawać gospodyni identyczne pytania, jak ich poprzednicy. 
Gdy opadł obłok szarego puchu, kota nie było. Jego 
wyszczerzony uśmiech trwał jeszcze w powietrzu, choć reszta 
już znikła.  

wrzesień - grudzień 1996 
                                          Roman Ociepa

                        ROMAN OCIEPA
   Urodził się w 1972 roku w Andrychowie. Student filologii 
angielskiej Uniwersytetu Jagiellońskiego, pomieszkujący w 
Bielsku-Białej i Andrychowie, pisze pracę magisterską na 
temat zapożyczeń językowych w bankowości. Korci go fantasy; 
ma nawet dwa rozdziały takiej powieści - trzeci i siódmy 
(sic!). Ale przed nim na tzw. warsztacie kolejne opowiadanka 
cyberpunkowe z Arabami, szpiegami przemysłowymi, przemytem, 
zbrodnią, przyjaźnią i zdradą. Pomysł tytułowego "Proszku" 
zawdzięcza Ociepa Lemowym "Sex Wars"; co do pozostałych 
realiów, to faktycznie ma autor kota, a w Krakowie mieszkał 
kiedyś na stancji.  Reszta z głowy.  
                                                    (mp)

