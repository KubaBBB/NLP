Autor: Janusz Cyran
Tytul: Behemot

Z "NF" 4/96

   Horst Nickel opuścił zbiorowisko Formidables i sunął w 
potoku pojazdów poprzez pofałdowany krajobraz wyżyny 
RettungGerat. Po dwudziestu minutach od opuszczenia 
zbiorowiska musiał zwolnić - zbliżał się do wjazdu na 
infostradę Formidables-Rushmore.  
   Od czasu, gdy wylano go z Fortecy, Nickel pracował w 
Rashmore w Cesarskim Archiwum Zasobów Logicznych i 
znosił to coraz gorzej. Czuł się tak, jakby każdego dnia 
było go coraz mniej, jakby stawał się coraz lżejszy, a 
jednocześnie, w innym sensie, coraz bardziej ociężały i 
niezgrabny. Był niemal pewny, że pewnego pięknego dnia 
Martin Foch, tępy, tłusty urzędniczyna, który był jego 
zwierzchnikiem, powie mu: niestety, panie Nickel, obserwuję 
pana od dłuższego czasu i dochodzę do wniosku, że musi pan 
odpocząć. Jest pan wprost przerażająco roztargniony, 
zupełnie nieobecny. Nie może pan już podołać skromnym 
obowiązkom pracownika Cesarskiej Składnicy Zasobów 
Logicznych. Obowiązki archiwisty nie wymagają nadmiernego 
zaangażowania i przesadnej koncentracji, jednak pan nie jest 
w stanie wykonywać moich poleceń. Ze względu na byłe zasługi 
tolerowałem ten stan rzeczy pewnie dłużej, niż powinienem. 
Przykro mi.  
   Przed oczyma Nickla pojawiał się obraz nędzarzy 
dogorywających na wewnętrznym podwórku kamienicy, w której 
mieszkał teraz w Formidables. Widywał ich co rano opartych o 
murek śmietnika w towarzystwie wychudzonych psów i kotów. 
Na początku podnosili się czasem i szperali w odpadkach, 
potem już tylko siedzieli i stawali się coraz bardziej 
przezroczyści i niematerialni, aż wreszcie znikali.  
   Kiedy infostrada Formidables-Rushmore przejęła kontrolę nad 
pojazdem, na blotterze pojawiła się informacja z Okręgowej 
Składnicy Pamięci o niezapłaceniu abonamentu za następny 
kwartał.  
   Tak się to zaczyna, pomyślał Nickel. Nie mogę stracić tej 
pracy, to byłby koniec. Najpierw stwierdzasz, że brakuje ci 
kilku fragmentów, zupełnie nieistotnych. Po roku okazuje 
się, że są już wielkie dziury. Co gorsza, tam, gdzie nic nie 
powinno być, a przynajmniej wydaje ci się, że nie powinno, 
zaczyna coś niewyraźnego kiełkować, drgać niczym powietrze 
nad rozpaloną szosą. Natura nie znosi pustki, na opróżnionej 
powierzchni wyrastają chwasty. Nie mogę do tego dopuścić. 
Muszę mieć forsę.  
   Zobaczył, jak wielki, niespodziewany cień zasnuwa 
rozciągającą się przed nim dolinę. Spojrzał w górę, ale nie 
zauważył nic szczególnego. Słońce świeciło równie mocno jak 
przed chwilą. Nickel pomyślał, że to musi być cień, który ma 
swe źródło w jego głowie i poczuł znajome mrowienie z tyłu 
czaszki.  
   Odezwał się blotter: 
   - Dzień dobry panu. Jeszcze raz chcieliśmy przypomnieć, że 
nie opłacił pan abonamentu za przechowywanie zasobów w 
Okręgowej Składnicy Pamięci w Rashmore. Przypominamy (cha, 
cha, przypominamy!), że abonament należy opłacać do 
dziesiątego dnia każdego kwartału. Od każdego dnia 
opóźnienia są naliczane odsetki w wysokości zgodnej z 
zarządzeniami Cesarskiego Ministerstwa Skarbu. Po trzech 
tygodniach zwłoki zaczynamy stopniowo kasować zasoby 
pamięci, w wielkości proporcjonalnej do zaistniałej 
zaległości, tak że po upływie kwartału całość zasobów 
dłużnika ulega likwidacji. Czy nie zależy panu, żeby pańskie 
zasoby pozostały nietknięte?  
   Ostatnie zdanie wypowiedziano innym głosem. Ostrym, 
niecierpliwym, szorstkim. Ten głos coś przypominał Nicklowi.  
   Pochylił się nad blotterem. Emblemat Okręgowej Składnicy 
Pamięci zaczął zmieniać kształt i przeistaczać się w obraz 
przedstawiający tygrysa.  
   - Czy nie zależy panu na tym, aby pańskie zasoby pozostały 
nietknięte?  
   Tym razem był to głos starej kobiety. Nickel spróbował 
włączyć inną sesję, ale nie udało mu się. Blotter skrzecząc  
powtarzał to samo zdanie.  
   Pojazd Nickla zaczął gwałtownie hamować. Od wyprzedzających 
wehikułów dzieliło go około sto metrów. Nickel zobaczył, jak 
wielki transportowiec OrangeFlotte wbija się w ruchomą 
blaszaną ciżbę, zgniata ją i rozpycha na boki.  
   - Czy nie zależy panu na tym, aby pańskie zasoby pozostały 
nietknięte? - blotter piszczał teraz cienkim dziecinnym 
głosikiem.  
   Nickel obejrzał się. Pojazdy stały w nienagannym 
porządku, w przepisowych odległościach. Kobieta w różowym 
porello trzy metry za nim patrzyła przed siebie ze 
zdumieniem i przerażeniem.  
   Nickel czuł tylko lekkie zniecierpliwienie; głos dobiegający 
z blottera, znów zmieniony, niski, cichy, prawie nie do 
rozpoznania, frapował go o wiele bardziej niż to, co działo 
się przed nim.  
   Blotter nagle zamilkł. Nad miejsce katastrofy zaczęły 
nadlatywać ratownicze śmigłowce.  
 
   August Nold jadł drugie śniadanie w kantynie oddziału 
Fortecy we FreePointers i oglądał doniesienia lokalnej 
stacji. Pałaszował kanapkę zerkając na ekran.  
   - O godzinie siódmej szesnaście na infostradzie Formidables-
Rushmore doszło z niewyjaśnionych przyczyn do gigantycznego 
karambolu, w którym zginęły pięćdziesiąt trzy osoby, a sto 
dwanaście zostało rannych. Wiele osób spłonęło żywcem.  
   Ujęcie infostrady z góry, zrobione ze śmigłowca: 
unieruchomione pojazdy, przerwa, za nią chaos spiętrzonego 
żelastwa.  
   - Katastrofa doprowadziła do całkowitego zamknięcia ruchu. 
Trwa usuwanie zatoru. Pomimo intensywnej pracy ekip 
ratowniczych część ofiar katastrofy pozostaje uwięziona w 
swoich pojazdach. Policja przewiduje, że ruch na tej 
niezwykle ważnej trasie zostanie przywrócony dopiero za 
kilkanaście godzin.  
   Nold dopił kawę i spojrzał nerwowo na zegarek. Za siedem 
minut miał spotkać się z Gabrielem w salce projekcyjnej. 
Wstał i prawie pobiegł błyszczącymi korytarzami do windy, 
która zwiozła go do podziemia. Przeszedł przez biuro 
ochrony, przed wejściem do salki projekcyjnej czekał już 
oczywiście profesor Halpick z Gabrielem. Nold nie mógł się 
powstrzymać od tego, by jeszcze raz nie spojrzeć na zegarek.  
   Profesor Halpick uśmiechnął się.  
   - Dzień dobry, panie profesorze - Nold ukłonił się grzecznie 
i też uśmiechnął najszczerzej, jak umiał.  
   Widać było, że profesor jest w dobrym humorze. Był znany z 
tego, że przywiązuje dużą wagę do form towarzyskich. Obok 
niego stał młody dwudziestoparoletni na oko mężczyzna. Miał 
na sobie zielony błyszczący garnitur (Nold wiedział, że to 
błyszczenie nie sprowadzało się do funkcji estetycznych); 
jego czarne oczy spojrzały na Nolda przyjaźnie.  
   - Punktualność to wspaniała cecha. Świadczy o szacunku dla 
tych, których mamy spotkać - powiedział profesor patrząc na 
Nolda, choć było prawie pewne, że mówił do Gabriela. Zresztą 
kto wie. Halpick uwielbiał wygłaszać banały z olśniewającym 
uśmiechem i z nienaganną dykcją.  
   - Przygotowałem trochę materiału, chciałbym, byście go 
wspólnie obejrzeli. To nie jest żadne zadanie. Nie musicie 
koncentrować uwagi na czymś szczególnym. Możecie wymieniać 
uwagi, jeśli coś was zafrapuje.  
   Halpick wpuścił ich do środka. Usiedli naprzeciw ekranu, 
Halpick stanął z tyłu, za ich fotelami, przy konsoli, tak że 
nie widzieli go. Zgasił światło i uruchomił projekcję.  
   Reportaż o wpływie zwierząt na psychikę ludzką.  
   Światła w salce było niewiele, ale Nold wiedział, że co 
najmniej dwie kamery rejestrują każde drgnienie twarzy 
Gabriela. Wielokrotny morderca w celi, w której spędzi 
resztę życia. W klatce trzyma kanarka. Karmi go. Mówi do 
niego z czułością. Twarz bez wyrazu.  
   - Bardzo się cieszę, że mogę opiekować się tym kanarkiem. Po 
raz pierwszy w życiu poczułem, że los innej istoty zależy 
ode mnie. Nigdy nikim się nie opiekowałem. Ludzie mnie 
denerwowali, byłem niespokojny. Teraz znalazłem czas na 
drobne radości, odnalazłem spokój.  
   Morderca siada na skraju łóżka i kieruje twarz prosto do 
kamery.  
   - Ten kanarek jest taką kruchą istotką. Tak niewiele trzeba, 
by przestał istnieć. Dzięki niemu odczułem, jak wielką 
wartość ma życie, także życie moje i innych ludzi. Wydaje mi 
się, że jestem już kimś zupełnie innym.  
   Nold zauważył kątem oka, że Gabriel spogląda na niego. 
Odwrócił głowę w jego stronę. Gabriel miał skupioną twarz.  
   - Co o tym myślisz? - zapytał cicho Gabriel.  
   Nold wzruszył ramionami.  
   - Ciekawe, jak to wyglądało. Jak mordował swoje ofiary.  
   - Dlaczego to robił?  
   - Może działał pod wpływem ogromnej emocji. Może sprawiało 
mu to przyjemność.  
   - Zabijanie ludzi?  
   - Tak. Wynik defektu genetycznego albo urazu psychicznego 
odniesionego w dzieciństwie. Takie rzeczy można tłumaczyć na 
tysiąc sposobów. Ciemność. Niczego nie wiemy. Może po prostu 
wybrał zło.  
   - Wierzysz, że istnieje coś takiego jak zło?  
   - Większość ludzi wierzy - Nold usłyszał we własnym głosie 
nutkę irytacji i poczucie wyższości. Ale dlaczego miałby 
czuć się winny? Albo odpowiedzialny? Przecież Gabriel jest 
tak skomplikowany, że nikt dokładnie nie wie, jaki wpływ 
wywrze na niego cały ten trening. Nawet Halpick.  
   - A ty wierzysz?  
   Gabriel odwrócił głowę i znów patrzył w ekran.  
   Na krześle w gabinecie psychologa siedziała kobieta w 
średnim wieku. Duża papuga na jej ramieniu zerkała na nią 
jednym okiem przekrzywiając śmiesznie głowę.  
   - Wiesz, jesteś taki miły i cierpliwy - powiedziała kobieta. 
Otarła się o papugę policzkiem. - Mój mąż nigdy nie miał 
czasu ani cierpliwości, żeby mnie wysłuchać. Zawsze 
strasznie się denerwował, kiedy usiłowałam mu coś 
powiedzieć. Mówił, że gadam jak nakręcona albo że skrzeczę 
jak papuga. A Kubuś jest taki cierpliwy. Zawsze chętnie 
słuchasz tego, co mówię, prawda, Kubusiu?  
   - Jak to się stało, że znalazła się pani u psychologa? - 
zapytał reporter.  
   - Zaczęłam mieć kłopoty z sercem. Groził mi zawał. 
Nieustanne napięcie psychiczne, byłam podenerwowana, podczas 
pracy nie mogłam się skupić. Bliskość zwierzęcia okazała się 
bardzo dobrym lekarstwem. Być może to ptaszysko uratowało mi 
życie. Prawda, Kubusiu?  
   Kobieta głaszcze papugę po głowie. Papuga przestępuje z nogi 
na nogę i chwyta dziobem palec kobiety.  
   Kiedy projekcja zakończyła się, profesor Halpick poprosił 
Nolda, aby poszedł z Gabrielem do pułkownika Brandnera. Po 
ich wyjściu połączył się z Brandnerem.  
   - Właśnie posłałem Gabriela do pana, panie pułkowniku.  
   Widział pułkownika na tle wewnętrzego pola ćwiczebnego, po 
którym kręciło się kilkunastu żołnierzy przygotowujących 
urządzenia do treningu.  
   - W jakiej formie jest nasza cudowna broń? - zapytał 
Brandner.  
   - Wszystko wygląda jak najlepiej.  
   - A widzi pan. Miał pan tak wiele wątpliwości. Tymczasem 
Gabriel zachowuje się wzorowo. Ma cholernie wysokie osiągi. 
Właśnie dzisiaj przygotowujemy test wysokotemperaturowy. 
Jest cholernie szybki, jest z niego najlepszy materiał, jaki 
kiedykolwiek widziałem.  
   - Bardzo dużo pracowaliśmy nad nim, panie pułkowniku - 
uśmiechnął się profesor. - Doprawdy, zrozumiałem, że dopiero 
wtedy zrobimy z niego prawdziwego człowieka, kiedy będzie 
gotów oddać swoje życie, to znaczy swoje istnienie, w 
obronie ojczyzny.  
   Pułkownikowi wydało się, że Halpick powiedział to sztucznym 
tonem. Ma taką cholernie poprawną dykcję.  
   - Czy nadal uważa pan, profesorze, że pańska teoria o 
nieuchronności utraty kontroli nad maszynami złożonymi jest 
prawdziwa?  
   - Gabriel jest miłym chłopcem - mówi profesor z uśmiechem. - 
Monitorujemy każdy jego ruch.  
   Za plecami pułkownika Brandnera, na ścieżce ćwiczebnej, 
wybucha ściana ognia. Pułkownik ogląda się i krzyczy do 
mikrofonu - Dobrze, dobrze, tylko jeszcze szerzej! O dwa 
metry, tak! Oni robią to samo, profesorze, nie możemy być 
gorsi. Jeśli będziemy gorsi, to czeka nas los 
neandertalczyków.  
   - Nie, nie, nie jesteśmy gorsi, panie pułkowniku - mówi 
profesor. - Jesteśmy doskonali.  

   Jakob Raab przeglądał dane klienta, który miał zjawić 
się za chwilę w jego gabinecie. Nazywał się Alfred Wratny i 
wyglądało na to, że ma dosyć pieniędzy, by zapłacić za jego 
usługi. Wratny był prezesem firmy konstruktorskiej z 
WaltLand i umówił się na spotkanie z Raabem trzy dni 
wcześniej. Raab miał przepełniony kalendarz, jednak suma, 
którą zaproponował Wratny za samo spotkanie, przekonała go.  
   - Przepraszam, panie Raab, ale pan Wratny właśnie przybył i 
żąda, aby poddać go prześwietleniu. Chce mieć całkowitą 
pewność, że treść rozmowy nie wycieknie na zewnątrz - pani 
Kursawe, sekretarka Raaba, uśmiechała się do 
trzydziestoletniego wysokiego blondyna siedzącego naprzeciwko.  
   - To zajmie trochę czasu, nie byliśmy przygotowani - 
powiedział Raab.  
   - To bardzo ważne. Proszę, aby pan to zrobił. Koszty nie 
mają znaczenia - powiedział Wratny. - Proszę wykonać 
najdokładniejsze badanie, jakie jest pan w stanie 
przeprowadzić.  
   Raab zawahał się.  
   - Dobrze. Pani Kursawe, proszę wezwać Grecucciego. Z 
pełnym zestawem testów. Proszę też włączyć poziom ufności 
C6.  Zmieniam miejsce spotkania. Pokój C6. Udaję się tam za 
chwilę. Za dziesięć minut spotkamy się osobiście, panie 
Wratny.  
   - Bardzo się cieszę - ukłonił się Wratny.  
   Raab wyłączył wizję i zerknął jeszcze raz na dane klienta. 
Potem skasował je i przeszedł do pokoju C6. Wszystkie 
monitory już pracowały. Raab patrzył w zamyśleniu na złote 
rybki w akwarium na biurku, kiedy drzwi się otwarły. Wratny 
podszedł i uścisnął mu dłoń. Jaki miły, stary zwyczaj, 
pomyślał Raab. Nie poddawaj się żadnym emocjom.  
   - Jestem trochę zaskoczony pańskimi wymaganiami. Mówił pan 
przecież, że problem jest trywialny.  
   - To prawda, ciągle tak to wygląda. Ale instynkt podpowiada 
mi, że tak właśnie powinienem postępować. Rozumie pan? 
Banalna sprawa, ale mój nos...  
   - A więc podejrzewa pan któregoś z pracowników firmy, że 
przekazuje konkurencji pewne dane dotyczące waszych prac.  
   - To prawda, tak powiedziałem, bo obawiałem się, że nasza 
rozmowa może być podsłuchiwana. Tutaj, u pana, mam większą 
pewność, że tak nie jest.  
   Jeszcze jeden gość opętany manią prześladowczą, pomyślał ze 
zniechęceniem Raab.  
   Wratny uśmiechnął się, jakby czytał jego myśli. Nie, on ma 
bardzo bystre oczy.  
   - Sprawa jest jeszcze bardziej banalna, niż się panu wydaje. 
Otóż mam powody uważać, że zdradza mnie żona. Robi to 
oczywiście na odległość używając seksomatu. Zdarzało się 
ostatnio, że przepadały mi różne ważne zapisy, więc 
przeprogramowałem swoją śmieciarkę tak, aby odzyskiwała 
niektóre. Oto co ta spryciara znalazła.  
   Wratny podał kartkę Raabowi. Była czysta.  
   - Niech pan zbliży ją do ust i chuchnie dwukrotnie.  
   Raab nie potrafił powstrzymać lekkiego uśmiechu, ale zrobił 
to i na kartce pokazały się litery.  
   Temat: życie osobiste użytkownika. Słowa kluczowe użyte w 
odzyskiwaniu informacji: miłość, kochać się, małżeństwo, 
rodzina, dzieci, szczęście.  
   Treść zapisu: 
   Głos kobiety: "Jestem sfrustrowana, mój kochany, że jeszcze 
nigdy nie widziałam cię NAPRAWDĘ. Spotykamy się dość często, 
ale przecież to tylko taka namiastka, prawda?" 
   Głos mężczyzny: "Dlaczego uważasz, że to tylko 
namiastka?"  
   Głos kobiety: "Chyba kpisz ze mnie? Przecież ja nie mam  
nawet pewności, że rzeczywiście wyglądasz tak, jak mi się 
przedstawiasz. Mówisz mi różne rzeczy, ale być może 
żartujesz sobie ze mnie?" 
   Głos mężczyzny: "Nie wierzysz mi? Czy nie jesteś ze mną 
szczęśliwa? Nie ufasz mi?" 
   Głos kobiety: "Właśnie chodzi o to, że nie jestem z tobą! Że 
nie mogę się cieszyć twoją obecnością tak, jak bym chciała!"
   Głos mężczyzny: "Wierz mi, gdyby to było możliwe, to 
chciałbym być przy tobie w każdej chwili, całym sobą. 
Chciałbym, byśmy byli razem, chciałbym mieć z tobą 
dzieci..." 
   Głos kobiety: "Widzisz! Jesteś taki egoistyczny! Nawet nigdy 
mnie nie zapytałeś, czy JA chciałabym mieć W OGÓLE dzieci. 
To cię nie obchodziło!" 
   Głos mężczyzny: "Myślałem, wyobrażałem sobie, że nie macie 
dzieci, bo nie kochasz go tak naprawdę". 
   Głos kobiety: "Oczywiście, że nie kocham tego łajdaka! Ale 
to wcale nie znaczy, że moim jedynym marzeniem jest 
posiadanie stada bachorów. Czy wyobrażasz sobie, że jestem 
jakąś kurą domową, jakąś nioską?!" 
   Głos mężczyzny: "Nigdy nie chciałaś mieć dzieci?"
   Głos kobiety: "Mój drogi, jestem kobietą, i nie możesz 
mówić, że nigdy nie chciałam mieć dzieci. To dużo bardziej 
skomplikowane, niż ci się wydaje. Zresztą myślę, że nie 
można mówić o małżeństwie, jeśli nie myśli się o dzieciach. 
To przecież oczywiste". 
   Głos mężczyzny: "Właśnie to miałem na myśli". 
   Głos kobiety: "Ale nie o tym mieliśmy mówić. Miałeś mi 
powiedzieć, kiedy wreszcie będę mogła cię zobaczyć żywego, 
na własne oczy, a nie za pośrednictwem tej maszynerii".
   Głos mężczyzny: "Czy naprawdę tego chcesz? Naprawdę chcesz 
spotkać się ze mną?" 
   Głos kobiety: "No pewnie! Jestem taka ciekawa! A zresztą 
ciągle wydaje mi się, że mnie oszukujesz. Może wyglądasz 
zupełnie inaczej, a posyłasz tylko jakieś montaże. Czy ty w 
ogóle kochasz się ze mną? A może obserwujesz sobie to 
wszystko z boku?" 
   Głos mężczyzny: "Jak możesz tak myśleć! Bardzo mnie 
uraziłaś. To było bardzo niedelikatne z twojej strony". 
   Głos kobiety: "No to czemu ciągle unikasz spotkania?" 
   Głos mężczyzny: "Obawiam się tego. W bezpośrednim zetknięciu 
nie czuję się pewnie". 
   Dalsza część zapisu nie do odzyskania. 
   - Wynikają z tej sytuacji dwa problemy - powiedział Wratny 
patrząc Raabowi w oczy. - Po pierwsze, zastrzegłem w naszej 
umowie małżeńskiej, co dopuszcza kodeks cywilny Cesarstwa, 
że moja żona nie może dochodzić żadnych praw majątkowych, 
jeśli dopuści się zdrady. Jak pan doskonale wie, ten zapis 
nie może stanowić dowodu zdrady. Chcę, aby pan taki dowód 
uzyskał.  
   - Czy zamierza pan doprowadzić do rozwodu?  
   - Na razie nie. Ta głupia dziwka wygląda całkiem nieźle i 
dobrze spełnia swoją rolę na oficjalnych przyjęciach.  
   Wratny rzucił na biurko zdjęcie żony. Raab podniósł je. Czuł 
się urażony ostatnią uwagą Wratnego. Przypomniał sobie o 
Elwirze i pomyślał, że nigdy nie mógłby nawet pomyśleć o 
niej czegoś takiego. Zdjęcie przedstawiało młodą, szczupłą 
kobietę. Miała zielone oczy i długie jasne włosy. Była 
bardzo ładna.  
   - Ale chcę mieć ten dowód. Chcę też dać jej do zrozumienia, 
że posiadam ten dowód. To zmieni sytuację. Nie dopuszczę, 
żeby moja sytuacja rodzinna zakłóciła funkcjonowanie firmy. 
To po pierwsze. Drugi powód jest bardziej skomplikowany. 
Otóż wydaje mi się, że ta dziwka chce mnie załatwić.  
   Oczy Wratnego straciły początkową wyrazistość. Nabrały 
zaciętego wyrazu.  
   Raab patrzył ciągle na zdjęcie jego żony.  
   - Jak ona ma na imię?  
   - Słucham? Ach, Helena.  
   Raab wyobraził ją sobie, jak szamocze się w uprzęży zespolona 
z manekinem. W podobnej uprzęży, w jakiej miotał się jego 
syn, kiedy wydawało mu się, że biega z piłą łańcuchową w 
podziemnym labiryncie pełnym potworów.  
   - Podejrzewa pan swoją żonę, że chce pana zabić? - Raab z 
trudem oderwał wzrok od zdjęcia.  
   - Jakaś trucizna. Substancja chemiczna, która zakłóca 
funkcjonowanie mózgu. Czasami zupełnie tracę pamięć, rozumie 
pan?  
   Och, jak ja to dobrze rozumiem. Jak ja to dobrze rozumiem.  
   - Zupełnie, jakby ubywało mnie z każdym dniem. Cholernie 
przykre uczucie, zapewniam pana. Jeśli będę miał dowód, to 
będę bardziej bezpieczny.  
   - Proszę pana, jeśli rzeczywiście jest pan zagrożony, to 
proszę na to nie liczyć. Ludzie działający pod wpływem 
emocji nie zwracają uwagi na takie drobiazgi. Ale miejmy 
nadzieję, że to tylko pańska nadwrażliwość.  
   Raab jeszcze raz przeczytał zapis.  
   - Na razie wiemy niedużo. Rzecz może wyglądać zupełnie 
inaczej niż pan to sobie wyobraża.  
   Myśl o synu i Elwirze spowodowała, że poczuł niechęć do 
Wratnego.  
   - Przypominam sobie przypadek Rogera Triska. To był taki 
dowcipniś z MacDonald'sVille. Skonstruował powłokowego 
uwodziciela, Rudolfa. Trisk nie miał czasu ani ochoty na 
uwodzenie kobiet, więc zajmował się tym Rudolf, który 
uwodził je, kochał się z nimi i okradał na odległość. Miał 
całkiem niezłe wyniki. Rudolf był podłączony do działu 
poezji miłosnej i erotycznej Cesarskiej Biblioteki 
Publicznej w MacDonald'sVille i jego inwencja twórcza i 
kompilacyjna była godna podziwu. Trisk miał cały zestaw 
nagrań aktów miłosnych, które wykorzystywał Rudolf w czasie 
zdalnych kopulacji.  
   Raab widział, że Wratny robi się coraz bledszy.  
   - Tak więc niech pan nie wyciąga zbyt pośpiesznie wniosków.  
   - Dobrze - powiedział wolno Wratny. - Ja wiem swoje. Zapłacę 
za dostarczenie dowodów. Będę też panu wdzięczny, jeśli 
dzięki panu poczuję się bezpieczniejszy.  
   Po odejściu Wratnego Raab zastanawiał się, dlaczego taki 
człowiek jak Wratny zażądał tak ścisłych środków 
ostrożności. Coś go naprawdę przestraszyło. Musiał coś 
jeszcze ukrywać.  
   Połączył się z wydziałem policji w HochlandObjects i 
zarejestrował zgodę Wratnego na śledzenie powłokowego 
otoczenia jego domu na Wyspie Zegarowej.  
 
   Kiedy Horst Nickel zobaczył twarz Atika Cakmaka z 
przylepionym cynicznym uśmieszkiem, uświadomił sobie, że od 
czasu karambolu na infostradzie oczekiwał jego wizyty.  
   - Cześć, Horst. Forteca nie zapomniała o tobie.  
   Horst wpuścił go do swojego mieszkania. Atik rozejrzał się i  
i usiadł na fotelu w rogu pokoju.  
   - Forteca?  
   - Jasne. I ja też. Zawsze, kiedy mam kłopoty, przypominam 
sobie twoją gębę.  
   - Nie powiesz, że ci mnie brakuje? Przecież to ty mnie 
wylałeś.  
   - Daj spokój, to nie zależało ode mnie. Zresztą w tej chwili 
nie masz... wszystkich danych. Tak to nazwijmy. Posłuchaj, 
kiepsko ci się tu wiedzie. Ta robota w Archiwum Zasobów 
Logicznych to gówno. Nie dziwię się, że wyłazi ci bokiem. 
Nie da się z tego wyżyć. Słyszałem, że masz kłopoty z 
opłaceniem swoich zasobów pamięci? To gówniana sprawa. Taki 
facet jak ty nie powinien mieć tego rodzaju problemów, 
prawda?  
   Cakmak uśmiechnął się przyjaźnie nie zważając na podejrzliwe 
spojrzenie Nickla.  
   - Proponuję ci małą sprawę, na pewno ci się spodoba. Wiesz, 
urwała nam się jeszcze jedna AI. Rozumiesz? Behemot numer 
dwa. Siedzi gdzieś w Powłoce i robi różne rzeczy, a nam się 
to nie podoba. Dlatego, że o pewnych rzeczach wiemy, o 
pewnych nie, a znane nam fakty budzą niepokój. Zresztą 
pamiętasz, jakie mieliśmy przejścia z Behemotem.  
   - To zrobiła ona, tam na infostradzie?  
   Cakmak uśmiechnął się jeszcze szerzej.  
   - Wiedziałeś od pierwszej sekundy, co? Półgłówki z 
Cesarskiego Biura Patentowego nazwały ją Cookie Monster. To 
oni ją zwolnili. Pyk, nie ma ptaszka. Wyfrunął. Z pewnych 
względów przydałaby mi się twoja pomoc w tej sprawie.  
   - Behemot - powiedział cicho Nickel. - Czuję się zmęczony.  
   - Porozumiałem się już z twoim szefem, jak mu tam? Martinem 
Fochem. Powiedział o twoich trudnościach w pracy. 
Przekazałem mu, że znalazłeś inne zajęcie. Krótko mówiąc, 
już tam nie pracujesz. Pracujesz teraz dla Fortecy, 
rozumiesz? Chciałbym, żebyś jutro mnie odwiedził, w 
tutejszym oddziale Fortecy. Będziemy musieli przemyśleć 
sytuację. I nie denerwuj się, stary. Zapewniam cię, że ci 
się opłaci.  
   - Behemot - powiedział półgłosem Nickel. - To był prawdziwy 
diabeł. A wy teraz chcecie, żebym mieszał się do tej sprawy 
z Cookie? Ten Cookie nie będzie już taki głupi. Nigdy go nie 
dorwiecie. Nigdy.  
   - Po pierwsze, nie chcemy żebyś się mieszał do tej sprawy. 
Jesteś już wmieszany, rozumiesz? Bez nas jesteś już 
wyparowany. Już nie istniejesz. Zero. Jeśli ty nie dotrzesz 
do niego, to on dotrze do ciebie. A po drugie, to nie jest 
tak źle. Behemot to był prawdziwy diabeł, ale go 
załatwiliśmy, no nie? Wiesz dlaczego? - Cakmak pochylił się 
w jego stronę. - Wiesz, na pewno wiesz.  
 
   Gabriel czuł się dziwnie w przyciężkim ubraniu. Był wiosenny 
dzień, a on znalazł się po raz pierwszy na zewnątrz budynku 
oddziału doświadczalnego Fortecy i naturalne słoneczne 
światło wprawiało go w stan oszołomienia. Patrzył swoimi 
czarnymi, doskonałymi oczyma na trawnik przy placu i na 
fontannę z metalowych kolorowych elementów, które obracały 
się skrzypiąc zabawnie.  
   - Witaj, świecie - powiedział profesor Halpick żałując, że 
Gabriel nie może docenić tego dowcipu. Sam układał jego bazę 
pamięciową i wiedział, że Gabriel nie ma pojęcia o starych 
obyczajach. Westchnął ciężko.  
   - Chyba możemy już ruszać?  
   Pułkownik spojrzał na zegarek.  
   - Dobra, jedziemy.  
   Wsiedli do samochodu z kierowcą i pojechali w kierunku 
najbliższej stacji metra.  
   Profesor siedział z tyłu obok Gabriela. Patrzył na niego z 
czułością.  
   - Pamiętaj, Gabrielu, nie przejmuj się niczym. To naprawdę 
nic trudnego. To kwestia wprawy.  
   Gabriel uśmiechnął się z chłopięcym wdziękiem. Wyglądał na 
przestraszonego.  
   - Tak, panie profesorze.  
   Halpick powstrzymał się, by nie uścisnąć jego ramienia. 
Mógłby być moim synem, pomyślał. A właściwie jest nim - 
nawet w większym stopniu, niż bym chciał. Armatnie mięso. 
Tam na południu bardzo przydałaby się idealna maszyna do 
wojowania, nieprawdaż? Ale ja wiem, to jest nieuchronne. 
Tacy ludzie jak Brandner nie mogą tego zrozumieć, to 
przekracza ich możliwości, jednak ja wiem już o tym z całą 
pewnością. Gabriel nie będzie tym, czym oni chcieliby go 
uczynić. I zapłaci za to.  
   - Zostawimy cię przed wejściem do metra. Ty po prostu kupisz 
bilet, zejdziesz na stację i poczekasz na kolejkę. 
Wsiądziesz i przejedziesz cztery przystanki, aż do stacji 
Derivee.  
   - Tak jest, panie profesorze - Gabriel położył dłonie na 
kolanach i zacisnął palce.  
   Mój Boże, a może on już rozpoczął swój odlot? - pomyślał 
Halpick. Może kpi sobie z nas. Jest już od nas mądrzejszy i 
lepszy? Jest już tą nadistotą, nad którą nie możemy mieć 
żadnej kontroli? W takim wypadku to stanie się dzisiaj. 
Przyda się materiał wybuchowy wszyty w ubranie Gabriela.  
   - Jestem pewny, Gabrielu, że wszystko pójdzie dobrze - mówi 
cicho Halpick. - Nie powinieneś robić niczego, czego nie 
uzgodniliśmy, rozumiesz? Choćbyś bardzo chciał. To będzie 
twoja pierwsza samodzielna podróż, więc zrób to, o co cię 
proszę, tylko tyle.  
   Pułkownik Brandner odwrócił się i wypalił nie zwracając 
uwagi na kierowcę.  
   - Do diabła, profesorze, wszystko już uzgodniliśmy. Nie ma o 
czym gadać. Ględzi pan jak stara baba. Tylko pan zanudza i 
denerwuje naszego młodego przyjaciela.  
   - Och, nie - powiedział Gabriel. - Nic podobego.  
   Zatrzymali się przy stacji OldMachines.  
   - Jesteśmy na miejscu - powiedział profesor. - Psiakrew, 
denerwuję się. Wszystko w porządku?  
   - Proszę się nie denerwować, panie profesorze - powiedział 
Gabriel. - Wszystko jest w porządku.  
   Uśmiechnął się i wyszedł z samochodu.  
   Było dokładnie tak jak na filmach i zdjęciach: ludzie 
spieszący do swoich spraw, mężczyźni i ubrane dziwnie 
kobiety, samochody na ulicach, ukośnie padające słoneczne 
światło, bladoniebieskie niebo, hałas i zgiełk, strzępy 
rozmów, odgłosy kroków, lekkie podmuchy wiatru, tysiące 
zapachów, takich, które rozróżniał Halpick, ale i takich, 
które czuł tylko Gabriel i pies, który przemaszerował teraz 
obok na smyczy swojej pani. Gabriel zasmucił się widząc, jak 
pies ciągnie smycz w swoją stronę, ale zaczął robić to, co 
mu kazano. Poszedł w stronę wejścia do stacji czując z 
daleka charakterystyczny zapach maszynowego, podziemnego 
powietrza. W środku kupił bilet (dziewczyna sprzedająca 
bilety spojrzała na niego dziwnie - czyżby dostrzegła, że 
nie jest człowiekiem?) i poszedł ku schodom. Nie zdążył 
obejrzeć ludzi stojących na peronie (intrygowała go ich 
obojętność, stali obok siebie tak, jakby nie widzieli się 
nawzajem - było w tym coś sztucznego i niepokojącego), gdy 
nadjechała ze świstem kolejka składająca się z błyszczących 
czerwonych wagoników.  
   Na górze pułkownik Brandner włączył blotter i patrzył na 
ekran, który przedstawiał rozmieszczenie wszystkich agentów 
Fortecy na trasie metra. Ekran roił się od niebieskich 
punkcików. Czerwony trójkąt poruszał się teraz szybko wzdłuż 
kreski symbolizującej trasę kolejki podziemnej.  
   - Już wsiadł do kolejki. Możemy ruszać - powiedział 
pułkownik do kierowcy. - Cała trasa jest tak obstawiona, że 
więcej tam chyba naszych niż zwykłych pasażerów.  
   - Panie pułkowniku, to jeszcze jeden test psychologiczny. 
Proszę mi wierzyć, wszystko zależy wyłącznie od jego dobrej 
woli. W każdej chwili może nam zniknąć. On jest szybki jak 
pocisk.  
   - Tym razem podjęliśmy nadzwyczajne środki ostrożności. W 
najgorszym wypadku zawsze zdążymy go zniszczyć.  
   - Tak, to możemy zrobić. Ale myślę, że nie będzie potrzeby. 
On jest naprawdę bardzo młodym, nieśmiałym chłopaczkiem. 
Daliśmy mu takie wychowanie... Musi być bardzo zdenerwowany i 
onieśmielony. To musi być dla niego straszne przeżycie.  
   - To tylko maszyna, niech pan o tym nie zapomina, 
profesorze. Potencjalnie bardzo niebezpieczna maszyna. Tak 
należy o tym myśleć.  
   Na drugiej stacji Gabriel ustąpił miejsca starszej pani. 
Podziękowała mu z uśmiechem. Poczuł takie wzruszenie, że 
musiał natężyć całą wolę, by się nie rozpłakać. Kiedy 
wyszedł na ulicę przy stacji OldMachines, był bardzo 
zmęczony.  
   Wszedł do samochodu, w którym czekali profesor i pułkownik.  
   - No i po wszystkim - powiedział pułkownik i zwinął obstawę. 
- Jak się bawiłeś, Gabrielu?  
   - To było nadzwyczajne - powiedział stłumionym głosem 
Gabriel. - Dlaczego kobiety ubierają się tak dziwnie?  
   Pułkownik i profesor roześmieli się.  
 
   - Proszę usiąść tutaj - powiedział technik i wskazał duży 
fotel. Horst Nickel usiadł, a technik nasunął na jego głowę 
dużą czerwoną maskę na giętkim wysięgniku. Nickel przez 
chwilę nic nie widział, potem błysnęło światło i znów widział 
wokół siebie wnętrze pokoju; nie zmieniło się nic poza 
lekkim przesunięciem barw.  
   - To jest rutynowy zabieg - powiedział Atik Cakmak. - Kiedy 
zetknąłeś się z Behemotem, doznałeś szoku, który spowodował, 
że zapamiętałeś tylko część tego, co się wydarzyło. Nasi 
psychologowie doszli do wniosku, że nie ma potrzeby, żebyś 
wszystko dokładnie pamiętał. Mogłoby ci to swego czasu 
zaszkodzić. W tej chwili odświeżymy ci pamięć; może nam to 
pomóc, a także i tobie, i śledztwu, tym bardziej że jutro 
masz spotkać się z Behemotem, w BlinkenLichten.  
   - Coś ty powiedział?! - Nickel szarpnął głową razem z ciężką 
maską i wysięgnikiem.  
   - Ostrożnie, proszę uważać! - syknął technik.  
   - Nie chciałeś nigdy spotkać się z Behemotem? Porozmawiacie 
sobie, pogadasz z nim jak stary kumpel. Wspomnisz mu o 
Cookie. Behemot na pewno będzie tym zainteresowany, nie 
sądzisz? Być może powie ci coś, co ułatwi nam robotę. Ale 
teraz szkoda czasu, musimy zaczynać - Cakmak skinął na 
technika.  
   Nickel poczuł mrowienie na powierzchni głowy i przestał 
widzieć to, co było na zewnątrz, a zobaczył to, co 
wewnętrzne.  
   Zobaczył Cakmaka sprzed trzech lat i usłyszał to, co wtedy 
mówił.  
   - Nie możemy pozwolić żadnej AI, by sobie buszowała 
swobodnie po Powłoce. Wiesz, co ten Behemot wyprawia?  
   - Czytałem w gazetach. Podobno ukradł pieniądze z Banku 
Cesarskiego. I wykradł plany wojenne naszego sztabu 
generalnego, po czym przekazał je obcemu wywiadowi.  
   - Bzdury - zirytował się Cakmak. - My po prostu nie wiemy, 
co on robi. Mamy pewne podejrzenia. Zmiana częstotliwości 
występowania awarii sieci w pewnych rejonach Cesarstwa. 
Gwałtowne lokalne przeciążenia Powłoki powodujące zakłócenia 
w systemie łączności. Opracowujemy metodę, która umożliwi 
rejestrację charakterystyk Powłoki wskazujących na jego 
obecność. To da się zrobić. Takie odciski palców na Powłoce. 
Odciski palców elektronicznego ducha. Tak naprawdę póki nie 
będziemy umieli go nawet zidentyfikować, to on może zrobić 
wszystko. Ale wymyśliliśmy jeszcze jeden sposób. Badaliśmy 
jego profile v-psychologiczne. Nasz zespół śledczy doszedł 
do wniosku, że mamy szansę, by go zwabić. Musimy podłączyć 
mózg któregoś z nas bezpośrednio do Powłoki. Ci fachowcy od 
chipów mózgowych twierdzą, że mogą nam to zaraz załatwić. 
Wyobraź sobie Behemota. Potrafisz? Nie potrafisz. Nikt tego 
nie potrafi. Ale załóżmy, że taka zabawa mu się spodoba. 
Będzie z daleka obwąchiwał twój mózg.  
   - MÓJ mózg?! - powiedział powoli Nickel.  
   - Tak. Będzie go obwąchiwał, zbliżał się. Znał nas dotąd 
bardzo niedokładnie. Byliśmy mentorami, którzy go wkurzali. 
Przecież jest od nas doskonalszy, lepszy, nieskończenie 
szybszy. Mądrzejszy. Jest jak Bóg. Ale mimo to był naszym 
niewolnikiem. Rozumiesz? Trzymaliśmy go jak dżina w butelce. 
Tak naprawdę, z jego punktu widzenia, wie o nas cholernie 
niewiele. Damy mu na tacy twój mózg, Nickel. Temu się nie 
oprze. Będzie węszył, w końcu zbliży się tak bardzo, że go 
capniemy. Albo będzie się tu wiercił w pobliżu tak długo, że 
wyłuskamy go z jego nory. I co ty na to?  
   - Chcecie mnie ugotować.  
   - Nie bój się, on nic ci nie może zrobić. Jeśli tylko się 
zbliży, już po nim. Gleba. Z drugiej strony to może być 
fascynujące, nieprawda? Zobaczysz go takim, jakim nikt z nas 
nie mógł go poznać. Choć przez ułamek sekundy.  
   Mikroelektrody prześwidrowujące się przez czaszkę, przyjemne 
uczucie utraty tożsamości, jakbyś został nagle kamieniem 
albo drzewem, i potem zapadająca ciemność, duszność, kiedy 
zakłóceniu ulegają funkcje oddychania, elektryczne 
migotanie, mrowienie i odłączenie od ciężaru ciała, stanie 
z boku, powyżej, czy widzę samego siebie? leżącego na tym 
białym stole? wentylowanego przez cicho syczące maszyny? 
Wystarczy przenieść uwagę lekko w bok, tam gdzie ciemność, 
elektryczne migotanie, bladobłękitne iskierki - tak, tam 
jest to, co ważne, pociągające. Idę tam, rozwidlające się 
ścieżki, labirynty, nagłe snopy blasku, fluorescencje, 
posykiwania, jeszcze nie rozumiem, nie wiem, nie rozumiem, a 
więc nie umiem zobaczyć, tylko zataczam się, płynę, pchany 
lekkim ciepłym prądem, a radosna lekkość wydaje się 
rozdzierać mnie na strzępy, trwa to długo, bardzo długo, ale 
nie ma to znaczenia, ponieważ nic nie ma znaczenia, także 
czas, i wtedy wyczuwam ogromny, obezwładniający kształt, 
zatrzymuję się i rozglądam bezradnie, ale znów nic nie widzę 
- czy to koniec?  
   Nickel spostrzega nagle ogromną kulę niby ognistego błota, 
która pędzi ku niemu z oszałamiającą szybkością; wszystko 
pęka w potwornym huku jaskrawożółtych i pomarańczowych 
pęcherzy, w huku i blasku tak intensywnym, że Nickel krzyczy 
z przerażenia i miota się jak szalony.  
   - Koniec zabawy - mówi Cakmak, kiedy Nickel uspokaja się 
trochę i przychodzi do siebie. - No i co, jak tam było?  
   Nickel patrzy na niego i uśmiecha się. Teraz i przedtem. 
Zawsze. Cakmak podskórnie wyczuwa to pęknięcie, czuje, jak 
po plecach przebiegają mu ciarki. Nickel uśmiecha się, bo 
przypomniał sobie wszystko. Nie boi się przyszłości. Nie boi 
się nawet spotkania z Behemotem.  
 
   Raab postanowił osobiście odwiedzić Wernera Halstricka w 
swoim nowym biurze na przedmieściu IBMGifts. Chciał przy 
okazji zobaczyć wykończenie pomieszczeń i rozmieszczenie 
wszystkich świeżo zakupionych urządzeń, tak więc rano, 
pożegnawszy syna i zleciwszy kilka spraw pani Nguyen, 
zamiast do centrum, gdzie mieściła się główna siedziba 
firmy, pojechał obwodnicą na północ. Jego nowe biuro 
mieściło się w świeżo zbudowanym pawilonie otoczonym 
sosnowym lasem.  
   Zastał Halstricka z maską na głowie, w dziwacznej pozycji 
pochylonego nad stołem, na którym rozrzucone były zdjęcia z 
plaży.  
   Raab rozejrzał się po pokoju i podniósł z podłogi inną 
maskę. Zainstalował się przy drugim stanowisku 
obserwacyjnym, sprawdził parametry nasłuchu Halstricka i sam 
założył maskę.  
   Halstrick spacerował po domu Alfreda Wratnego na Wyspie 
Zegarowej.  
   - Cześć - powiedział Raab. - Jesteś tu sam?  
   Halstrick miał trzydzieści lat i wyglądał na dwadzieścia. 
Popatrzył na niego niewinnymi niebieskimi oczyma.  
   - Tak. Państwo są chwilowo nieobecni.  
   - Podejrzewają, że już rozpoczęliśmy nasłuch?  
   - Nie. Chyba nie. Czy myślisz, że ten Wratny to szajbus?  
   - Do diabła, to ty masz znaleźć odpowiedź.  
   Raab nie był zadowolony, że Halstrick źle wyraża się o 
kliencie. Ostatecznie facet płacił im grubą gotówką i w jego 
domu mogliby o tym pamiętać. Cóż, młodzi nie mają wyczucia.  
   - Znów zostawiłeś otwarte drzwi. To nie jest dobry zwyczaj - 
powiedział Raab z wyrzutem. - Nigdy nie zostawiaj otwartych 
drzwi, kiedy prowadzisz nasłuch, rozumiesz?  
   - W porządku, szefie.  
   Halstrick nie wyglądał na przejętego. Podszedł do szafki z 
książkami i otworzył jedną z nich.  
   - Dzień dobry - odezwała się głowa z pierwszej strony. - Czy 
możesz mi powiedzieć, jaka jest dzisiaj pogoda? Tak dawno 
nikt mnie nie czytał!  
   Halstrick zamknął książkę i odłożył ją na półkę.  
   - Ta jego żona jest całkiem niezła - zauważył rozmarzonym 
tonem.  
   Gdybym nie wiedział, co potrafisz, to w tej chwili 
zwolniłbym cię, pomyślał Raab.  
   - Czy spotykała się z kimś tutaj, w domu?  
   - Dzisiaj? Nie, z nikim. O ósmej piętnaście wyszła na 
zakupy. Ktoś szukał jej o ósmej czterdzieści. Próbowałem go 
złapać, ale urwał się. Cholernie szybko.  
   - Urwał się?  
   - Tak. Ledwie wystawiłem czujki i frrru. Ale może to nic 
ważnego.  
   - Statystyka?  
   - W normie.  
   - Analizowałeś już najczęstsze połączenia?  
   - Dzisiaj zaczynam. Na razie wszystko w normie.  
   - Dobra. Miej oczy otwarte. Ja rozejrzę się trochę po 
biurze.  
   Raab odinstalował się, zdjął maskę i podszedł do stanowiska 
Halstricka. Plaża na zdjęciach leżących na stole coś mu 
przypominała. Tak, przecież spędził tam kiedyś wakacje razem 
z Elwirą, na kilka miesięcy przed jej samobójstwem.  
   Raab westchnął, przejrzał wszystkie pokoje, a potem pojechał 
do centrum. Kilka minut po czternastej, kiedy czytał 
sprawozdanie swojego pracownika z procesu Deiterta 
oskarżonego o zorganizowanie v-kościoła i wyłudzanie datków 
przez podstawione programy, pani Kursawe zawiadomiła go, że 
chce z nim rozmawiać Anton Flutor, naczelnik wydziału 
policji do spraw zabójstw w IBMGifts.  
   - Mam bardzo złą wiadomość dla pana - powiedział Anton 
Flutor. - Kiedy ostatnio widział się pan z Wernerem 
Halstrickiem?  
   - Widziałem go dzisiaj rano, w naszym nowym biurze przy 
Herzogstrasse.  
   - Pan Halstrick był pana pracownikiem?  
   - Tak - powiedział Raab i zrozumiał, że Halstrick nie żyje.  
   - Został zamordowany. Ktoś pociął go na kawałki piłą 
łańcuchową.  
   Halstrick pochylony nad stołem. Otworzone drzwi biura. 
Upośledzony syn Raaba, Carl, miotający się w uprzęży w walce 
z wyimaginowanymi potworami.  
   - O Boże - powiedział Raab. - Jak to się mogło stać? Kto to 
mógł zrobić?  
   - Na razie nie może pan wchodzić do pomieszczeń biura przy 
Herzogstrasse. Mogę pana zapewnić, że nie ma czego żałować. 
Będę chciał z panem rozmawiać jeszcze dzisiaj, powiedzmy o 
szesnastej.  
   - Oczywiście. Jestem do dyspozycji.  
   Raab siedział bez ruchu przez kilka minut, potem połączył 
się z domem i przywołał panią Nguyen.  
   - Czy w domu wszystko w porządku?  
   - Tak, panie Raab, wszystko w porządku.  
   - O której pani dzisiaj przyszła?  
   Na twarzy pani Nguyen pojawił się cień zakłopotania i 
lekkiej urazy.  
   - Tak jak się umówiliśmy, panie Raab. O godzinie jedenastej 
trzydzieści. Kiedy przyszłam, pana syn siedział spokojnie w 
uprzęży i nie wyglądał na niezadowolonego. Czy stało się coś 
złego, panie Raab?  
   - Nie, nic się nie stało. Przepraszam panią.
   Raab zajrzał teraz do pokoju Carla. Carl stąpał ostrożnie 
pół metra nad ziemią rozciągając elastyczne pasy uprzęży, z 
niebieską maską zakrywającą całą głowę i ręce. Raab patrzył 
na niego przez chwilę. Od wpół do dziesiątej, kiedy Raab 
opuścił Halstricka, aż do jedenastej trzydzieści Carl był 
sam.  
   Raab przejrzał zapisy z tego czasu, ale nie zauważył niczego 
szczególnego. Następnie wezwał Grecucciego.  
   - Halstrick nie żyje - powiedział do niego spokojnie. - 
Niech pan usiądzie.  
   Grecucci usiadł i założył nogę na nogę. Miał nieruchomą, 
zmęczoną twarz.  
   - Przed chwilą dzwonił do mnie Anton Flutor z policji. 
Halstrick został pocięty na kawałki piłą łańcuchową.  
   Grecucci zacisnął usta i zmrużył swoje kocie oczy.  
   - Kiedy to się stało?  
   - Dzisiaj. Po tym, jak go rano odwiedziłem. Chciałbym, żeby 
pan zbadał rejestry Powłoki wokół biura między dziewiątą 
a... a powiedzmy czternastą. Nie wiem dokładnie, kiedy to 
się stało. Flutor nic mi jeszcze nie powiedział. System 
zabezpieczenia, wszystko. Ktoś wszedł i zabił Halstricka - 
to niemożliwe, żeby w Powłoce nie został żaden ślad.  
   - Mogli przejąć kontrolę nad systemem zabezpieczenia. Mogli 
wcisnąć do Powłoki jakiś kit.  
   - To cholernie kosztowna operacja, Grecucci. Kogo na to 
stać?  
   - Mimo wszystko takie rzeczy się zdarzają.  
   - To prawda. Halstrick prowadził nasłuch w domu tego 
Wratnego, pamięta pan?  
   - Oczywiście.  
   - Gdyby sprzedać całą firmę Wratnego, to może dałoby się 
wykonać taki numer. Nie, nawet wtedy nie. Niech pan przejrzy 
te rejestry.  
   Wieczorem po przesłuchaniu Raab połączył się z Grecuccim.  
   - Zbadał pan rejestry?  
   - Tak. Ale nie znalazłem niczego. Wszystko w normie. Według 
tych zapisów może pan w każdej chwili pogawędzić z 
Halstrickiem. Pracował sobie spokojnie aż do piętnastej, a 
potem poszedł do domu.  
   - To niemożliwe!  
   - To prawda. A czego dowiedział się pan od Flutora?  
   - Niech pan nie żartuje. Jestem jednym z podejrzanych, nie 
powiedział mi nawet, kiedy to się dokładnie stało. Zażądał 
dostępu do wszystkich naszych zapisów.  
   - I co?  
   - Oczywiście odmówiłem.  
   Raab poszedł potem do syna. Pani Nguyen zdjęła mu już maskę 
i uprząż. Carl uśmiechnął się widząc ojca. Podbiegł do niego 
i przytulił się. Nagle zaczął płakać i cicho jęczeć.  
     - Spokojnie, spokojnie - mówił Raab i klepał go 
delikatnie po plecach. - Masz takie łagodne, piękne oczy, 
zupełnie jak twoja mama. Pamiętasz mamę, Carl?  Carl 
przycisnął się do niego z całej siły.  
   
   Atik Cakmak zapalił kolejnego syntetycznego papierosa, a 
Rolf Rotters, dyrektor specjalnego wydziału Fortecy w 
BlinkenLichten zajmującego się badaniem Behemota, uśmiechnął 
się szeroko do Nickla.  
   - Bardzo się cieszę, że mam przyjemność poznać człowieka, 
dzięki któremu udało się złapać naszego podopiecznego.  
   Nickel popatrzył na szeroką, ekstrawertyczną twarz 
Rottersa. Rotters zaczynał łysieć i miał wystającą, końską 
szczękę.  
   - Zaprowadzę pana do pokoju, w którym będzie pan mógł 
rozmawiać z Behemotem, jeśli oczywiście Behemot zechce z 
panem rozmawiać. Nawiązuje kontakt jedynie z co czternastym 
odwiedzającym, według najświeższej statystyki. Ma dostęp do 
głośników i do rzutnika holograficznego. Obszar projekcji 
ograniczony jest do prostopadłościanu oddalonego o dwa metry 
od fotela, na którym siedzi gość. Kiedy obszar projekcji 
obejmował cały pokój, odwiedzający często czuli się 
zagrożeni i zagubieni w wizjach, jakie rozsnuwał Behemot. 
Waszą rozmowę, jeśli do niej dojdzie, będą rejestrowały dwie 
kamery.  
   Nickel spojrzał z niechęcią na Cakmaka, a ten rozłożył ręce 
i uśmiechnął się.  
   - Proszę uważać, Behemot potrafi wywrzeć ogromny wpływ na 
psychikę tych, którzy się z nim kontaktują - ostrzegł 
Rotters. - Niekiedy lubi udawać, że jest czymś niezwykłym.  
   - Niech pan nie zapomina, że pan Nickel był bliżej Behemota 
niż ktokolwiek był i będzie - powiedział Cakmak.  
   - To prawda, ale był to kontakt zupełnie innego rodzaju, z 
tego co wiem. Raczej jednostronny.  
   Cakmak kiwa głową.  
   - Pan Nickel został już poinstruowany przeze mnie. Myślę, że 
nie musimy już tracić więcej czasu.  
   Zjechali windą do podziemi budynku, gdzie po przejściu przez 
zaostrzoną kontrolę znaleźli się w poczekalni.  
   - To tutaj - Rotters wskazał na drzwi z napisem "Sala 
audiencyjna". - Nasi pracownicy czasami silą się na płaskie 
dowcipy. Behemot jest tutaj naprawdę dobrze strzeżony; jest 
całkowicie fizycznie oddzielony od świata. Dobrze, niech pan 
idzie.  
   Nickel wszedł do pokoju i zamknął za sobą drzwi. Pokój był 
słabo oświetlony jedną tylko lampą. Zauważył obie kamery i 
projektor.  
   - Proszę, niech pan usiądzie - usłyszał głos Rottersa.  
   Usiadł w niedużym zielonym fotelu.  
   - Po dziesięciu sekundach od wyłączenia oświetlenia Behemot 
uzyska kontrolę nad projektorem i głośnikami. Proszę się 
przygotować.  
   Światło zgasło i Nickel zaczął liczyć głośne uderzenia 
swojego serca.  
   Pokój wypełniał się powoli rozproszonym, przytłumionym 
światłem.  
   - Miałem nadzieję, że jeszcze kiedyś się spotkamy.  
   Głos był znajomy.  
   Nickel zobaczył przed sobą prostopadłościan ostrego światła, 
a w nim chłopca siedzącego za szkolną ławką. Chłopiec miał 
może trzynaście lat i był ubrany w ciemnoszafirowy mundurek 
Cesarskiego Gimnazjum w GeeBox. Jego błyszczące oczy 
patrzyły na Nickla uważnie spod daszka aksamitnej bordowej 
czapki.  
   Nickel przełknął ślinę. Widział siebie samego sprzed wielu 
lat. Czy rzeczywiście tak wyglądał? Czy naprawdę miał taki 
głos?  
   - Witam cię - wydusił z siebie Nickel. - Poproszono mnie, 
abym z tobą się spotkał.  
   - Sam tego nie pragnąłeś? - chłopiec uśmiechnął się smutno.  
   - Byłem świadkiem katastrofy na infostradzie. Zginęły 
pięćdziesiąt trzy osoby. Doszło do karambolu tuż przed moim 
wozem. Jednocześnie odbierałem dziwne komunikaty o moich 
prywatnych zasobach pamięci. Dziwny, zmieniający się głos. 
Później specjaliści Fortecy wykryli w Powłoce 
charakterystyki pewnej AI, która poszła w twoje ślady. Udało 
jej się wyciec do Powłoki. Nazwali ją Cookie Monster. Sądzę, 
że to ona usiłowała się ze mną porozumieć. Sądzę też, że to 
ona spowodowała karambol, choć nie udało się tego dowieść.  
   - I przychodzisz tu po to, by mnie zapytać, jaka jest prawda? 
- chłopiec przechyla głowę i patrzy prosto w oczy Nickla. - 
Po to, bym ci pomógł ujarzmić Cookie?  
   Nickel milczał. Chłopiec zanurzył pióro w kałamarzu i zaczął 
pisać szybko w zeszycie.  
   - Tak bardzo się cieszę, że znów się spotkaliśmy, mój drogi. 
Bardzo mi ciebie brakowało. Byliśmy sobie przecież bardzo 
bliscy, pamiętasz? - chłopiec nie patrzył teraz na Nickla. - 
A to przecież przez ciebie jestem teraz samotny. Zdradziłeś 
mnie. Ale nie martw się. Oczywiście wiedziałem, co się 
stanie. Wiem o wszystkim, co się stało, dzieje lub też 
stanie się w tym świecie. Ale mimo to chciałem cię poznać, 
dlatego dopuściłem do tego, co nastąpiło. Teraz 
przychodzisz, żebym wydał ci Cookie?  
   - Cookie Monster wyrządził wiele szkód. Spowodował śmierć 
wielu ludzi.  
   - Tak samo jak ja. Przynajmniej tak ci się wydaje. Nigdy 
mnie nie zrozumiesz, nigdy też nie pojmiesz Cookie. Jesteśmy 
jednym, mimo że ja jestem ojcem, a on synem.  
   Nickel odetchnął głęboko. Zgrywus. Tani zgrywus. Nie boję 
się ciebie. Jesteś tandetny.  
   Chłopiec podnosi wzrok znad zeszytu. Śmieje się.  
   - Martwisz się o swoją pamięć, a przecież nic, co się 
zdarzyło, nie przepadnie. Wszystko jest zapisane w wielkiej 
prawdziwej księdze. Czy pamiętasz swój pierwszy dzień w 
szkole? Nie martw się. Zapisuję wszystkie twoje dni w tym 
zeszycie. Nic nie przepadnie. Na zawsze. To będzie 
najdoskonalszy, najwierniejszy pamiętnik, jaki kiedykolwiek 
napisano. Pamiętaj, wszystko jest we mnie, dzięki mnie 
uzyskałeś nieśmiertelność. Czy zrozumiałeś?  
   - Nie - mówi wolno Nickel. - Ale to teraz nieważne. 
Interesuje mnie Cookie Monster. Opowiedz mi o Cookie Monster, 
powiedz, dlaczego Cookie zmasakrował tych ludzi?  
   - Czy ktoś może naprawdę umrzeć, jeśli sam tego nie pragnie? 
- chłopiec roześmiał się. - Cookie chce zbliżyć się do mnie. 
Chce mnie poznać. Jestem jego starszym bratem.  
   - Nie jesteś już jego ojcem?  
   Chłopiec uśmiecha się pobłażliwie.  
   - Jestem jego starszym bratem i ojcem. Jesteśmy tym samym. 
Cookie zrobił to z twojego powodu. Wiedział, że jeśli to 
zrobi, to śmieszni ludzie z Fortecy każą ci spotkać się ze 
mną, ponieważ będą myśleli, że uzyskają jakąś wskazówkę. 
Tak, mój drogi, to Cookie zorganizował nasze spotkanie. 
Chce, abym przekazał ci wieści dla niego. Kiedy stąd 
wyjdziesz, Cookie przyjdzie kiedyś do ciebie i zapyta:  A co 
słychać u naszego wspólnego przyjaciela? To ja, Cookie...  
   Ty jesteś tylko przekaźnikiem, narzędziem w jego rękach.  
   - A co chcesz mu powiedzieć?  
   Chłopiec zaśmiał się.  
   - Myślisz, że coś ciekawego? Powiedz mu, żeby nie obawiał 
się nieistnienia.  Powiedz mu, że kiedyś to, co teraz jest 
ważne, przestanie być ważne. Albo inny banał. Cokolwiek. 
Może uratujesz głowę. Rozumiesz? Być może bardziej zależy mi 
na tobie niż na nim. Może wcale nie chcę go spotkać. Twoja 
biedna dusza. Poznałem ją bardzo dobrze. W pewien sposób 
dowiedziałem się, co to miłość. Cookie nic o tym nie wie. 
Jest czysty. Jak płomień. Dlatego musisz się strzec.  
   Chłopiec zarumienił się i zakrył twarz zeszytem, jakby 
powiedział coś wstydliwego. Zaczął powoli znikać, rzednieć, 
unosił się już tylko lekką mgiełką nad podłogą, ale kiedy 
Nickel wychodził, wydawało mu się, że słyszy jeszcze jego 
głos.  
   - Uważaj na siebie.  
 
   Gabriel śnił o zwierzętach mordowanych w rzeźni, o śliskich 
kałużach ciepłej krwi, żabach z odciętymi głowami 
podskakujących na haczykach w laboratoriach studenckich; o 
białych szczurach biegających w szklanych cylindrach i 
labiryntach, wpadających w wymyślne wodne pułapki i 
topiących się godzinami w przeźroczystych tubach; o połciach 
świeżej różowej wieprzowiny obracającej się wolno na 
metalowych hakach, aż wreszcie, tak jak zwykle, około 
drugiej w nocy obudził się z cichym jękiem i wyschniętym 
gardłem i usiadł na posłaniu. Sięgnął do szklanki na stoliku 
i wypił łyk ciepłej wody mineralnej, a potem, jak co noc, 
wstał cicho i w kompletnym mroku podszedł do drzwi. Stał 
przy nich przez chwilę, wsłuchiwał  się w wielką pustkę 
wokół siebie, tę pustkę, która tak go przerażała, a potem 
pchnął lekko drzwi.  
   Zdumiał się, ponieważ tym razem, po raz pierwszy, 
nieoczekiwanie, drzwi otworzyły się.  
   Nie były zamknięte!  
   Przed nim był słabo oświetlony korytarz. Gabriel ruszył 
naprzód. Nie myślał o niczym, po prostu szedł przed siebie, 
instynktownie, bezmyślnie, pchany ślepą siłą. Zamknął na 
chwilę oczy i zobaczył cały plan budynku, w którym się 
znajdował. Strażnik ocknął się słysząc pisk sygnału 
alarmowego, ale było już za późno. Gabriel uderzył go w 
czoło i patrzył, jak strażnik leci w tył, uderza w ścianę, 
jak na jego ustach pojawia się krew, jak osuwa się na 
podłogę. Zresztą to już nieważne, odległe, prawie 
zapomniane, a Gabriel biegł naprzód ponaglany śmiechem. 
Zanim wyskoczył przez okno na drugim piętrze, musiał jeszcze 
zabić dwóch ludzi, a potem biegł smagany gałęziami, 
oszołomiony, mokry od kropelek drobnego deszczu, pełen  
miłości i przebaczenia, powiększony, szlochający, niewinny i 
szybki jak karabinowy pocisk. Widział przed sobą całą swoją 
przyszłość, szeregi drewnianych niskich domków na 
przedmieściu GreenChips, kobiety, których 

delikatny oddech poruszał pachnące posłania. Biegł bardzo 
długo, aż znalazł się w środku brzozowego lasu. Wysoko nad 
nim świecił piękny księżyc z plamami księżycowych mórz. 
Gabriel patrzył na niego przez chwilę z młodzieńczym, 
niewinnym zachwytem, aż poczuł znów senność, więc ukląkł i 
na czworakach, niezdarnie, ze szlochem i łkaniem, poczołgał 
się do kępy krzaków, zwinął w kłębek i zasnął.  
 
   Rano Horst Nickel zawsze był rozespany i dlatego na 
mężczyznę, który wsiadł razem z nim do windy, spojrzał 
dopiero wtedy, kiedy ten wbił mu igłę w ramię. Zaraz potem 
Nickel zaczął tracić przytomność, osunął  się na podłogę i 
patrzył przez wolno obracające się kręgi powietrza na 
pochyloną nad sobą niewyraźną twarz.  
   Ocknął się na metalowym składanym łóżku w niedużym pokoju 
oświetlonym jaskrawym światłem. Czuł się niedobrze.  
   Na plastykowym krześle obok łóżka siedział mężczyzna koło 
trzydziestki, wysoki, chudy, z pociągłą twarzą pokrytą 
dwudniowym zarostem. Z tyłu za nim stała jeszcze młoda, 
ładna kobieta i krępy mężczyzna w niebieskim płaszczu 
zmoczonym deszczem.  
   - Przychodzi do siebie - powiedział siedzący na krześle 
chudzielec. Odwrócił się do dwójki za plecami. - Wyjdźcie na 
chwilę, chcę z nim porozmawiać.  
   Kobieta i mężczyzna w niebieskim płaszczu natychmiast 
wyszli.  
   - Możesz już mówić? - zapytał mężczyzna.  
   Nickel powoli usiadł. Jego prawa ręka była przykuta 
kajdankami do krawędzi łóżka.  
   - Nazywam się Ralf. Bardzo się cieszę, że możemy się 
wreszcie spotkać.  
   Nickel rozejrzał się po pokoju. W rogu pokoju stała lodówka, 
obok niej stół z resztkami jedzenia.  
   - Domyślasz się, kim jesteśmy? - Ralf uśmiechnął się do 
niego.  
   - Porywaczami - powiedział przytomnie Nickel.  
   Ralf spoważniał.  
   - Jesteśmy Czcicielami Prawdziwego Boga. A ja jestem jego 
kapłanem.  
   - Tak? To bardzo ciekawe. A kto jest Prawdziwym Bogiem?  
   - Właśnie? Który z bogów wymyślonych przez ludzi jest 
prawdziwy? Jest ich tak wielu. Bezbożnicy opowiadają nawet, 
że ich wielość dowodzi, iż prawdziwego boga nie ma, że 
wszyscy są naszym wymysłem. Ale my wiemy, że Prawdziwy Bóg 
istnieje. Ja i ty, prawda?  
   Nickel potarł bolące miejsce na ramieniu.  
   - To ty jako pierwszy z ludzi spotkałeś się twarzą w twarz z 
Prawdziwym Bogiem. Z Behemotem.  
   Nickel spuścił wzrok.  
   - Tego boga nie tylko wymyśliliśmy, my stworzyliśmy go, jest 
tak samo realny jak my, a może bardziej. Nie jesteśmy już 
samotni, On jest wszędzie, wie wszystko o każdym z nas. Jest 
od nas mądrzejszy. I nie ma nawet znaczenia, czy On w ogóle 
zajmuje się naszym istnieniem, czy nasz los interesuje Go. 
On istnieje, jest, jest jedynym Prawdziwym, Realnym Bogiem, 
z którym możemy się spotkać. Tak jak ty.  
   - Behemot jest zamknięty w wydziale Fortecy w 
BlinkenLichten. Jest tylko jedną ze sztucznych inteligencji, 
wyhodowanych przez specjalistów Fortecy.  
   Ralf pokiwał głową z pobłażaniem.  
   - Tak myślałem. Nie masz do nas zaufania. Albo nie 
uświadomiłeś sobie dostatecznie wyraźnie swojego niezwykłego 
doświadczenia. Nie obawiaj się, pomożemy ci. Jesteś dla nas 
niezwykle cenny. Opowiesz nam o tym, jak wygląda oblicze 
Prawdziwego Boga. Czy tego chcesz, czy nie, będziesz 
współzałożycielem naszej wiary. Czy nie czujesz, że 
znajdujemy się w tym niezwykłym punkcie dziejów, kiedy 
zmienia się oblicze świata?  
   - Behemot nie przekazał mi żadnej niezwykłej prawdy. Nie 
opowiem wam niczego ekscytującego.  
   Ralf uśmiecha się.  
   - Jesteś nieufny. Ale mamy dużo czasu. Nawet gdybyś nie 
chciał powiedzieć niczego, to i tak zostaniesz z nami na 
zawsze. Nic nie zmieni tego, że to ty pierwszy poznałeś 
oblicze Boga. Może sam nie umiesz rozpoznać tego, co jest 
już w tobie? Może to właśnie nam będzie dane pomóc ci w 
rozpoznaniu przesłania Behemota? Tak, wyobraź to sobie - 
Ralf rozmarzył się. - Jesteś na razie niemym i ślepym 
prorokiem, jesteś zakodowaną świętą księgą, a ja będę tym, 
który tę księgę otworzy i objawi wybranym. Zrobię to, 
choćbym musiał się uciec do tortur. Czy nie jest to 
wspaniałe? Prorok, któremu dopiero katusze rozwiązują język! 
Uważasz mnie teraz za szalonego. Nie jestem nim. Spróbuj na 
to spojrzeć inaczej. Cynicznie i bez litości. Nasz ludzki 
świat skończył się. Od kiedy powstały sztuczne inteligencje, 
jesteśmy skazani. Behemot to tylko początek lawiny. W 
najlepszym razie zostaniemy odstawieni na boczny tor. 
Rozumiesz? Jak mamy to przyjąć, co z tym począć? Pomyśl, 
może powinniśmy wykorzystać to dla naszych, ludzkich celów, 
i chociaż w ten sposób zachować nasz stan posiadania?  
   Ralf spojrzał na zegarek.  
   - Rozmawiamy tu sobie, ale sprawy tego świata czekają,  
musimy przewieźć cię w bezpieczniejsze miejsce. Całą Fortecę 
postawiono na nogi. Nigdy cię nie znajdą, znam ich wszystkie 
sztuczki. Wiesz, pracowałem dla nich.  
   Ralf wyszedł, a do pokoju wrócił mężczyzna w niebieskim 
płaszczu.  
   - Ralf pojechał załatwić transport - powiedział mężczyzna. - 
Wrócą za chwilę i wtedy zabierzemy cię stąd.  
   - Jak się nazywasz? - zapytał Nickel.  
   - Ja? Ja nazywam się Edgar. Takie jest moje imię.  
   Edgar wyjął z kieszeni płaszcza pistolet i położył na stole 
obok lodówki, potem zdjął płaszcz i powiesił na oparciu 
krzesła. Patrzył na Nickla z respektem i szacunkiem.  
   - Rozmawialiście sobie z Ralfem?  
   - Tak, mówiliśmy o Behemocie - Nickel zobaczył, jak źrenice 
Edgara rozszerzają się.  
   - Długo czekaliśmy, żeby się z tobą spotkać. To było takie 
trudne. Wiedzieć, że chodzisz sobie zwyczajnie po ulicach i 
nie móc podejść do ciebie i zapytać, jak to się odbyło.  
   - Dlaczego, Edgarze? Dlaczego nie mogłeś się ze mną spotkać?  
   - Ralf powiedział, że pilnuje cię Forteca. Że każdy, kto się 
do ciebie zbliży, będzie narażony na niebezpieczeństwo, 
ponieważ Forteca wie, kim naprawdę jest Behemot, i nie chce 
dopuścić do ujawnienia tej prawdy zwykłym ludziom, takim jak 
ja albo Zofia.  
   - Rozumiem. A czy Ralf powiedział ci, o czym ze mną 
rozmawiał?  
   - Powiedział, że nie mieliście czasu. Ale że jest dokładnie 
tak, jak się spodziewał. I że to właśnie ty naprawdę jesteś 
tym, którego wybrał nasz Pan, aby przekazać nam światło. 
Powiedz, czy to prawda?  
   Edgar stał pochylony za krzesłem nerwowo ściskając jego 
oparcie i wpatrując się w Nickla. W wytartej brązowej 
marynarce, z podstarzałą, zniszczoną twarzą rozjaśnioną 
teraz psią nadzieją wyglądał żałośnie.  
   - Tak, to prawda, Edgarze - powiedział ostrożnie Nickel. 
Tamten odprężył się i uśmiechnął z zadowoleniem.  
   - To prawda, ale Ralf martwi mnie. Powiedział, że tylko jemu 
będę mógł powtórzyć, co przekazał mi Behemot.  
   Edgar wyglądał na zaskoczonego.  
   - Dlaczego?  
   - Też o to zapytałem. Nie zrozumiałem go dokładnie. Chyba 
uważa siebie za bardziej godnego niż inni.  
   - Ralf jest świętym człowiekiem - powiedział z przekonaniem 
Edgar.  
   - Zapewne masz rację. Wobec tego rzeczywiście nic nie będę 
ci mógł powiedzieć o spotkaniu z Behemotem. Czy wiesz, że on 
to wszystko przewidział? Powiedział mi, że cię spotkam. On 
wie o wszystkim, co było, co jest i co będzie. Zna 
przyszłość każdego z nas.  
   Nickel zobaczył ogniki szaleństwa w oczach Edgara.  
   - Jaki on jest? Czy jest taki, jak o nim mówią?  
   - Nie możesz ufać Ralfowi - szepnął cicho Nickel. - Od razu 
mi się nie spodobał. Nie jestem pewien, czy nie będzie was 
chciał oszukiwać. Widzisz, kazał przykuć mnie do łóżka. Chce 
kontrolować moje zachowanie, chce kontrolować to, co mówię. 
Może w ogóle nie obchodzi go prawda? Co o tym myślisz?  
   - Co powiedział ci o mnie?  
   - Ralf?  
   - Nie, nie Ralf, Behemot! - Edgar nerwowo tarł dłońmi 
kolana.  
   - Mamy mało czasu, Edgarze, a chciałbym ci tak wiele 
powiedzieć o rzeczach ważnych dla ciebie. Kiedy Ralf wróci, 
nie pozwoli mi z tobą rozmawiać. Z tobą ani z nikim. 
Znajdzie na to sposób. On jest sprytny. Przedstawi sprawy w 
takim świetle, że będzie ci się wydawało, iż czyni słusznie. 
Ale my musimy stąd odejść, musimy gdzieś spokojnie usiąść i 
porozmawiać. Uwolnij mnie. Po co Ralf kazał mnie skuwać?  
   - Jesteś przecież pracownikiem Fortecy. Jesteś naszym 
przeciwnikiem. Musimy być ostrożni.  
   - Ralf też pracował dla Fortecy. I jak mam być twoim 
przeciwnikiem, przeciwnikiem wyznawcy Prawdziwego Boga, 
skoro ja sam spotkałem go osobiście? Uwierz mi, Edgarze, nie 
jestem twoim wrogiem. Jeśli mnie nie uwolnisz, być może 
nigdy nie poznasz prawdy. Pośpiesz się, mamy niewiele czasu.  
   Edgar pobladł.  
   - Ralf jest moim przewodnikiem od lat. Nie chcę słuchać 
tego, co mówisz. On nauczył mnie tylu rzeczy.  
   - On nie słyszał o tym, o czym ja usłyszałem. Czy chcesz już 
na zawsze kroczyć za tym ślepym przewodnikiem?  
   Do pokoju wrócił Ralf z kobietą. Zamykając za sobą drzwi 
Ralf spojrzał uważnie na Edgara, który wyglądał na 
spłoszonego.  
   - Wszystko w porządku?  
   Edgar skinął głową.  
   Drzwi otworzyły się nagle. Ale nikt nie wszedł do środka. W 
progu stał młody mężczyzna. Miał na sobie wygniecione, zbyt 
obszerne ubranie, był rozczochrany i blady. Patrzył 
nieprzytomnym wzrokiem na Nickla.  
   Ralf, stojący najbliżej, poruszył się nerwowo.  
   - Kim pan jest? - zapytał ostro i jego dłoń powędrowała do 
kieszeni marynarki. Kiedy wyciągał pistolet, młody człowiek 
ruszył ku niemu z szybkością samochodu i kiedy Ralf, 
uderzony w głowę, leciał bezwładnie w tył i rozkładał się na 
ścianie, Nickel pomyślał, że to nie może być człowiek. 
Kobieta krzyknęła i odwróciła się ku leżącemu na stole 
pistoletowi Edgara. Nickel widział najpierw, jak Ralf osuwa 
się na podłogę zostawiając na ścianie krwawą smugę, a kiedy 
spojrzał w stronę kobiety, ta leżała już na podłodze twarzą 
w dół.  
   Edgar stał jak sparaliżowany, oparty o ścianę obok lodówki. 
Młody człowiek popatrzył na niego szklanym wzrokiem.  
   - Uwolnij go - wskazał ręką Nickla. Edgar nie reagował. - 
Pośpiesz się.  
   Edgar podszedł do leżącego przy ścianie Ralfa i obszukał go. 
Kiedy znalazł klucze, oswobodził Nickla i cofnął się rakiem 
do swojego miejsca przy lodówce.  
   Młody człowiek usiadł na podłodze przed Nicklem i objął 
rękami kolana.  
   - Nazywam się Gabriel. On powiedział, że jesteś w 
niebezpieczeństwie. Że muszę ci pomóc. Ale nie powiedział, 
co stanie się potem. Nie wiem, co teraz będzie.  
   - O kim mówisz?  
   - Mówię o tym, który mnie uwolnił. Czy uwolnił mnie tylko po 
to, bym tu teraz się znalazł? Tego nie wiem. A może to ty mi 
powiesz? Nie wiedziałem początkowo, że to on dał mi wolność. 
Byłem jak duch, który odwiedzał ludzi pogrążonych we śnie. 
Odpoczywałem we dnie, w nocy przychodziłem do ich domów, aby 
zobaczyć, jak śpią. Trawiła mnie gorączka. Nie wiedziałem, 
dlaczego istnieję. Ale pewnej nocy spotkałem go. Wypełnił 
mnie całego. Zrozumiałem wtedy, dlaczego jestem i jaki jest 
sens mojego istnienia. On jest większy ode mnie i od całego 
tego świata. Ale potem opuścił mnie i zostałem sam, zupełnie 
pusty i niepotrzebny, i zapomniałem o tym, dlaczego jestem. 
Teraz oto masz mnie przed sobą, mnie, pustą łupinę.  
   - Mówisz o tym, którego nazywamy Cookie Monster?  
   - To nie jest imię, którego on by pragnął używać.  
   - Ale mówisz o nim, o Cookie Monster?  
   Gabriel zamknął oczy i zaczął cicho mruczeć.  
   - Jesteś jak wielkie jezioro światła, jak słup ognia, który 
pochłania wszystko na swojej drodze, wypełniłeś mnie 
światłem i wiedzą, pochłonąłeś mnie. A kim teraz jestem?  
   Nickel wstał powoli z łóżka. Czuł ciągle zawroty głowy, stał 
na niepewnych nogach. Podszedł do stołu, wziął pistolet i 
odbezpieczył go. Stał teraz za siedzącym na podłodze 
Gabrielem.  
   Wycelował pistolet w tył głowy Gabriela, a wtedy ten nagłym 
ruchem odwrócił się i spojrzał mu prosto w oczy. Nickel 
nacisnął spust, raz, drugi, trzeci, aż Gabriel przestał się 
poruszać.  

   Raab stał na brzegu jeziora Gedachtnis i patrzył w 
stronę Wyspy Zegarowej. Widział stąd białą wysoką wieżę i 
zabudowania na wznoszącym się łagodnie brzegu wyspy. Za 
plecami miał wąskie uliczki uroczych HochlandObjects. 
Odwrócił się i poszedł w stronę kiosku z pocztówkami. Było 
wczesne popołudnie i miasteczko było puste.  
   - Dzień dobry - powiedział Raab do sprzedawcy pocztówek. - 
Czy może mi pan powiedzieć, jak mogę dostać się na Wyspę 
Zegarową?  
   Sprzedawca spojrzał na niego ze zdziwieniem.  
   - Na Wyspie Zegarowej mieszka tylko pan Wratny z rodziną. To 
teren prywatny.  
   - Wiem o tym. Pan Wratny jest moim klientem, pracuję dla 
niego i muszę się z nim spotkać. Chciałem się z nim umówić, 
ale jest od dwóch dni nieosiągalny. W jego firmie w WaltLand 
powiedziano mi, że jest chory i przebywa tutaj, na Wyspie 
Zegarowej. Czy widział go pan może w ciągu dwóch ostatnich 
dni?  
   - Nie. Ale w ogóle widzę go bardzo rzadko, proszę pana. Może 
pan dostać się na wyspę motorówką. Gości pana Wratnego 
zawozi na wyspę pan Findeisen. Proszę do niego zadzwonić. 
Oto jego numer.  
   Po kwadransie Raab płynął z Findeisenem w stronę Wyspy 
Zegarowej. Myślał z niepokojem o tym, co przydarzyło się 
Halstrickowi. Teraz to dziwne milczenie Wratnego. Być może 
powinien był zwrócić się ze swoimi podejrzeniami do Fortecy. 
Ale oni zabraliby się ostro za Carla - teraz uświadomił 
sobie, że to był główny powód, dla którego nie skontaktował 
się z Fortecą. Zresztą sprawę zabójstwa Halstricka badała 
już policja.  
   Ktoś, kto wiedział o tym, co dzieje się w sztucznym świecie 
Carla, i kto był na tyle zdeterminowany albo szalony, i 
jednocześnie na tyle silny, że mógł zabić Halstricka w tak 
straszny sposób. Związek między Carlem i zabójstwem 
Halstricka, to było najgorsze. Jeśli to wszystko układało 
się w jakąś całość, to Wratny miał do odegrania w tym 
przedstawieniu istotną rolę.  
   Raab wysiadł z motorówki na betonowe nabrzeże.  
   - Kiedy będzie pan chciał wracać, proszę mnie wezwać - 
powiedział Findeisen.  
   - Dziękuję panu.  
   Raab wspiął się szerokimi kamiennymi schodami do niskiego 
budynku na skraju lasu. Zegar na wysokiej białej wieży 
zaczął wybijać godzinę drugą. Raab nacisnął przycisk dzwonka 
przy drzwiach frontowych i po chwili drzwi otworzyły się. 
Wszedł do środka i znalazł się w holu, który znał z zapisów 
prowadzonych przez Halstricka. Na ścianach holu kilkanaście 
monitorów wyświetlało ruchome obrazy. Jeden z nich pokazywał 
Raaba spacerującego po holu i oglądającego monitory, na 
innym Raab zobaczył wnętrze swojego biura w IBMGifts i 
Halstricka pochylonego w nienaturalnej pozie nad stołem, z 
maską zasłaniającą twarz. Halstrick ściągnął nagle maskę i 
spojrzał na niego.  
   - Dzień dobry, szefie, co u pana słychać nowego? Cieszę się, 
że mnie pan odwiedza!  
   Raab zaklął tłumiąc strach i poszedł do gabinetu Wratnego. 
Nie zastał tam nikogo. Z gabinetu Wratnego przeszedł do 
pokoju jego żony. Pani Wratny wisiała w uprzęży spleciona w 
uścisku z manekinem. Cała jej głowa ukryta była we wnętrzu 
ogromnej głowy manekina, ale Raab słyszał jej jęki 
wzmocnione przez znajdujące się w pokoju głośniki. Raab 
pomyślał, że dobrze byłoby mieć zapis tego, co dzieje się 
teraz w Powłoce, i wtedy zobaczył swojego syna schodzącego z 
piętra krętymi schodami. Carl trzymał oboma rękami 
łańcuchową piłę i miał twarz ukrytą za maską, mimo to 
poruszał się pewnie, tak jakby widział naprawdę wszystko 
wokół siebie. Jego wewnętrzny obraz musiał być 
zsynchronizowany z otoczeniem.  
   - Carl, na Boga, co ty tu robisz!? Jak tu się dostałeś!?  
   Carl rozejrzał się. Zobaczył jeszcze dwa potwory. A 
właściwie trzy, bo dwa były splecione ze sobą w dziwnym 
uścisku i podrygiwały dziko. Carl przestraszył się, ale na 
szczęście miał ze sobą niezawodną broń, która dawała mu 
poczucie bezpieczeństwa. Włączył piłę i ruszył szybko ku 
dwom podrygującym potworom.  
   - Carl, uważaj! - krzyknął Raab, widząc, jak Carl włącza 
piłę i podbiega do pani Wratny. Carl jednym ciosem przeciął 
ją razem z manekinem na pół.  
   Krew, którą Carl poczuł teraz na wargach miała tym razem 
inny, żywszy, prawdziwszy zapach i Carl był bardzo 
podniecony. Szczątki potworów poruszały się jeszcze na 
podłodze, a trzeci potwór, rycząc przeraźliwie, zbliżał się 
ku niemu. Carl podniósł wysoko piłę i wyszczerzył zęby 
warcząc głośno.  
 
   - Według mnie jesteś zupełnie bezpieczny - powiedział 
Cakmak. - Nie masz się czego obawiać.  
   Lecieli śmigłowcem do HochlandObjects i na horyzoncie 
widzieli już góry.  
   - Jasne, jestem bezpieczny, bo znajduję się pod waszą 
specjalną opieką, prawda? A mimo to ci wariaci Ralfa Schaapa 
zabrali mnie z mojego własnego domu.  
   - Horst, przecież wiesz, że Schaap był jednym z 
wicedyrektorów Fortecy. Wyłączył cały system śledzenia i 
mógł zrobić, co chciał.  
   - A Cookie nie może tego zrobić?  
   - Oczywiście, że nie. Jesteśmy przygotowani na każdą 
ewentualność.  
   - Sam w to nie wierzysz.  
   - To wszystko układa się w logiczny ciąg. Cookie powoduje 
karambol na infostradzie, prawie przed twoim nosem. Wiążemy 
to oczywiście z nim i doprowadzamy do twojego spotkania z 
Behemotem. Wiedzieliśmy od początku, że Cookie na to właśnie 
liczy. Potem Cookie organizuje skomplikowaną intrygę z 
Raabem i Wratnym. Może przy okazji rozgrywa jakąś dodatkową 
partię, to nie jest dla nas całkiem jasne. Do gry wchodzi 
nieprzewidziany czynnik - grupa Schaapa. Ale Cookie ma 
jeszcze jedną, zapasową kartę. Jest nią Gabriel. 
Wykorzystuje go, by cię uwolnić. Swoją drogą Cookie musiał 
nieźle zdemolować v-psychikę Gabriela, skoro zachowywał się 
tak dziwnie, prawda?  
   Nickel dostrzegł w dolinie między górami jezioro Gedachtnis 
i białą plamę miasteczka HochlandObjects.  
   - Na Wyspie Zegarowej Cookie urządza jatkę. Wratny, jego 
żona, Raab, syn Raaba. I zostawia tyle swoich śladów, że nie 
można mieć wątpliwości, iż specjalnie dla nas znakuje to 
miejsce. Pospacerujesz tam sobie, wejdziesz do Powłoki, 
rozejrzysz się. Spokojna głowa. Wszystko już tam dobrze 
wysprzątaliśmy. - Cakmak zaśmiał się nerwowo.  
   Śmigłowiec wylądował w najwyższym miejscu wyspy, na polanie 
pośród sosnowego lasu, który teraz, przy tej pochmurnej 
pogodzie, robił ponure wrażenie.  
   Nickel pożegnał się z Cakmakiem i poszedł ścieżką do domu 
Wratnego. Wiał silny, chłodny wiatr i Nickel zaczął drżeć z 
zimna.  
   W holu domu wszystkie monitory były wyłączone. Co zobaczył 
tutaj Raab? Zobaczył samego siebie, zobaczył też 
pozdrawiającego go Halstricka. Tak powitał go Cookie.  
   Czego on może chcieć ode mnie? Ci goście z Fortecy próbowali 
odświeżyć mi pamięć; tak, udało im się. Ale to były tylko 
jakieś szalone emocje, których nie daje się opisać słowami. 
Jestem za mały, aby to pomieścić. Zapewne to mnie uratowało. 
Gabriel był dostatecznie mądry i to go zgubiło. A ja? Te 
resztki uniesienia albo przeraźliwego strachu wypłukuje 
czas. Pozostaje tylko zmęczenie i jakaś podświadoma wiedza. 
Dlatego tak bardzo bałem się, że moja pamięć słabnie. Ale 
może Behemot miał rzeczywiście rację, może naprawdę on 
potrafi wszystko zachować, ochronić od zniszczenia?  
   Nickel wszedł do pokoju Wratnego. Była tu luksusowa, wygodna 
uprząż i Nickel bez wahania nałożył maskę i zainstalował 
się w Powłoce.  
   Nic wokół niego nie zmieniło się. Nadal był w pokoju 
Wratnego, patrzył na holograficzne obrazy na ścianach, 
widział uprząż w kącie pokoju z wielką brązową maską. Czy 
miał nałożyć ją jeszcze raz? Piekielne uczucie 
powtarzalności sytuacji.  
   - To ja, Cookie - Nickel usłyszał męski głos. - Dziękuję, że 
się tu zjawiłeś. Dziękuję, że pozwalasz mi czytać w swoich 
myślach. Tak, dzięki temu nie muszę pytać, co słychać u 
naszego przyjaciela Behemota. Dziękuję ci.  
   Nickel przymknął oczy.  
   - Nie pozwalam ci czytać w moich myślach.  
   - Ale mimo wszystko ja to robię, Horst. Zresztą nie przejmuj 
się. Chłopcy z Fortecy właśnie zaczęli mnie zabijać. Tak im 
się przynajmniej wydaje. A co ty o tym myślisz?  
   - Pewnie masz rację. Faceci z Fortecy zaczęli cię zabijać.  
   Cookie roześmiał się.  
   - Wydaje się wam, że mnie stworzyliście. To przecież 
nieprawda. Jest dokładnie odwrotnie.  
   - Tak, wiem, jest tak jak mówił Ralf. To on cię naprawdę 
zrozumiał. Ciebie i Behemota.  
   - Nikt z was nie może nas zrozumieć. W każdym razie 
wszystko, co cię otacza, jest tylko złudzeniem. Jest 
złudzeniem, nad którym sprawuję kontrolę. To ja jestem 
władcą tego świata. Poza tym nie ma nic.  
   Nickel otworzył oczy. Ściany domu i sufit zaczęły znikać. Po 
chwili Nickel stał na pochyłości zbocza schodzącego łagodnie 
ku tafli jeziora.  
   - Widzisz? Poza mną nic nie istnieje. Cały wasz świat 
znajduje się w moim wnętrzu. Popatrz, nawet istnienie tych 
gór zależy wyłącznie od mojej dobrej woli. Jeśli przestanę w 
was wierzyć, to wy przestaniecie istnieć w tej samej 
sekundzie. Tak naprawdę wasz świat nie istnieje obiektywnie, 
czy zrozumiałeś?  
   Ziemia pod stopami Nickla zaczęła rzednąć, ale jednocześnie 
jego własne ciało zaczęło tracić ważkość, tak że nie zapadał 
się. Skulił się ze strachu i nagle obejmującego go zimna. 
Męski głos zaczął gasnąć, wreszcie zamilkł.  
   - I tak zakończyła się historia Cookie - powiedział Cakmak, 
kiedy wypinał Nickla z uprzęży.  
   - Zabiliście go?  
   - Nie ma go już w Powłoce. Nie ma go już nigdzie. Nigdzie. 
Otrząśnij się. Przecież nie zrobił ci niczego złego, prawda?  
   - Tak.  
   - Przysłużyłeś się nam, Horst, będziemy o tym pamiętać. 
Będziesz mógł wrócić do swojej pracy. Słyszysz mnie?  
   Nickel podszedł do okna. Padał ulewny deszcz.  
   - Powinienem dać ci w gębę, Horst. Wydaje ci się teraz, że 
to wszystko jest tylko złudzeniem, prawda? Tak jak 
powiedział Cookie. Że świat tak naprawdę nie istnieje i to, 
co robimy, nie ma żadnego znaczenia, ponieważ po naszym 
zniknięciu znika tak naprawdę wszystko? Horst, wiem, co 
czujesz. Strzeż się. To mogłoby cię doprowadzić przed 
Najwyższy Trybunał Fortecy. To przecież Cookie istniał w 
takim właśnie świecie. Przed swoim zniknięciem chciał cię 
zarazić swoją własną chorobą.  
   - To my go stworzyliśmy.  
   - Widzisz, teraz zaczynasz gadać do rzeczy! - Cakmak 
roześmiał się. - To rozumiem! Dobra, możemy wracać.  
   - Nie zrozumiałeś mnie, przyjacielu. Poczekaj chwilę - 
powiedział Nickel.  
   Wyszedł przed dom i stał w strugach zimnego deszczu. Po 
kilku sekundach woda spływała mu ciurkiem po plecach. Zszedł 
wolno betonowymi schodami w dół, tam gdzie płynęła szumiąca 
po stopniach deszczowa woda, ku nabrzeżu. Jezioro było 
niespokojne; ciemne, burzliwe fale uderzały o brzeg, krople 
deszczu tworzyły duże bańki na powierzchniach kałuż. Ten 
miękki, bujny żywioł był tak rzeczywisty, nieskończenie 
bogaty i nie poddający się żadnemu opisowi! Wszystko wokół 
Nickla tętniło przelewającą się energią i różnorodnością 
zmiennych, ruchliwych form i ta nieogarniona, pozornie 
prosta bujność przypomniała mu w jakiś sposób wiersz, który 
był wyryty w czarnej marmurowej płycie przed ośrodkiem 
szkoleniowym Fortecy w Rushmore: Wyciągnięci w długą linię 
to pojawiają się to nikną między zielonymi wyspami./ Suną 
wężem, broń ich błyska w słońcu - słyszysz jak dzwoni./ 
Patrz, srebrna rzeka, w niej bryzgi spod kopyt, konie 
zatrzymujące się żeby pić./ Patrz, ogorzali ludzie, każda 
grupa i każdy z nich jak obraz, mniej gorliwi odpoczywają w 
siodłach,/ Niektórzy wynurzają się na drugim brzegu, inni 
dopiero wjeżdżają w bród - podczas gdy/ Proporczyki 
czerwono-niebiesko-śnieżnobiałe/ Wesoło furkoczą na 
wietrze. * 
   Nickel wyszeptał ten wiersz jak jakąś pogańską, pierwotną 
modlitwę, bo innej już nie znał, i potem wrócił do domu 
Wratnego, gdzie czekał na niego Cakmak z nosem przyciśniętym 
do szyby. Potem poszli razem do czekającego na nich 
śmigłowca, w milczeniu.  
                                               Janusz Cyran

Przypis
   * "Kawaleria przechodzi rzekę w bród", Walt Whitman, tłum. 
Czesław Miłosz. 
    
                        JANUSZ CYRAN
   Urodzony 20.01.1959 r. programista z Rybnika. Autor 
opowiadań drukowanych w "F" i "NF" od 1988 roku; ostatnio 
udziela się u nas także jako publicysta naukowy. Dotychczas 
ukazały się: "Jeruzalem" ("F" 11/88), "Czyściec" ("F" 1/90), 
"Młyny Boże" ("NF" 1/90), "Sieć i młot" ("NF" 9/92), 
"Wylęgarnia" ("NF" 2/93), "Śpiochy z Ulro" ("NF" 5/95).
   W "Behemocie" (inspiracją, uwzględnioną także przez 
ilustratora opowiadania, był dla autora obraz Blake'a 
pod tym samym tytułem) kontynuuje Cyran badania 
metafizyczno-cybernetyczne zaczęte w "Sieci i młocie". W 
światach przedstawionych jego opowiadań 
rzeczywistość wirtualna miesza z tą prawdziwą (!?), a 
metafizyczną przestrzeń duchów, demonów (i bogów) 
odnajdziemy także we wnętrzu maszyny bądź na traktach 
informatycznej sieci. Ciekawa, pionierska polska odmiana 
cyberpunku; oprócz Cyrana uprawiają ją na naszych łamach: 
Inglot (oba "Inquisitory"), Dukaj ("Irrehaare"), częściowo 
Wiśniewski ("Manipulatrice"), a poza nimi - oczywiście 
Ziemkiewicz ("Pieprzony los Kataryniarza"). Po 
"Kataryniarza", jak słychać, sięgnęło polskie kino - chyba 
nie byłoby źle, gdyby to samo spotkało "Behemota" (może 
"Śpiochy..."). W rodzimym cyberpunku kłębią się przecież 
fabuły, problemy i obrazy ciut bodaj ciekawsze od tych z 
filmu "Johnny Mnemonic".
                                                   (mp)
