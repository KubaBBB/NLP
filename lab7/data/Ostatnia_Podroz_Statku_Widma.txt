Ostatnia Podróż Statku Widma



"Ostania podróż statku-widma "
Gabriel Garcia Marquez 



      Teraz pokażę wam, kim jestem, powiedział do siebie swoim nowym, tubalnym 
      głosem mężczyzna, w wiele lat potem, gdy po raz pierwszy zobaczył 
      bezmierny, bezgłośny, mroczny transatlantyk, który pewnej nocy minął 
      miasteczko niczym ogromny, bezludny pałac, dłuższy od całego miasteczka, o 
      wiele wyższy od jego kościelnej wieży, i w ciemnościach płynął dalej ku 
      kolonialnemu miastu po drugiej stronie zatoki, obwarowanemu przed 
      piratami, ze starym, niewolniczym portem i latarnią morską, której ponure 
      snopy światła co piętnaści sekund przemieniały miasteczko w księżycowy 
      obóz o świecących domach i ulicach z wulkanicznych pustkowi, i choć był 
      wówczas dzieckiem, bez tego tubalnego, męskiego głosu, ale za to z 
      pozwoleniem matki na przysłuchiwanie się do późna nocnym harfom wiatru, 
      pamiętał nadal, jak gdyby miał go stale przed oczyma, że transatlantyk 
      znikał, gdy światło latarni padało na jego burtę, i pojawiał się znowu, 
      kiedy minął go snop światła, i w ten sposób był to pulsujący statek, który 
      pojawiał się i znikał, póki nie wpłynął do zatoki, gdzie niczym lunatyk 
      zaczął szukać boi wskazujących portowy szlak, aż widać coś zepsuło się w 
      igłach busoli, bowiem zaczął dryfować ku rafom, wpadł na nie, rozleciał 
      się na drobne kawałki i zatonął bez jakiegokolwiek odgłosu, chociaż 
      podobne zdarzenie powinno spowodować olbrzymi szczęk żelastwa i taką 
      eksplozję maszyn, że zmroziłoby ze strachu najmocniej śpiące smoki w 
      prehistorycznej puszczy, która zaczynała się przy ostatnich ulicach 
      miasta, a kończyła się na drugim krańcu świata, tak iż nawet sam myślał, 
      że to wszystko widać mu się śniło, a tym bardziej nazajutrz, gdy zobaczył 
      promieniujące wody zatoki i barwny rozgardiasz murzyńskich ruder na 
      wzgórzach portu, i łodzie przemytników z Gujany, ładowane niewinnymi 
      papugami, których żołądki pełne były diamentów, i pomyślał, widać zasnąłem 
      licząc gwiazdy, i przyśnił mi się ten olbrzymi statek, jasne, a był tak o 
      tym święci przekonany, że nikomu nic nie powiedział i nie pamiętał już 
      nawet tego przywidzenia, kiedy nocą, następnego marca, zamiast na 
      poszukiwane przez niego ławice delfinów natrafił na ów urojony, ciemny, 
      pulsujący transatlantyk, który znowu, jak i za pierwszym razem, płynął w 
      tym samym błędnym kierunku, tym razem był jednak tak pewien swojej 
      przytomności, iż natychmiast poleciał opowiedzieć o wszystkim matce, a ona 
      przez trzy tygodnie zalewała się z rozczarowania łzami, bo mózg zaczyna ci 
      już gnić od tego twojego wiecznego życia na opak, w dzień śpisz, a po 
      nocach włóczysz się jak ludzie żyjący w grzechu, a że musiała wybrać się w 
      tych dniach do miasta, by znaleźć coś wygodnego do siedzenia i w ten 
      sposób spokojnie poświęcić się myślom o zmarłym mężu, bowiem w jej 
      dotychczasowym bujaku w ciągu tych jedenastu lat wdowieństwa zniszczyły 
      się już bieguny, więc skorzystała z nadarzającej się okazji i poprosiła 
      przewoźnika, aby popłynął między rafami, a syn mógł zobaczyć to, co i tak 
      widział już na pełnym morzu, igraszki miłosne płaszczek na gąbczastych 
      posłaniach, różowe pagrusy i błękitne korwiny, rzucające się w studnie 
      najświeższych wód, nawet błąkające się włosy topielców z jakiegoś 
      rozbitego kolonialnego statku, ale ni śladu zatopionych transatlantyków, 
      ni cholery żadnej, jednak syn tak się uparł, że matka przyrzekła 
      towarzyszyć mu następnego marca przy nocnym czuwaniu, na pewno nie 
      wiedząc, że jedyną już jej pewnością w przyszłości miało być wyściełane 
      krzesło z czasów Francisa Drake'a, zakupione przez nią na licytacji 
      Turków, na którym tej samej nocy, chcąc odpocząć, usiadła, wzdychając, o 
      mój biedny Holofernesie, gdybyś wiedział, jak dobrze się o tobie myśli, 
      siedząc na tym pluszu i pośród tych brokatów niczym na królewskim 
      katafalku, ale im więcej wzywała zmarłego męża, tym bardziej kres jej 
      bulgotała w sercu, przemieniając się w gęstą czekoladę, jakby nie 
      siedziała, a biegła, cała dygocząc i z pełnym ziemi oddechem, aż wrócił 
      nad ranem i zastał matkę w fotelu, ciepłą jeszcze, ale już w połowie 
      zgniłą jakby od ukąszenia żmii, tak samo jak cztery następne kobiety, 
      zanim mordercze krzesło nie zostało rzucone w morze, bardzo daleko, by 
      nikomu już nie mogło zaszkodzić, tak je bowiem zużyto w ciągu wieków, że 
      wyniszczono w nim całą umiejętność niesienia wypoczynku, i tak musiał 
      przyzwyczaić się do swej nędznej sierocej codzienności, wytykany przez 
      wszystkich palcami jako syn tej wdowy, która przywlokła do miasteczka ten 
      tron nieszczęścia, żyjąc nie tyle z ludzkiego współczucia, ile z ryb 
      kradzionych to z jednej, to z drugiej łodzi, i im mocniejszy stawał się 
      jego głos, tym słabsza była jego pamięć o przywidzeniach sprzed lat, póki 
      kolejnej marcowej nocy, gdy niechcąco rzucił okiem na morze i wówczas 
      nagle, o Boże, jest ten nieludzki, azbestowy wieloryb, bydlę ryczące, i 
      chodźcie go zobaczyć, krzyczał oszalały, no chodźcie go zobaczyć, 
      wzniecając taki tumult pełen kobiecego jazgotu i paniki, że nawet 
      najstarsi ludzie przypomnieli sobie raptem wrzaski swoich pradziadków i 
      wleźli pod łóżka, myśląc, że oto wrócił William Dampier, ale ci, którzy 
      rzucili się na ulicę, nie raczyli nawet zadać sobie tyle trudu, by 
      spojrzeć na nieprawdopodobną machinę, która w tej właśnie chwili znów 
      zbaczała z kursu i rozbijała się w swojej corocznej katastrofie, za to o 
      mało co go nie zatłukli, bijąc gdzie i jak popadnie, i porzuciwszy go tak 
      skręcającego się, że właśnie wtedy powiedział do siebie, plując z 
      wściekłości, no teraz pokażę wam, kim jestem, ale miał się na baczności i 
      z nikim nie dzielił się swoim postanowieniem, lecz niezłomnie podniecał je 
      w sobie przez cały rok, teraz pokaże wam, kim jestem, oczekując następnego 
      wieczoru objawień, by zrobić, co zrobił już, ukradł łódź, przepłynął 
      zatokę i przez całe popołudnie zaczął oczekiwać swojej wielkiej chwili w 
      zaułkach portu niewolników, w ludzkim tyglu Karaibów, ale tak pochłonięty 
      swoją przygodą, że nie zatrzymał się nawet przy sklepach Hindusów, aby 
      popatrzeć na wyrzeźbionych z jednego słoniowego kła mandarynów, ani nie 
      wyśmiewał się z holenderskich Murzynów, siedzących w swych inwalidzkich 
      wózkach, ani nie przestraszył się, jak zazwyczaj, miedzianoskórych 
      Malajów, którzy świat cały objechali, zwabieni chimerą jakiejś tajemniczej 
      spelunki, w której sprzedawano ciała czarnych jak węgiel Brazylijek, 
      ponieważ z niczego nie zdawał sobie sprawy, póki noc nie zwaliła mu się na 
      głowę z całym ciężarem gwiazd, a puszcza nie zapachniała słodko gardeniami 
      i zgniłymi salamandrami, i już wiosłował w skradzionej łodzi ku wejściu do 
      zatoki, ze zgaszoną lampą, by nie wzbudzić ciekawości straży, co 
      piętnaście sekund przemieniany w zjawę zielonym trzepotem skrzydła latarni 
      morskiej i w ciemnościach wracający do swej ludzkiej postaci, wiedząc, że 
      znajduje się już blisko boi wskazujących szlak portowy, i nie tylko coraz 
      wyraźniej widział jego natrętne światła, ale i oddech wody stawał się 
      coraz smutniejszy, i tak wiosłował, pogrążony w myślach, że nie wiedział 
      nawet, skąd doszedł go przerażający oddech rekina ani dlaczego noc stała 
      się gęsta, jakby nagle wszystkie gwiazdy umarły, a to płynął już 
      transatlantyk niepojętych rozmiarów, Jezu, większy niż cokolwiek wielkiego 
      na świecie i ciemniejszy niż cokolwiek ciemnego na ziemi i na wodzie, 
      trzysta tysięcy ton pachnące rekinem, sunące tak blisko łodzi, iż mógł 
      ujrzeć wszystkie nity tej stalowej otchłani pozbawionej odrobiny światła w 
      bezmiernych lukach, najdrobniejszego oddechu maszyny i jakiejkolwiek 
      duszy, dźwigając za sobą własne puste niebo i własne martwe powietrze, 
      swój wstrzymany czas, błądzące morze pełne zatopionych zwierząt, i to 
      wszystko zniknęło w świetle latarni i na chwilę Morze Karaibskie znowu 
      stało się przejrzyste, noc nocą marcową, powietrze codziennym powietrzem 
      pelikanów, tak że pozostał między bojami sam, nie wiedząc, co robić, 
      oszołomiony, pytając sam siebie, czy aby rzeczywiście nie śni na jawie, i 
      to nie tylko teraz, ale i poprzednio, ledwo jednak skończył zadawać sobie 
      pytanie, gdy tajemnicze zdmuchnięcie zgasiło boje, od pierwszej po 
      ostatnią, a gdy blask morskiej latarni minął, transatlantyk ukazał się 
      ponownie, już z błędnie wskazującymi busolami, może nawet nie wiedząc, w 
      którym miejscu oceanu się znajduje, szukając na oślep niewidocznego 
      kanału, a w rzeczywistości dryfując w stronę podwodnych skał, i aż go 
      przytłoczyło własne odkrycie, że zdmuchnięcie boi było bym ostatecznym 
      kluczem do całego zaklęcia, i zapalił na łodzi lampę, małe czerwone 
      światło, które nie mogło zwrócić w wartowniczych wieżyczkach niczyjej 
      uwagi, a dla pilota musiało być niczym wschodzące słońce, bowiem dzięki 
      niemu transatlantyk skorygował swój kurs i wpłynął manewrem cudownego 
      zmartwychwstania do olbrzymiego kanału, i wówczas, wszystkie naraz, 
      zapaliły się światła, kotły zaczęły sapać, jego własne niebo rozpaliło się 
      gwiazdami, trupy zwierząt poszły na dno i słychać było szczęk talerzy, 
      czuć było z kuchni zapach sosu z laurowych liści, z księżycowego pokładu 
      dochodziły dźwięki trąbek orkiestry, z mroku kajut tętno zakochanych na 
      pełnym morzu, tyle w nim było wcześniejszej jednak wściekłości, iż nie dał 
      się oszołomić wrażeniem ani zastraszyć cudem, tylko powiedział sobie, 
      jeszcze bardziej zdecydowany niż przedtem, że teraz pokażę wam, kim, do 
      jasnej cholery, jestem, teraz pokażę, i zamiast odpłynąć odrobinę na bok, 
      by owa olbrzymia machina nie przygniotła go, zaczął wiosłować przed nim, 
      bo teraz pokażę wam, kim jestem, i prowadził statek swoją lampą, aż 
      upewnił się, że statek jest mu posłuszny, i ponownie zmusił go do zmiany 
      kursu na molo, i wyprowadził z niewidocznego kanału niczym za uzdę, niby 
      morskie jagnię, skierował w stronę świateł leżącego we śnie miasteczka ten 
      żywy, niezniszczalny statek, poprzez latarniane snopy, które teraz nie 
      czyniły go niewidzialnym, lec co piętnaście sekund obracały w aluminium, a 
      tam już można było rozpoznać kościelne krzyże, nędzę domów, złudzenie, a 
      transatlantyk nadal płynął za nim z wszystkim, co na swoim pokładzie 
      dźwigał, ze śpiącym na lewym boku kapitanem, z wołami w śniegu swoich 
      spiżarni, z samotnym chorym w swoim lazarecie, z osieroconą wodą w 
      cysternach, z nieodczarowanym pilotem, który widać pomylił wystające skały 
      z molem, bo w tej samej chwili wybuchł potworny ryk syren, i raz, a on 
      przemoczony do suchej nitki spadającym na niego wodospadem pary, i jeszcze 
      raz, i mało co, a obca łódź znalazłaby się w niebezpieczeństwie, i jeszcze 
      raz, było już jednak za późno, bowiem tuż, tuż widać było muszle na 
      brzegu, kamienie ulicy, drzwi niedowiarków całe oświetlone blaskiem równie 
      przerażonego transatlantyku, miasteczko, a on sam ledwo zdążył odskoczyć, 
      by przepuścić całą tę katastrofę, wrzeszcząc wśród olbrzymiego tumultu, i 
      tu go macie, skurwysyny, na sekundę, nim ogromny stalowy kadłub zaczął 
      ćwiartować ziemię i rozległ się czyściuteńki brzęk dziewięćdziesięciu 
      tysięcy pięciuset kieliszków do szampana, które jeden za drugim, od dziobu 
      po rufę, rozbiły się, i wówczas stała się światłość, i nie była to już 
      marcowa północ, a popołudnie rozżarzonej środy, i z satysfakcją mógł 
      zobaczyć niedowiarków gapiących się z rozdziawionymi gębami na ten 
      największy na tym i na tamtym świecie, tkwiący na mieliźnie, na wprost 
      kościoła, transatlantyk, bielszy od wszystkich białości i dwadzieścia razy 
      większy niż sama wieża, i tak jakby z siedemdziesiąt i siedem razy dłuższy 
      od samego miasteczka, z wyrytą żelaznymi literami nazwą halalcsillag, ze 
      spływającymi, starymi i bezsilnymi wodami wszystkich mórz śmierci. 



      | Główna | Menu | Realizm Magiczny | Biografia | Malarstwo | Artykuł | 
      Opowiadania | Linki | 
