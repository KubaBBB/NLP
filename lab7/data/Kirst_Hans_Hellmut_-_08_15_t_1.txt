Hans Hellmut Kirst

08/15
Tom I

Awanturnicza rewolta bombardiera Ascha

(Przełożył Jacek Frühling)

Tak zwane nieszczęście kanoniera Vierbeina, z którego narodziła się awanturnicza rewolta bombardiera Ascha, rozpoczęło się w słoneczne sobotnie popołudnie w pierwszych dniach sierpnia tysiąc dziewięćset trzydziestego ósmego roku, W ciągu tygodnia wszystko zostało zlikwidowane.
       
       Funkcyjni wystąp! W tył na lewo zachodź! - zawołał szef baterii, starszy ogniomistrz Schulz, zwany ogólnie krótko szefem. Głos jego huczał nad placem zbiórki i odbijał się od koszarowych murów. Był to głos potężny, syty, zadowolony z siebie; naoliwiły go i zahartowały wyziewy piwa i dym cygar.
       Funkcyjni podreptali z zadowoleniem na lewo, ci bez funkcji łączyli mechanicznie w prawo. Kanonier Vierbein dostał się na chwilę między ciżbę, próbował ostrożnie zrobić użytek z łokci, potem zrezygnował, stał spokojnie jak słup.
       - Jak pomniki! - zawołał z zadowoleniem szef. - Jak posągi bożków. Żeby mi się żaden kutas nie ruszył! - Mrużąc oczy spojrzał na chwilę w kierunku okien swego służbowego mieszkania. Były szeroko otwarte, zauważył za firankami swoją żonę Lorę i był przekonany, że go podziwia.
       Podoficerowie, którzy się zebrali za swoim szefem, starali się nie uśmiechać. Udawało im się to, mieli bowiem wiele okazji, by się w tym wyćwiczyć.
       Kanonier Vierbein patrzył przed siebie. Za cel spojrzenia wziął framugę okna w budynku koszarowym. Utkwił wzrok w drewnianej ramie okiennej. Ukazała się głowa Lory Schulz, ale kanonier zmuszał się do tego, żeby widzieć tylko drzewo. Szef przesunął się obok niego, miało się wrażenie, że płynie po ruchomej taśmie. Dostał się na chwilę w pole widzenia kanoniera, podobnie jak jakieś ciało dostaje się w obręb światła reflektorów samochodu; po chwili krzyżował już pole widzenia innych.
       Rozkraczywszy nogi szef stanął przed frontem podległych mu szeregowców. Był to chłop jak szafa spoczywająca na słupach. Okrągła, zdrowa, lśniąca twarz wydłużyła się, rozdziawił wielkie usta.
       - No, zabieramy się do roboty! - zawołał potężnym głosem.
       Na każde sobotnie popołudnie plan zajęć służbowych przewidywał "czyszczenie rejonu". Przeznaczano na to trzy godziny, ale Schulz, kiedy miał ochotę, bez trudu potrafił zrobić z tych trzech godzin pięć. Przeważnie miał ochotę.
       Każdego sobotniego popołudnia stawał się panem koszar. Kapitan Derna, dowódca, wspaniałomyślnie oddany do dyspozycji wielko-niemieckiego Wehrmachtu z okazji anszlusu1 Austrii, poświęcał się swojej przyszłej rodzinie; podporucznik Wedelmann, oficer wyszkolenia baterii, swojej kolejnej narzeczonej. Nawet Luschke, major i dowódca dywizjonu, zwany Bulwą, zwykł był święcić koniec tygodnia. Schulz, korzystając z tego, że mu nikt nie przeszkadza, urządzał "uroczystości końcowe", starając się uporczywie i nie bez powodzenia udowodnić baterii,"kto tu właściwie rządzi".
       - Spocznij! - krzyknął Schulz. Odziani w drelichy żołnierze wysunęli automatycznie lewą nogę. Szef czatował, czy któryś nie odważy się na głośną rozmowę. Komenda "spocznij" nie była bowiem równoznaczna z pozwoleniem na rozmowy, którego zwykł był udzielać oddzielnie. Nikt jednak nie puścił pary z ust.
       - Wolno rozmawiać! - oznajmił łaskawie.
       Żołnierze woleli milczeć. Niektórzy uśmiechali się, inni patrzyli pokornie na starszego ogniomistrza. Tylko bombardier Asch, który stał wśród funkcyjnych, gwałtownie odsunął na bok bombardiera Wagnera i powiedział: - Nie rozpieraj się tak, ty fujaro!
       - Nie ryczcie, Asch! - zawołał Schulz. - Jeżeli kto tu ma prawo ryczeć, to tylko ja!
       - Tak jest, panie szefie - wybębnił Asch.
       W przypływie wspaniałomyślności szef postanowił nie uznać tego za prowokację. Przywołał do siebie podoficerów i przekazał im funkcyjnych szeregowców, którzy błyskawicznie się ulotnili, by w magazynach i szopach zabijać czas. Bombardier Asch nie śpiesząc się zajął swoje stałe miejsce w magazynie mundurowym, gdzie zwykł był z magazynierem, ogniomistrzem Werktreuem grywać w "oko"; starał się przy tym niezbyt wiele wygrywać.
       Poważna reszta, nazywana "bez funkcji", czyściła rejon od strychów do piwnic, od kancelarii do umywalni. Kanonier Vierbein znajdował się pośród grupy, która miała sprzątać dolną latrynę. Uważał, że jest to w zupełnym porządku, niczego innego nie oczekiwał. Czyszczenie latryn należało do jego specjalności. Od czasu pobytu w baterii regularnie przydzielano mu to zajęcie.
       Vierbein stał pokorny, niemal obojętny, w automatycznej gotowości do przybrania postawy zasadniczej, kiedy rozlegnie się komenda "baczność", a później słowo "rozejść się". Po tym słowie ci "bez przydziału" pędzili do swych izb, chwytali za miotły, wiadra i szmaty i biegli do obiektu, który należało wyszorować. Tu zwykł był czekać na nich któryś z młodszych podoficerów lub też jeden z bombardierów, uważany za godnego zaufania.
       Przygotowując się do tego normalnego biegu spraw, Vierbein poczuł, że spoczywa na nim wzrok szefa. I wietrząc pewną przychylność przeląkł się, wiedział bowiem z doświadczenia, że się to nigdy dobrze nie kończy, kiedy przełożeni zbyt intensywnie zajmują się swymi podwładnymi. Jak w starym, wyblakłym filmie przesunęły się przed nim wszystkie mogące z tego wyniknąć ewentualności: przedłużenie czyszczenia rejonu do późnych godzin wieczornych; niesprawiedliwy gniew przełożonych; cofnięcie dzisiejszej niedzielnej przepustki; podkreślenie jego nazwiska w notesie szefa, co było równoznaczne z zakazem opuszczania koszar. Wszystko to oznaczałoby, że nie zobaczy Ingrid.
       - Vierbein, na lewe skrzydło, biegiem! - zawołał szef. I Vierbein pobiegł na lewe skrzydło, stanął samotny i opuszczony.
       Jednym słowem komendy szef wymiótł plac zbiórki. Gwoździe butów załomotały na bruku. Po chwili setki butów napełniły hałasem korytarze i schody koszarowego budynku. Vierbein stał samotny na wybetonowanym placu.
       Schulz odwrócił się z wolna i kołysząc się obiecująco ruszył w jego stronę.
       - Vierbein - powiedział naoliwiając swój donośny głos życzliwością - chcecie wyświadczyć mi przysługę?
       Vierbein poczuł, że zbladł.
       - Tak jest, panie szefie! - zawołał rześko.
       - Nie musicie, jeżeli nie chcecie. Nie jest to rozkaz, Vierbein. Nie mogę tego rozkazać. Jeżeli nie macie ochoty, proszę mi to spokojnie powiedzieć. Wtedy zajmiecie się czyszczeniem latryn. Chcecie?
       - Tak jest, panie szefie!
       - Co? Czyścić latryny?
       - Co pan szef rozkaże!
       - No pięknie! - powiedział Schulz z zadowoleniem. - Nie oczekiwałem niczego innego. Zameldujcie się u mojej żony do trzepania dywanów.
       
       Starszy ogniomistrz Schulz wędrował przez korytarze koszar baterii; gdzie tylko się zjawił, zapał do pracy wyraźnie rósł. Sprawiało mu to pewną satysfakcję, jakkolwiek w głębi swej koszarowej duszy uważał tego rodzaju reakcję za zrozumiałą samo przez się. Byłoby niezwykłe, gdyby tak się nie działo.
       Dla wynajdywania brudu w każdej postaci miał coś w rodzaju szóstego zmysłu. Widział z odległości dziesięciu metrów, czy szpary w kamiennej posadzce są czyste. Jeżeli nie, to zwykł był pakować w nie palec wskazujący, i zebraną kupkę brudu podsuwał opieszałemu żołnierzowi pod nos, opieszałego żołnierza wpisywał ponadto do swego notesu zwanego "skrzynką śmieci".
       Siejąc niepokój kroczył więc z błogim zadowoleniem przez rejon swej baterii. Tym razem nie odczuwał jednak głębokiej radości, choć w ciągu krótkiego czasu udało mu się stwierdzić cały tuzin "grubych zaniedbań". Miało to na dzień dzisiejszy wystarczyć. Nie będąc głupcem doszedł w ciągu siedmiu łat służby do przeświadczenia, że nadmiar kar, a co za tym idzie - zbyt wielka ilość ukaranych, tylko stępia ostrze. Umiarkowane dozowanie to tajemnica powodzenia.
       Zatrzymał się w pobliżu czarnej tablicy, podziwiał przez chwilę swój zamaszysty podpis, zdobiący wywieszony rozkaz dla baterii. Na rozkazie obok podpisu kapitana Derny, dowódcy baterii, widniała adnotacja: za zgodność podpisana bardzo wyraźnie, energicznie i z zawijasami - Szef baterii Schulz, starszy ogniomistrz. Oderwał wzrok od tablicy, wyciągnął notes, otworzył go i jeszcze raz dla pewności obliczył ilość zapisanych, czyli tych spośród żołnierzy, którzy mu podpadli. Było ich jedenastu; zapisał więc o jednego mniej, niż przewidywał. Dokładnie, zgodnie ze swym usposobieniem i wymaganiami związanymi z jego stanowiskiem służbowym, policzył raz jeszcze. Ale, co było zresztą oczywiste, nie przeliczył się.
       Niezadowolony, zamknął notes i zaczął się zastanawiać, zbytnio się zresztą nie nadwerężając, jakie by to miejsce mogło wchodzić w rachubę, w którym dałoby się wytropić brakującego dwunastego. Postanowił pójść do latryny i w ten sposób połączyć przyjemne z pożytecznym.
       Czuł się otoczony respektem, a jednak nie był szczęśliwy. Na służbie był jak niezłomny dąb, ale w życiu prywatnym - w życiu prywatnym miał kłopoty. Myliłby się, kto by sądził, że troską jego było nienormalnie wysokie konto u dzierżawcy kantyny. Ten powinien uważać za szczęście, że szef trzeciej baterii w ogóle u niego popija i w ten sposób swą obecnością uświetnia opinię kantyny i jej dzierżawcy, co się niewątpliwie odbija na obrotach.
       Szczęście jego mąciło w poważnym stopniu zachowanie żony. Przecież wydźwignął z nizin Lorę, która dawniej sprzedawała kwiaty, i to przy wejściu na cmentarz. Stało się to przed dwoma niespełna laty, kiedy był jeszcze ogniomistrzem. Z początku wszystko było w najlepszym porządku: żyli jak dwa gołąbki! Odkąd jednak został tutaj szefem baterii i otrzymał w bloku baterii służbowe mieszkanie, atmosfera w domu uległa katastrofalnej zmianie. Właściwie dlaczego?
       - Podciągnijcie wasze krzywe nogi, kiedy przechodzę! - zawołał do żołnierza, który na klęczkach wycierał korytarz do sucha.
       Trudno po prostu tę historię z Lorą zrozumieć. W ostatnich czasach była zimna jak lód, którym się w kantynie chłodzi piwo.
       Pamiętał dokładnie, że dawniej bywało inaczej. Ale w ostatnich czasach zmieniło się to gwałtownie. Ze smutkiem musiał zapytać samego siebie, czemu przypisać, że mimo powszechnego poważania, jakim się cieszy, najmniej respektu znajduje u własnej żony.
       Schulz otworzył gwałtownym ruchem drzwi latryny i rozejrzał się badawczo dokoła. Kanonier Hermann szorował muszlę klozetową. Starszy ogniomistrz pomyślał sobie natychmiast, że to ten właśnie będzie jego ofiarą. Prawie od trzech tygodni Hermann nie był ani razu zapisany, więc i tak już mu się to należało.
       - No cóż, ty świński pomiocie! - zawołał szczególnie rześkim głosem. I pomyślał: "Zaraz złapiemy ptaszka!" Wyciągnął palec wskazujący prawej ręki, przesunął nim po jasnozielonych kafelkach sedesów. Uśmiechnął się. Dowód był przekonywający, Hermann wiedział, że wybiła jego godzina.
       - Prosiliście o przepustkę na niedzielę?
       - Tak jest, panie szefie!
       - A nie macie jeszcze tej przepustki, co?
       - Nie, panie szefie.
       - Właśnie! - powiedział szef, otworzył swój notes, zapisał jeszcze jedno nazwisko i oddalił się.
       Dawniej wszystko to sprawiało mu radość, teraz spełniał jedynie swój obowiązek, swoje pensum. Równocześnie myślał o żonie, głównie o tym, że ona go nie rozumie. Nie była nawet zdolna dc tego, by go obdarzyć dzieckiem, dziarskim chłopcem. Podejrzewał ponadto, że ona go - tak, jego - zdradza.
       Nie koniec na tym! Istniały dane, by przypuszczać, że to, co jej na podstawie doświadczenia i znajomości rzeczy przypisywał, uprawiała nawet z osobnikami należącymi do jego baterii. I to nie tylko z podoficerami, co bądź co bądź nie byłoby jeszcze ze względu na ich stopień służbowy takim skandalem, ale, być może, nawet z jego podwładnymi. A taka historia, myślał sobie Schulz trzęsąc się z oburzenia, może zwalić z nóg nawet najmocniejszego człowieka.
       Dotychczas nie potrafił jej niczego dowieść, ale sądził, że może być pewien swego. Jakże inaczej wytłumaczyć jej drażniącą obojętność przy spełnianiu najbardziej prymitywnych powinności małżeńskich? To więcej niż podejrzane! Czymś takim można częstować byle dorożkarza, ale nie jego, zasłużonego szefa baterii niemieckiego Wehrmachtu.
       Przed dwoma tygodniami, kiedy wcześniej niż zwykle wrócił z partii kręgli, przyłapał swoją ślubną małżonkę - która przecież "winna być uległą mężowi swemu" - z ogniomistrzem Werktreuem, swoim kolegą i tak zwanym przyjacielem. O godzinie jedenastej siedzieli przytuleni do siebie na kanapie. Werktreu jąkał coś o przedwczesnym przejęciu remanentów. Gdyby Schulz nie potrzebował z magazynu mundurowego Werktreua trzech nowych kompletów bielizny, byłby go wedle wszystkich reguł sztuki "zrobił na szaro" - tak zwykł był to nazywać - jak ostatnie gówno, jak najmłodszego rekruta.
       A w ubiegłym tygodniu musiał być świadkiem, jak pewien bombardier, którego przydzielił swojej żonie do mycia okien, przedsięwziął próbę, wyraźnie przez nią tolerowaną, wpakowania swej łapy pod jej bluzkę. Wymierzył jej parę siarczystych policzków, kopnął tamtego w zadek, pozbawił go przepustek i postarał się o to, by go przeniesiono do Schafsnase, które było najnudniejszym obozem ćwiczeń artylerii: nędzne koszary i baraki, jeszcze nędzniejsza wieś, zaledwie kilka kobiet i około siedmiuset żołnierzy.
       Takie to trapią go między innymi problemy. I coś takiego musiało zdarzyć się właśnie jemu, który dawniej, w dniach chwały i blasku, potrafił w krótkich odstępach czasu uszczęśliwić cztery narzeczone, co nawet zostało potwierdzone na piśmie. Kiedy się później ożenił, były płacze i szlochy, a nawet wisiało w powietrzu samobójstwo. Lora powinna być szczęśliwa, że go dostała. Przecież jest kimś! Co, u diabła, ta kobieta właściwie sobie myśli? Poślubiła ambitnego i poważanego żołnierza, którego poczynaniom nawet major Luschke o twarzy jak bulwa nic nie może zarzucić; a więc właściwie dlaczego nie jest szczęśliwa i zadowolona? Brak jej zrozumienia dla spraw wyższych!
       Ogniomistrz Platzek, zwany Platzek-dręczyciel, uznawany za najlepszego instruktora w pułku, ubrany do wyjścia, przemierza elastycznym krokiem korytarz. W białych rękawiczkach i nowym kołnierzyku kłania się przyjaźnie.
       - No? - pyta Schulz - dokąd to dzisiaj?
       Platzek uśmiecha się zawadiacko. - Przyjdziesz wieczorem do "Bismarckshöhe"? Będzie znowu wielka awantura. Całe dwa tygodnie nie było cię w naszym lokalu.
       - Mam ochotę - powiedział szef.
       - Kto nie ma ochoty, ten nie jest morowym chłopem - konstatuje z właściwym sobie humorem Platzek, salutuje i oddala się szybkim krokiem.
       Schulz spogląda za nim. "Takie jest życie - myśli nie bez odrobiny goryczy. - Ten nie jest żonaty, może robić, co mu się podoba. Ale ja, choć jestem żonaty, robię także, co mi się podoba, bo chłop ze mnie stuprocentowy".
       W tej chwili, stwierdził to nie bez zadowolenia, żadne specjalne niebezpieczeństwo nie zagraża jego osobistemu honorowi. Uświadamiać sobie zło, to znaczy usuwać je. U Lory jest teraz kanonier Vierbein, a Vierbein to fujara... mleczak, portki mu się ze strachu trzęsą. Prędzej dałby sobie poobrywać swoje ośle uszy, niżby zaryzykował spojrzeć na Lorę.
       A więc, rozważał Schulz w dalszym ciągu, on wypełnił swoje obowiązki służbowe, może zatem w magazynie mundurowym zagrać z ogniomistrzem Werktreuem parę rund w "oczko"; a jeżeli będzie wygrywał, doda jeszcze kilka rundek.
       
       Bombardierem Herbertem Aschem nic już nie mogło wstrząsnąć; przynajmniej on tak uważał. Robił tylko to, czego się pod żadnym pozorem nie dało uniknąć. Nie lubił się pocić, dość dokładnie wykombinował sobie, co się powinno dziać, by mógł mieć względny spokój.
       Dewiza koszarowa bombardiera Ascha brzmiała: "Unikaj wszelkiego ryzyka". Mówiąc popularnie: nie pchaj palca między drzwi, nie chodź ani do cielęcia, ani do księcia. Trzeba jednak stwierdzić, że książęta przychodzili czasami do bombardiera Ascha.
       Asch miał bowiem nie byle jakiego ojca; ojciec ten był właścicielem restauracji-kawiarni, do której uczęszczał korpus podoficerski pierwszego dywizjonu pułku artylerii. Ojciec Asch uchodził za wielkodusznego, syn jego bombardier Herbert prześcigał go w tym jeszcze. Kiedy wieczorami, co było milcząco tolerowane, zdejmował w przepełnionej restauracji ojca szary polowy mundur i ubrany w białą bluzę kelnerską toczył piwo z beczki, można było być pewnym, że przypilnuje, aby kufle dla panów podoficerów jego baterii były napełnione prima, co wywoływało przychylny dla niego nastrój. Poza tym fundował bez zmrużenia oka nadliczbowe wódki, udzielał chętnie kredytu i nawet pożyczał pieniądze z wielką dyskrecją, przestrzegając surowo wymaganej od podwładnych gotowości do służby i dyscypliny w każdej chwili i w każdej sytuacji.
       Do jego specjalnie faworyzowanych klientów należał ogniomistrz Werktreu, pan na magazynie mundurowym. Za stale okazywaną mu wielkoduszność rewanżował się w ten sposób, że regularnie żądał przydzielania Ascha do pracy w magazynie mundurowym. Obaj zwykli byli zamykać się, żeby tygodniami w czasie oficjalnych godzin służby lekko pracować albo ciężko spać. W sobotę na naleganie Werktreua grywali przeważnie w "oczko".
       Przy tej okazji bombardier Asch szachrował w bezwstydny sposób. Podawał fałszywe liczby, sumował prędko, ale za to błędnie, kładł na spód wysokie karty i gdyby tylko chciał, doprowadziłby Werktreua do ruiny. Ale nie chciał tego. Zdarzało się nawet nierzadko, że szachrował na korzyść ogniomistrza, chcąc sztucznie utrzymać jego dobry nastrój. Zanim przystąpili do gry, bombardier Asch zwykł był zastanawiać się, jak wysoka ma być wygrana, którą chciał obdarzyć ogniomistrza. Suma ta, zależnie od ilości spokojnych godzin, których Werktreu dostarczył mu w minionym tygodniu, wahała się między dwiema a pięcioma markami.
       Ogniomistrzowi Werktreu nie wpadłoby nigdy w życiu do głowy, że ktoś, i to w dodatku jego podwładny, mógłby próbować oszukiwać go przy grze w karty. Po pierwsze, uważał siebie za niedoścignionego we wszystkich fintach, które ulubiona gra nastręczała, czego dowodem był fakt, że prawie zawsze wygrywał. Po drugie, był głęboko przekonany, że jest dzieckiem szczęścia; jego kariera wojskowa, która bez uciekania się do okrężnych dróg wysunęła go na króla magazynu mundurowego, była pasmem wyjątkowych sukcesów. Po trzecie, szachrował sam. Również bezwstydnie i nawet niezbyt zręcznie.
       Bombardier Asch znosił to z łagodnym uśmiechem. Podał ogniomistrzowi czwartą kartę, wiedząc dokładnie, jaka to karta. Wedle jego obliczeń Werktreu musiał mieć teraz więcej niż dwadzieścia jeden, dokładnie - dwadzieścia pięć, więc partię przegrał.
       Mrużąc oczki ogniomistrz pociągnął hałaśliwie nosem i splunął wielkim łukiem do stojącej w odległości trzech metrów skrzyni z piaskiem, umieszczonej tu na wypadek pożaru. Zastanawiał się głęboko, czy ma po prostu uznać się za pobitego, czy też jedną kartę jakoś ukryć.
       Bombardier zapalił papierosa i przyglądał się z zainteresowaniem jednemu z napisów, który głosił: "palenie wzbronione". Pozostawił ogniomistrzowi chwilę czasu. Kiedy zauważył, że ten zamierza ukryć jedną kartę, zapytał przyjaznym tonem: - Czy pan ogniomistrz potrzebuje więcej niż cztery karty?
       Werktreu nie miał teraz wątpliwości, że bombardier policzył rozdane karty; wściekało go to, ale nie mógł sobie pozwolić na okazanie swej wściekłości. Głowił się usilnie nad innymi możliwościami szachrajstw, ale w danej chwili nie mógł nic wymyślić. Nie chciał jednak jeszcze przyznać otwarcie, że partię przegrał.
       Nagle w drzwi obite blachą ktoś zaczął gwałtownie pukać.
       Werktreu skorzystał z tej sposobności i rzucił wszystkie karty na jeden stos.
       - Kto tam? - zawołał. - Nie mam teraz czasu, jestem w trakcie roboty.
       - Otwórz!
       Bombardier poznał od razu głos szefa, ale nawet mu na myśl nie przyszło zwrócić na to uwagę ogniomistrzowi.
       - Kto z nas rozdaje? - zapytał rzeczowo.
       - Człowieku, otwórzże! - ryczał szef.
       Poznając po ryku głos Schulza ogniomistrz spiesznie położył kres tym wrzaskom. - Wejdź! - powiedział koleżeńskim tonem i otworzył drzwi. - Właśnie sortujemy skarpetki.
       Szef Schulz skinął z uznaniem głową. Spojrzał z wysoka na bombardiera Ascha, który karty i wszystkie pieniądze wpakował do kieszeni i robił wrażenie, że naprawdę sortuje skarpetki. - No? - zapytał - i któż przy tym wygrywa?
       - Oczywiście ja! - bez wahania, z dumą odpowiedział Werktreu.
       - Partyjkę - oświadczył Schulz protekcjonalnie - mógłbym z wami zagrać. - Po tych słowach usiadł na stosie płaszczy tuż obok bombardiera Ascha, zacierając energicznie ręce.
       Ogniomistrz zamknął znowu drzwi, bombardier wyciągnął z kieszeni karty, szef rozpoczął grę.
       - Jeżeli mnie obłupicie, Asch - powiedział dobrotliwie - przyjaźń nasza będzie należała do odległej przeszłości.
       - Tak jest, panie szefie - odparł bombardier. Nie był tą wizytą bynajmniej uradowany, wiedział dobrze, że ta podejrzana, hałaśliwa życzliwość szefa będzie go kosztowała dwie marki, najmniej dwie.
       Szef wygrał pierwszą partię, potem drugą. Po piątej miał już wygrane cztery marki. Jego przygniatająca życzliwość wzmagała się coraz bardziej. W szóstej partii Asch wymienił dwie karty i Schulz przegrał trzy marki. W mgnieniu oka stał się znowu normalnym przełożonym.
       - Mój drogi Asch - zapytał z łagodną groźbą w głosie - czy macie już swoją niedzielną przepustkę?
       - Nie, panie szefie! - oświadczył Asch zwięźle i szybko dał wygrać Schulzowi dwie marki.
       - Co porabia twoja żona? - zapytał szefa ogniomistrz Werktreu. Wpadł w złość, bo karta zupełnie mu nie szła. Schulz wygrywał partię za partią. Werktreu był całkowicie zdecydowany wziąć w tej szczęśliwej passie udział i dostatecznie niedoświadczony, by wierzyć, że osiągnie to przez skierowanie rozmowy na żonę starszego ogniomistrza.
       Szef nie wypuszczał kart z rąk. Ale aluzja Werktreua dotarła do niego. "Drogi mój przyjacielu - myślał gniewnie, a równocześnie z poczuciem bezgranicznej wyższości - przecież moja żona gówno cię obchodzi. Wiem o tym, że się do niej palisz, ale nie dostaniesz się w mój teren ostrzału, po prostu poddam moją uroczą żonę izolacji. Choćbym nawet szelmę musiał zamknąć! Nie mogę pozwolić na to, by mi ktoś przyprawiał rogi; zwłaszcza ktoś z mojej baterii i w dodatku jeszcze mój podwładny."
       Zaklął głośno, bo właśnie przegrał dwie marki. Choć postanowił zrobić małą pauzę dla złapania oddechu, ciągle jeszcze nie wypuszczał kart z ręki. - Powiedzcie no, Asch, ten Vierbein, to niemowlę, należy do waszego działonu, prawda?
       - Tak jest, panie szefie! - Bombardier Asch spojrzał na Schulza z zaciekawieniem. Niezupełnie się orientował, jakie związki przyczynowe wywołało to pytanie. Był ciekaw, dlaczego ten Schulz przeszedł od kart do kanoniera Vierbeina.
       - Maminsynek, co? Żałosny mleczak, co? A może już przeczuwa, co to takiego miłość? - I z całym przekonaniem, opierając się na swych licznych doświadczeniach, szef dodał: - Załóżmy się, że ten smarkacz nie wie jeszcze, że istnieją dwie płci. Mam wrażenie, że wierzy jeszcze w bociana.
       Ogniomistrz Werktreu rżał radośnie i wytrwale, jak by przed chwilą usłyszał świetny dowcip. Również bombardier wolał się śmiać. Szef bardzo się sobie w roli kawalarza podobał.
       - Przypuśćmy - powiedział lubieżnie - że położyłem obok niego półnagą dziewczynę. Co też on z nią pocznie? Okryje ją!
       - Nie wiem - powiedział ostrożnie bombardier  wydaje mi się, że jest zupełnie normalny. - Postanowił wziąć nieco w obronę kanoniera Vierbeina. Było mu go żal. To w, gruncie rzeczy biedny prosiak, przekonany, że pewnego dnia go zarżną. Bombardier Asch znał swoich przełożonych; wiedział, na co reagują, zdawał sobie sprawę, że imponuje im to, co nazywają męskością.
       Powiedział więc ostrożnie: - Ten Vierbein nie jest z pewnością niezapisaną kartą. Cicha woda, ale głęboka. Ma niejedno za sobą. Robi to delikatnie, kobietom się to podoba.
       Szef odłożył swoje karty wolnym ruchem. Z początku był tylko zdumiony, ale potem z tego, co przed chwilą usłyszał, zaczął wysnuwać wnioski, które mu mocno zepsuły humor. - Kłamstwo, Asch - powiedział niepewnie i nie tak głośno jak zwykle. - Wyssałeś to sobie ze swojego brudnego palucha, ty świnio!
       Bombardier jak by nie dosłyszał "brudnego palucha" ani "świni". Nie można go było obrazić, ponieważ postanowił sobie święcie, że się obrazić nie pozwoli. Odczuwał tylko potrzebę wyciągnięcia z błota tego biednego prosiaka, tego Vierbeina. Nie namyślając się długo, kłaniał dalej jak z nut i przywołał z pamięci różne pikantne anegdotki; wreszcie opowiedział następującą ordynarną historyjkę koszarową: - To, na co kanonier Wagner, nasz czysty rasowo germańsko-aryjski bohater, potrzebował pełnych trzech tygodni, Vierbein załatwił w ciągu trzech godzin: zdobył damę szturmem. Naprawdę. Przyglądaliśmy się przez dziurkę od klucza, bo chodziło o zakład. - Ogniomistrz Werktreu kiwał z uznaniem głową. Ale szef Schulz zdradzał znamienny niepokój. Bombardiera zdziwiło piorunujące działanie tej historyjki, którą wymyślił od a do zet, ale nie zdążył rozsmakować się w tym zdziwieniu.
       Szef podniósł się ze zdecydowaną miną i powiedział: - Muszę zajrzeć w pilnej sprawie do mego mieszkania.
       
       Kanonier Vierbein nie był ani matołkiem, ani "biednym prosiakiem"; był to normalny człowiek z przeciętnymi właściwościami. Miał nawet trochę tego, co się nazywa chłopskim rozumem, również pod względem sił fizycznych dorastał do służby wojskowej. Kłopoty miał za to ze swoim usposobieniem.
       Ojciec jego, człowiek prymitywny i dobroduszny, solidny urzędnik policyjny, przewidywał to. Syn jego Johannes Vierbein był inny niż wszyscy. Wprawdzie tylko troszeczkę, ale jednak nie- wątpliwie: czytał bowiem książki! Ojciec Vierbein nie pamiętał, żeby w rodzinie własnej albo swojej żony widział kiedykolwiek książkę, z wyjątkiem Biblii, śpiewnika lub kalendarza floty.
       Poza tym syn jego Johannes był chłopcem wielce obiecującym: zawsze pilny, na ogół zdyscyplinowany. Pomagał matce przy praniu, nauczycielowi niemieckiego, którego kochał, zanosił do domu teczkę z zeszytami. Zawsze zachowywał się po rycersku wobec kobiet, bez względu na ich wiek. Bił się ze swymi kolegami szkolnymi, był słaby w rachunkach, przeciętny w nauce religii. Śpiewanie uważał za mękę, sport sprawiał mu niesłychaną przyjemność, w nauce języka niemieckiego był zawsze najlepszy w klasie. Otoczenie jego niepokoiło tylko jedno: Johannes Vierbein pozwalał sobie na luksus samodzielnego myślenia.
       W wojsku zrozumiał w ciągu dwudziestu czterech godzin, że to, czego się dotychczas uczył, było "gównem". Teraz, mówiono mu, stanie się wreszcie "człowiekiem". Miał dosyć rozumu, by z tej prymitywnej teorii wychowawczej dla dorosłych istot ludzkich ostrożnie pokpiwać, pozwalało mu na to jego mocne i zdrowe ciało. Ale wkrótce świadomie, na zdrowy rozum poddał się mechanicznie funkcjonującemu systemowi koszarowego ducha.
       Zorientował się szybko, że podporządkowywanie się przynosi korzyści, przeważnie tylko fizyczne. Zrozumiał również, że przy skupieniu wielkiej masy ludzi na małym odcinku konieczny jest porządek. Cierpiał jednak z powodu przymusu, który przeważnie wydawał mu się pozbawiony sensu, wymagał ściśle określonego sposobu salutowania, jednolitego ubioru, wspólnego maszerowania, wspólnie śpiewanej pieśni i dziwacznego jeżyka. Ten człowiek, który całe strony Schillera cytował z pamięci, był naprawdę płomiennym idealistą, chciał jednak promieniować tym idealizmem z własnej woli, a nie pozwalać na to, by ten idealizm w głupi sposób z niego wyciskano.
       Tak więc Johannes Vierbein stał się zawsze chętnym, ale nigdy szczęśliwym żołnierzem. Był posłuszny, robił wszystko, czego od niego wymagano, ani więcej, ani mniej. Starał się nie podpaść. Miał wielu kolegów; ale nie posiadał żadnego przyjaciela. Jednego tylko chciałby mieć za przyjaciela: bombardiera Ascha. Bombardier Asch miał bowiem siostrę, która się bardzo Vierbeinowi podobała. Na imię jej było Ingrid.
       Trzepał dywan pani Schulz, której mąż był szefem jego baterii. Robił to z mechaniczną dokładnością. I tutaj spełniał rozkaz. Jego drelichowa bluza była za duża i wisiała na nim. Natomiast nieco za wąskie spodnie ściśle przylegały do ciała. Pocił się, jego młoda, lekko zarumieniona, poważna twarz błyszczała.
       Lora Schulz leżała w oknie swego służbowego mieszkania i przyglądała mu się. Miała na sobie lekką suknię i nic pod nią, ponieważ było jej gorąco. Przypisywać to by można skwarnemu latu, temu, że miała dużo pracy, albo też jej rozpalonej krwi i kto wie czemu jeszcze. A może była oszczędna i nie chciała niszczyć bielizny.
       - Już dobrze! - zawołała do kanoniera Vierbeina.  Proszę wnieść dywan do mieszkania.
       - Tak jest - powiedział Vierbein. - Rozkaz to rozkaz. - Ściągnął dywan z trzepaka i zwinął go. Zachowywał się cicho, pracował wytrwale, myśląc tylko o tym, żeby nie podpaść. Tu na murawie przed blokiem baterii przyglądało mu się z pół setki okien, a w każdym z nich - nie musiał wprawdzie, ale mógł stać przełożony. Jakiś przełożony. Może nawet major z twarzą jak bulwa, sławny z tego, że lubił niespodzianki.
       Johannes Vierbein zarzucił dywan na plecy i spokojnym, ani za wolnym, ani za szybkim, krokiem ruszył w stronę wejścia do budynku baterii. Wszedłszy miał zamiar odsapnąć nieco na dolnych schodkach. Ale Lora Schulz stała w otwartych drzwiach swego mieszkania i czekała na niego.
       Minął niedługi korytarz, wszedł do pokoju i ostrożnie opuścił dywan na podłogę.
       - Niech mi pan pomoże - powiedziała Lora Schulz - rozłożyć go.
       Uklękła tuż obok niego, mógł zajrzeć głęboko w wykrój jej sukni.
       Nie uszło uwagi Lory Schulz, gdzie przed chwilą skierował swój wzrok. A ponieważ dokładnie wiedziała, że ma co pokazać, nie miała nic przeciwko temu. To, że mężczyźni gapili się na nią, nie było dla niej niczym nowym. Ale sprawiało przyjemność, dziwną, tajemną, podniecającą przyjemność. Niejednokrotnie sama to świadomie prowokowała. Kiedy bateria była zgromadzona na podwórzu podczas zbiórki, Lora starannie ubrana opuszczała dom i kołysząc się z lekka, przechodziła obok zebranych żołnierzy. Ale ostatnio zabronił jej tego mąż, szef baterii; dawniej był z niej dumny, teraz usiłował ją ukrywać.
       Lora była w istocie inna, niż się wydawała. W gruncie rzeczy pozostała nadal małą dziewczynką o wielkiej tęsknocie. Miała siedmioro rodzeństwa, z dwojgiem z nich spała przez lat dziesięć w jednym łóżku. Potem została sprzedawczynią w sklepie z kwiatami, mieszczącym się tuż obok wejścia na cmentarz. Lubiła filmy i przemówienia führera. I zawsze tęskniła: za podróżą do Włoch, za kimś, kto by miał samochód, za własnym mieszkaniem.
       Czytywała nawet dział kobiecy w gazecie, wypożyczała sobie żurnale mód.
       Schulz, który w owym czasie był jeszcze ogniomistrzem, złamał jej serduszko już pierwszego wieczoru. Był po prostu nieodparty: tak ją przyciskał w tańcu, że przestała myśleć o Włoszech i samochodzie. Nie był oczywiście w jej życiu pierwszym mężczyzną, ale do tego stopnia nie była jeszcze zakochana w żadnym. Schulz umiał to ocenić. Kochał ją bardzo, a zwłaszcza kochał rozkosz, którą mu dawała. Ożenił się z nią i został starszym ogniomistrzem. Lora doczekała się własnego mieszkania.
       Nie było mu jednak dane ani zabić jej tęsknoty, ani zaspokoić ją. Ale jego własne zaspokojenie wystarczało mu. Wkrótce był przekonany, że zna ją na pamięć jak działo; a ponieważ był człowiekiem z ambicją, nie chciał, jak to określał, pozostawać wiecznie przy obsłudze jednego działa. Miał naturę witalną, był przyzwyczajony do musztrowania ludzi i pozbywania się ich po skończonej edukacji... Mimo woli szukał więc "nowego terenu ćwiczeń". Ostatecznie, jak to często i chętnie podkreślał, był stuprocentowym mężczyzną.
       Tajemne tęsknoty Lory rozkwitły na nowo. Włochy i samochód utożsamiała z miłością i jej - spełnieniem. Miłości tej szukała w powieściach i nie znajdowała. Próbowała później ostrożnie zdradzać swego męża z kilkoma podoficerami jego baterii, ale stwierdziła, że wszyscy są niecierpliwi, chciwi zmysłowych rozkoszy i pozbawieni wielkich uczuć. W swych mundurach podobni byli do siebie jak pociski tego samego kalibru.
       Kiedy jednak patrzyła na młodych ludzi w rodzaju kanoniera Vierbeina, ogarniała ją nie pozbawiona sentymentalizmu rzewność. I ja, myślała sobie, byłam równie młoda jak on; dwa, trzy lata temu byłam równie młoda, a teraz jestem kobietą zamężną, prawie zużytą, pozbawioną świeżości. Ciało moje nie ma już prężności, wargi nie są już takie miękkie i soczyste, skóra zaczyna się marszczyć. Już teraz!
       - Jak się pan nazywa? - zapytała cichym głosem i zbliżyła się do młodego człowieka w drelichowym mundurze.
       - Vierbein - powiedział ostrożnie. - Kanonier Vierbein. - Lora przysunęła się jeszcze trochę. Klęczeli teraz bardzo blisko siebie na dywanie. Mógł widzieć dokładnie kontury jej postaci. Stwierdziła, że jego drelichowy mundur pachnie mydłem.
       - Jest pan inny - powiedziała z dziecinnym niemal zdziwieniem. - Ma pan inne włosy, o wiele miększe. I ręce węższe, delikatniejsze. Niech mi pan pokaże swoje ręce.
       Johannes zawahał się. Patrzył uważnie w jej oczy, które błyszczały łagodnie, były małe i smutne. Potem podał jej swoją rękę i powiedział ostrożnie: - Odrywa mnie pani od pracy.
       Lora uśmiechnęła się nieśmiało. - Czy to tak źle? - zapytała.
       - Właściwie nie - odpowiedział. I dodał niemal machinalnie: - Jeżeli chce to pani wziąć na swoją odpowiedzialność...
       Namyślała się, co na to odpowiedzieć. Nie mogła znaleźć właściwych słów. Chciała powiedzieć: "Odpowiedzialność? Za co? Po co odpowiedzialność? Za co pan ma odpowiadać i przed kim?" Ale nie powiedziała ani słowa. Obserwowała jego młodziutką twarz, jasne, dobre oczy, czoło bez zmarszczek, podbródek nie zdradzający brutalności.
       Puściła jego rękę, usiadła na dywanie, wyciągnęła nogi, wyprężyła piersi. - Ma pan narzeczoną? - zapytała.
       Vierbein zmieszał się. Zaczerwienił się nieco, pomyślał o siostrze bombardiera Ascha, Ingrid. I od razu uświadomił sobie, że w tej sytuacji nie wolno mu o niej myśleć. Powiedział zdecydowanie: - Nie.
       Wydawało się, że Lorze Schulz podoba się ta odpowiedź. Otworzyła lekko usta, między dużymi, bardzo zdrowymi zębami ukazał się zaciekawiony różowy język. Chciała się roześmiać, ale zaniechała tego. Drzwi bowiem otworzyły się i na progu stanął starszy ogniomistrz Schulz.
       - Vierbein - powiedział szef zastraszająco cichym głosem - zniknijcie stąd w tej chwili i zameldujcie się u kaprala Lindenberga do czyszczenia latryny w dolnym korytarzu.
       - Tak jest, panie szefie - powiedział Vierbein i podniósł się posłusznie.
       - Wynosić się! - zawołał Schulz ostro. - Jeszcze ze sobą pogadamy.
       
       Kapral Lindenberg, dowódca drugiego działonu, do którego należeli również bombardier Asch i kanonier Vierbein, był człowiekiem energicznym, o dużej ambicji, a więc człowiekiem z przyszłością. Ambicja ta nie miała zwykłego cywilnego charakteru. Miała charakter nieomal historyczny: Lindenberg był twardo zdecydowany na produkowanie obrońców ojczyzny. Mówił o tym otwarcie, nawet przychylni mu przełożeni kwitowali te jego słowa ostrożnym kiwnięciem głowy.
       Lindenberg miał lat dwadzieścia cztery, zdobiły go czarne, jedwabiste, falujące włosy; średniego wzrostu, nie zanadto barczysty, ale sprężysty i pełen energii, żył tak, jak tego wymagał od innych: był pierwszy przy apelu, ostatni przy zakończeniu służby; ubierał się nienagannie, umiał na pamięć wszystkie przepisy, demonstracyjnie, na oczach wszystkich, sam czyścił na korytarzu swoje buty, których blask był w swoim rodzaju jedyny.
       Lindenberg był nie tylko żelaznym przełożonym, ale wzorowym kolegą. Uważał, że w stosunkach z ludźmi należy być jak najbardziej poprawnym. Służba była dlań eliksirem życia. Nie było sprawy, do której nie zgłaszałby się na ochotnika. Oczekiwał, żądał, wymagał, by żołnierze szli za jego przykładem. Był nawet gotów dać się prześcignąć i znosić to z godnością, tylko że oczywiście nigdy do tego nie dochodziło. Bo skakał na metr pięćdziesiąt, potrafił z pełnym obciążeniem maszerować trzydzieści pięć kilometrów, przy czym głos jego nic nie tracił na sile, był mistrzem dywizji w pływaniu i drugim z kolei najlepszym strzelcem w pułku. Podczas wieczornych pijatyk zwykł był stojąc na krześle, śpiewać pieśń "Wołga, Wołga!" manierą głośnego śpiewaka Ryszarda Taubera, tenorem, który w każdym przeciętnym teatrze miejskim uważano by za wspaniały.
       Było rzeczą całkowicie pewną, że Lindenberg zostanie kiedyś oficerem. Miał po temu wysokie kwalifikacje. Jego niezmordowana gorliwość służbowa była bezwstydnie wykorzystywana, przeważnie pod pozorem koleżeńskości. Ponieważ nie odczuwał jakiegoś określonego pociągu ani do płci żeńskiej, ani do alkoholu, a filmy oglądał tylko wtedy, kiedy go zapewniono, że chodzi w nich o bohaterskie przetrwanie z heroicznym, szczęśliwym zakończeniem - był w każdej chwili gotów w wyjątkowych wypadkach zastępować kolegów podoficerów nawet w niedzielę i w końcu tygodnia.
       Lepszego, bardziej doskonałego podoficera dyżurnego nie mógł wymyślić najbardziej wyrafinowany regulamin. Rozkazy były dla niego naprawdę czymś świętym. Wypełniał je wedle najlepszej wiedzy i sumienia; jego wiedza wojskowa była duża, a to, co nazywał żołnierskim sumieniem, mocno rozwinięte. Był zawsze chorobliwie dokładny, zawsze zdecydowany na przekształcenie wątpliwych istot w przyzwoitych żołnierzy, jakich chciał widzieć naród, führer i Rzesza. Nigdy też nie zapominał o tym, co uważał za honor.
       Kiedy stosownie do rozkazu kanonier Vierbein zameldował się u niego do czyszczenia latryny w dolnym korytarzu, Lindenberg, zachowując nienaganną postawę, zmierzył go przede wszystkim wzrokiem od stóp do głów. Niewiele miał mu do zarzucenia; przez chwilę chciał wytknąć, że włosy nie są przyczesane z dostateczną starannością, ale dał temu spokój, ponieważ wybitne poczucie sprawiedliwości kazało mu wziąć pod uwagę, że kanonier Vierbein dopiero co skończył jakąś pracę.
       - Co kanonier robił dotychczas?
       - Trzepałem dywany, panie kapralu. Dla pana szefa. Kapral nie zdradził się nawet zmrużeniem oka, że to potępia; nie chciał rozważać, jaki w tej czynności kryje się głębszy sens. Jak zwykle lojalny, daleki był od tego, by to potępienie okazać, a co dopiero wypowiedzieć. "Przełożeni - powiedział sobie - nie podlegają mojej krytyce. Byłoby to podkopywaniem dyscypliny, gdybym wobec podwładnego wypowiedział nawet najbardziej uzasadnione słowa krytyki. Ściślej mówiąc, byłoby to pośrednie wezwanie do buntu, o którym dobry żołnierz nie waży się myśleć nawet we śnie."
       Poszedł do latryny, rozejrzał się dookoła. Licznie odwiedzany ustęp lśnił czystością. Podczas czyszczenia rejonu wstęp do niego był wzbroniony; nie odnosiło się to oczywiście do podoficerów. W myśl rozkazu bateryjnego 104/38 szeregowcy mogli go używać tylko w razie wyjątkowo pilnej potrzeby. Lekkomyślni bowiem, niezdyscyplinowani, mimo szczegółowego śledztwa nie wykryci żołnierze baterii zrobili pewnego sobotniego popołudnia, prawdopodobnie na znak protestu, dużą kupę przed magazynem mundurowym, w którym znajdował się w owym czasie szef z okazji sprawdzania stanu osobowego.
       W każdym razie kapral Lindenberg stwierdził z zadowoleniem, że latryna jest czysta. Fachowymi chwytami sprawdził okna, sedesy, kanalizację i kran rezerwuaru z wodą. Nie błyszczał dostatecznie, więc Lindenberg kazał doprowadzić go do "wysokiego połysku."
       Potem wrócił do pokoju przeznaczonego dla podoficera dyżurnego. Czekał tam na niego bombardier Asch i zasalutował mu tak przepisowo, że Lindenberg naprzód skinął z zadowoleniem głową, a później dopiero sprężyście odpowiedział na ukłon.
       Asch wiedział doskonale, jak się należy z kapralem Lindenbergiem obchodzić. Zawołał głośno: - Proszę o pozwolenie pomówienia z panem kapralem.
       - Proszę - odpowiedział Lindenberg grzecznie. Bombardier Asch obserwował wzorowo wyćwiczone reakcje swego bezpośredniego przełożonego, nie okazując ani odrobiny zdziwienia. Całkowicie odzwyczaił się od dziwienia się czemukolwiek. Postanowił sobie święcie: "Nie zdarzy się, nie może się zdarzyć nic, co by mnie mogło wyprowadzić z równowagi". Słowa jego brzmiały mocno, jurnie, wyrażając jednocześnie gotowość do posłuchu.
       - Czy mogę prosić o pozwolenie zapytania pana kaprala o moją niedzielną przepustkę? - wybębnił.
       - Skończyliście swoją robotę, bombardierze Asch?
       - Tak jest, panie kapralu! Pan ogniomistrz Werktreu zwolnił mnie.
       Kapral przyjął to do wiadomości. - A wasze rzeczy, bombardierze Asch? Porządek w szafie? Karabin? Pas?
       - Proszę pozwolić zameldować, panie kapralu: wszystko w porządku! - Bombardier Asch okłamywał bez skrupułów swego przełożonego. Wiedział doskonale, że nic nie było w porządku, w każdym razie nie było w takim porządku, aby w nieprzekupnych oczach Lindenberga mogło znaleźć uznanie. Wiedział jednak również, że kapral nie może stąd na razie odejść i ze względu na brak czasu nie może z właściwą mu dokładnością rewidować szafy każdego, kto prosi o przepustkę.
       Lindenberg, wyprostowany jak świeca, sprawiał wrażenie, że się nad czymś zastanawia. Zaniepokoiło to nieco bombardiera Ascha. Postanowił więc odpowiednio nacisnąć.
       - Proszę mi pozwolić zwrócić panu kapralowi uwagę - powiedział z udanym entuzjazmem - że doborowa drużyna naszego pułku walczy dziś z klubem sportowym "Hanza".
       Wcale tak nie było. Zawody piłki ręcznej miały się odbyć dopiero za dwa tygodnie. Ale Asch liczył na to, że Lindenberg, który tą gałęzią sportu mało się interesował, nie będzie tego dokładnie wiedział. A gdyby było inaczej, można przecież zawsze powiedzieć, że zaszła pomyłka.
       Ale Lindenberg tego nie wiedział. Wykonał krótki, sprężysty ruch głową i rzekł:
       - Świetnie, bombardierze Asch. Udział w wydarzeniach sportowych wzbudza we mnie szacunek. Sport to zdrowy fundament dla służby z bronią w ręku. Ponadto ogólny entuzjazm wzmaga chęć do walki. Mam nadzieję, że i w tej dziedzinie będziemy górować nad cywilami.
       - Na pewno, panie kapralu!
       Lindenberg usiadł i otworzył zeszyt, w którym leżały niedzielne przepustki. Wyjął je i zaczął przeglądać. Zadzwonił telefon. Nie zmieniając wzorowej jak zawsze postawy ujął służbistym ruchem słuchawkę i zameldował: - Trzecia bateria. Podoficer dyżurny Lindenberg.
       Bombardier Asch przyglądał się protekcjonalnie sprężystemu podoficerowi. Zgiął lekko kolana i stanął w wygodnej pozycji, ale wyglądało to tak, jak by w dalszym ciągu stał wyprężony. Potrafił tak stać bez zmęczenia godzinami. Był to jeden z jego tricków, które sobie wymyślił.
       - Tak jest, panie szefie - powiedział Lindenberg do słuchawki. - Pan szef znajduje się w kantynie? Tak jest! Zaraz przychodzę, panie szefie, z książką przepustek. - Odłożył słuchawkę i ze zdwojoną szybkością zaczął przerzucać stos przepustek.
       - Proszę pana kaprala - rzekł bombardier Asch, jak gdyby za czyimś podszeptem - również o przepustkę kanoniera Vierbeina. - Widząc, że Lindenberg się waha, dodał: - Niech mi wolno będzie zameldować panu kapralowi, że to kanonier Vierbein zwrócił moją uwagę na zawody piłki ręcznej.
       - Tak? - zapytał Lindenberg nie ukrywając swego zdziwienia. - Kanonier Vierbein zwrócił na to waszą uwagę? Nigdy bym nie posądzał kanoniera Vierbeina o tego rodzaju zainteresowania. A więc dobrze, dam wam jego przepustkę.
       - Dziękuję, panie kapralu! - zawołał spontanicznie bombardier. Ledwie to powiedział, zorientował się, że kierowany impulsem, a więc nie zastanowiwszy się, popełnił zapewne niebezpieczny błąd.
       Jak było do przewidzenia, Lindenberg spojrzał na niego piekielnie poważnie i z naganą: - Bombardierze Asch! - powiedział swoim oficjalnym, mocnym, choć zawsze pełnym rezerwy głosem. - Nie ma powodu do dziękowania. Spełniam tylko mój obowiązek. Jest to samo przez się zrozumiałe. - Potem, wbrew oczekiwaniu, wręczył bombardierowi Aschowi obie przepustki. zainkasował za nie dwadzieścia fenigów i na pożegnanie oświadczył chłodno: - Możecie podejść. Oczekuję, że dziś na zawodach dacie cywilom jako żołnierz dobry przykład.
       
       Dzierżawca kantyny Bandurski miał za sobą dwunastoletnią służbę podoficera zawodowego. Służył jeszcze w Reichswehrze, znał dokładnie podoficerów. Nie lubił ich więc zbytnio, choć sam nosił kiedyś oznaki podoficerskie. Teraz w każdym razie był człowiekiem interesu; zaraz w pierwszych tygodniach zorientował się, że najlepsze interesy robi się z szeregowcami.
       Na początku był tak krótkowzroczny, że dawał podoficerom wyraźnie do poznania, jak mało go interesują. Grali w karty, sypali szumnymi frazesami, chlali piwo i zaciągali długi. Natomiast żołnierze robili zakupy, tracili na nie cały swój żołd. Stosunek czystych zysków, osiąganych dzięki podoficerom i szeregowcom, przedstawiał się jak jeden do pięciu.
       Ale Bandurski zauważył bardzo prędko, że gdyby podoficerowie planowo i skrycie sabotowali jego lokal, mogłoby się to stać niebezpieczne dla jego bilansu. Wynalazcą tego rodzaju podstępnych metod walki był starszy ogniomistrz Schulz. Bandurski wywąchał to szybko, a Schulz, będąc kiedyś w zamroczeniu alkoholowym, nawet temu nie zaprzeczył. Postępował wedle następującej, w najwyższym stopniu prymitywnej, lecz działającej niebezpiecznie zasady: wymagał z całą surowością jednolitości, również w zaopatrzeniu osobistym, umiał dać do zrozumienia, że dzierżawca kantyny Bandurski nie jest w stanie zagwarantować tej bezwarunkowo potrzebnej jednolitości. Kazał więc robić zakupy w miasteczku, z czego miejscowi kupcy byli bardzo radzi. Inne baterie współzawodniczyły z metodą Schulza i Bandurski znalazł się na skraju bankructwa.
       Musiał za zdobyte doświadczenia zapłacić. Wydał dla całego korpusu podoficerskiego "wieczór pojednania" z piwskiem i golonką, który go omal nie doprowadził do ruiny. Ale od tego wieczoru interes rozkwitł. Odtąd podoficerowie stali się jego faworyzowanymi gośćmi. Urządził dla nich specjalną salę, dbał o jak najbardziej atrakcyjną obsługę kobiecą. Starszy ogniomistrz Schulz należał teraz do jego najlepszych gości pod względem konsumpcji; gorzej wyglądała sprawa z płaceniem.
       Dzierżawca kantyny Bandurski nigdy nie mógł zapomnieć Schulzowi krzywdy, jaką mu ten wówczas wyrządził, ale faworyzował go i nie wahał się nigdy, gdy trzeba było zależnie od nastroju dostarczyć mu za darmo piwa w dostatecznej ilości lub też duchowego poparcia.
       Również Elżbieta, kelnerka kantyny dla podoficerów, miała odpowiednie instrukcje; wypełniała je posłusznie, choć bez zbytniego entuzjazmu.
       - Czego się pan napije, panie szefie? - pytała. - Pan Bandurski będzie rad uważać pana za swojego gościa.
       Schulz spoglądał na nią przychylnie. Ta Elżbieta była wyższa od jego Lory i szczuplejsza; brak zbyt wyrazistych konturów miał również swój urok. Duże piersi nie były w modzie, chyba tylko na kartkach pocztowych, przedstawiających eksponaty wielkiej wystawy sztuki niemieckiej. Pokaźna część członkiń Związku Dziewcząt Niemieckich2 miała piersi płaskie jak deski i szczyciła się tym, że może uchodzić za chłopców. A może się mylił? To wszystko przecież jest tylko bzdurą! Po co mu tutaj ideał piękności? Chodzi o korzystną okazję, ot co! A prawdziwy mężczyzna to nie pustelnik, zwłaszcza jeżeli jest żołnierzem. Walczyć i zdobywać, przede wszystkim to drugie...
       Co się tyczy jego żony, tej bestii Lory, nikt nie wie, co ją opętało - myśli Schulz z niezadowoleniem. To stworzenie nie zna godności stanu wojskowego, nie wie, co to duch armii, tarza się po dywanie z parszywym kanonierem. Z kanonierem! "Jeśli się to rozniesie - myśli sobie Schulz ze złością - jestem moralnie skończony. Czy to śmierdzące łajno będzie miało w sobie tyle poczucia honoru, żeby zamknąć gębę? Możliwe. Prawdopodobnie. Pozna on jeszcze - postanowił Schulz - czego od niego oczekuję!"
       - A więc czego się pan napije, panie szefie? - zapytała Elżbieta uśmiechając się i obrzucając go spojrzeniem zielonkawych oczu.
       "Kobietka niczego sobie - myśli Schulz. - Czy ma temperament? Na pewno. Ma zupełnie jasną płeć, a ten typ kobiet zdolny jest podobno do prawdziwych turniejów. - Wyczytał to w pewnej powieści, którą podczas ostatniej rewizji dowódca skonfiskował jakiemuś szeregowcowi. - Świnia! Przechowywać coś takiego w szafie! Właściwie należałoby go zamknąć."
       - Proszę mi przynieść - powiedział - jedną czystą, ale po duńsku, podwójną. A potem wielki kufel mocnego piwa.
       Elżbieta przyniosła. Rozkoszował się jej szerokimi pełnymi ramionami, mocnymi biodrami i ładnymi nogami. "Lora - myślał sobie - moja żona Lora jest niższa, bardziej krępa, bardziej uchwytna. Dziś po południu, będąc tak lekko ubrana, pozwoliła sobie na to, by z tym kanonierem Vierbeinem na dywanie, na moim własnym dywanie..."
       Podniósł się spiesznie. - Muszę zatelefonować - powiedział - zaraz wrócę. - Kazał się połączyć z podoficerem dyżurnym swojej baterii.
       Tymczasem Elżbieta Freitag napełniła puste kufle. Miała własny sąd o mężczyznach, nie był ani dobry, ani zły. Orientowała się dokładnie w różnicach, które są wszędzie, a więc nawet tam, gdzie nie bez powodzenia próbowano umundurować ludzi fizycznie i duchowo.
       Wiedziała o tym, ponieważ znała bombardiera Ascha. Herbert Asch wpadł jej w oko, a raczej, ściślej mówiąc, postarał się o to, żeby jej wpaść w oko. Był inny niż wielu, zupełnie inny, nie reprezentował przeciętności jakiegoś numeru, nawet pod czapką polową nie obnosił standardowej twarzy. Posiadał zdrowy rozum i kierował się nim. Często obserwowała go z cichą radością. Uderzyło ją, że prawie nigdy nie mówił tego, co miał naprawdę na myśli, a jednak prawie zawsze osiągał właśnie to, co chciał osiągnąć.
       Szef skończył rozmowę telefoniczną, usiadł znowu przy swoim stole i patrzył z zadowoleniem zarówno na napełniony kufel, jak i na Elżbietę.
       - Co pani właściwie robi dziś wieczorem? - zapytał.
       - A dlaczego? Chciałby pan wyjść ze mną?
       - Czemu nie? - Schulz nie widział w tym nic złego. - Więc jakże?
       - A pańska żona? - dowiadywała się Elżbieta.
       Schulz machnął - ręką. - Gwałtownie potrzebuje spokoju. Zamykam ją w domu.
       Elżbieta ściągnęła wargi, zdawało się, że ma ochotę się roześmiać. Ale się nie roześmiała. Powiedziała tylko: - Na dziś wieczór już się umówiłam. W lokalu "Bismarckshöhe".
       Szef chciał jej powiedzieć, że przecież mogliby się tam spotkać. Był to lokal, do którego uczęszczał pierwszy dywizjon pułku artylerii. Wprawdzie przeważali bombardierzy, ale w godzinach rannych bywało wielu podoficerów, a nawet przychodzili ubrani po cywilnemu oficerowie. Lokal mieścił się bowiem tuż obok koszar i ci, którzy w drodze powrotnej nie byli jeszcze całkowicie zalani, chętnie tam wstępowali.
       Schulz chciał więc powiedzieć: "Może spotkamy się w ťBismarckshöheŤ". Ale nie doszło do tego. Wyrósł przed nim wyprostowany jak struna kapral Lindenberg, trzasnął obcasami i powiedział: - Kapral Lindenberg melduje się na rozkaz.
       Szef znał dobrze Lindenberga i nie lubił go. Uważał, że śmierdzi po prostu poprawnością, ale, acz niechętnie, czuł dla niego respekt. Wiedział, że z tym lodowcem w mundurze wszelka rozmowa, mająca do pewnego stopnia charakter prywatny, pozbawiona byłaby jakiegokolwiek sensu. Przeszedł więc od razu do sedna sprawy.
       - Czy wydaliście już przepustki?
       - Tak jest, panie szefie. Siedemnaście sztuk.
       - Czy temu świntuchowi Vierbeinowi także?
       Lindenberg nie okazał ani cienia osobistego zainteresowania. - Kanonier Vierbein - powiedział, i w zamianie słowa "świntuch" na słowo "kanonier" nie zabrzmiał nawet cień wyrzutu; nie zabrzmiał, ale Lindenberg dał ten wyrzut odczuć, co nie uszło uwagi nawet znanego z gruboskórności Schulza. - Kanonier Vierbein otrzymał swą przepustkę za pośrednictwem bombardiera Ascha.
       Szef z trudem opanował ryk. Wiedział, że byłoby to wobec kaprala Lindenberga zupełnie pozbawione sensu. Z tym trzeba postępować inaczej, zupełnie inaczej. - Myślałem - powiedział udając zdziwienie - że kanonier Vierbein robi porządki w dolnej ubikacji.
       - Skończył tę robotę - zakomunikował Lindenberg ze spokojem. - Ponieważ nie było innych rozkazów i instrukcji, nie widziałem powodu, żeby nie wydać kanonierowi Vierbeinowi przepustki, tym bardziej że kanonier Vierbein pragnie być obecny na zawodach piłki ręcznej między doborową drużyną pułku i klubu sportowego "Hanza".
       - Ależ te zawody odbędą się dopiero za dwa tygodnie! - zawołał szef tryumfalnie. Był dokładnie zorientowany, gdyż właśnie dziś przed południem wyczytał to w rozkazie pułkowym. - Daliście się nabić w butelkę, kapralu Lindenberg, ten łobuz zbujał was. Właśnie was! Jak najgłupszego rekruta!
       Kapral stał jak odlany ze spiżu, nieruchomo. Purpurowa twarz miała niemal kolor dojrzałego pomidora. - Co pan rozkaże, panie szefie? - zapytał zdławionym głosem.
       Schulz czuł swoją niebotyczną przewagę. Oficjalna kompromitacja wzorowego służbisty Lindenberga, którego podoficerowie nazywali "wiecznym żołnierzem", napełniała go błogością. Walnął pięścią w stół, wydawało się, o ile można się było u niego w tym zorientować, że jest szczęśliwy.
       - Kiedy - zapytał - wydaliście przepustki?
       - Przed chwilą, panie starszy ogniomistrzu... Jakieś pięć minut temu.
       - Czy te świntuchy były już w wyjściowych mundurach?
       - Nie, panie szefie. W drelichowych. Kanonier Vierbein zaledwie trzy minuty temu otrzymał pozwolenie na opuszczenie latryny.
       - Pięknie, Lindenberg! - Schulz, którego rozpierał duch przedsiębiorczości, podniósł się zza stołu. - Narobiliście tu wprawdzie ładnych gówien, ale ja to oczyszczę. Pozostawcie wszystko mnie. Inaczej narobicie jeszcze więcej głupstw. Przeprowadzę po prostu przegląd.
       Starszy ogniomistrz Schulz udał się niezwłocznie na swoje "miejsce przeglądów". Obok jedynego wejścia i wyjścia z budynku baterii stała ławka. Każdy, kto chciał budynek opuścić, musiał przejść obok niej. Żadna inna droga nie prowadziła bezpośrednio do bramy koszarowej.
       Schulz rozparł się na ławce, położył obok siebie notes i zaczął czatować na kanoniera Vierbeina. Wypełniał sobie czas kontrolowaniem żołnierzy gotowych do wyjścia. Czynił to wedle wszelkich reguł swej sztuki, badając czystość paznokci, skarpetek, koszul, uszu i blask butów.
       Czynność tę wykonywał z wyraźną satysfakcją. Pewną przyjemność sprawiało mu udawanie, że nie widzi stojących za oknami licznych żołnierzy, którzy przypatrują się jego czynnościom, ożywionym i urozmaiconym różnymi kapitalnymi pomysłami.
       Ale bombardier Asch i kanonier Vierbein nie zjawiali się. Schulz zaczął się powoli niecierpliwić, wreszcie ogarnęło go wyraźne zdenerwowanie. Potem kazał wszcząć za bombardierem Aschem i kanonierem Vierbeinem poszukiwania. Ale nie można ich było w rejonie baterii odnaleźć.
       Wreszcie zameldowano mu, że obydwaj opuścili koszary. Dygocąc z oburzenia starszy ogniomistrz Schulz w najwyższym stopniu zdumiony zapytywał siebie, jaką drogą umknęli, bo przecież drogą normalną, prowadzącą obok niego, posłużyć się nie mogli.
       
       W biały dzień odważyli się na coś, co w innych okolicznościach zwykło się ryzykować tylko w nocy: przeleźli przez płot. Idąc za radą Ascha, który był zawsze na wszystko przygotowany i nauczył się chodzić drogami najmniejszego oporu, wydostali się przez okno piwnicy w tylnej ścianie domu do niewielkiego ogrodu, stamtąd zaś wleźli na mur.
       Kiedy znaleźli się na górze i spojrzeli na ulicę, zauważyli ku swemu przerażeniu kaprala z innej baterii, który kroczył spokojnie w kierunku miasta. Zobaczył ich od razu. Ale nie chciał ich widzieć! Odwrócił się więc do nich szerokimi plecami i udawał, że podziwia nędzny krajobraz otaczający koszary artylerii. Jakiś stojący w pobliżu bombardier gorliwie przyskoczył do nich i pomógł im zejść z muru.
       Podziękowali i zaprosili go na piwo. Nie odmówił. Zasalutowali w sposób szczególnie sprężysty mijającemu ich kapralowi, który nie chciał widzieć, jak w biały dzień przełażą przez koszarowy mur. Uśmiechnął się całą gębą; uśmiech ten podziałał na ich błogo.
       Szli w kierunku domu Ascha; bowiem na specjalną, ostrożnie wyrażoną prośbę Vierbeina zaproszono go do Aschów na kawę. Od chwili. kiedy dzięki interwencji Herberta Ascha nastąpiło to wymarzone zaproszenie, Vierbein uznał, że Herbert jest jego przyjacielem. Natomiast Asch nie uważał tego wcale za przyjacielską przysługę, gdyż nie cenił zbytnio swej rodziny, a siostra jego Ingrid, z powodu której Vierbein przychodził, idealnie do tej rodziny pasowała.
       - Nigdy nie zrozumiem - powiedział bombardier Asch potrząsając głową - co też ty w mojej siostrze znajdujesz. Jest to przeciętna mała hitlerówka. Czegoś takiego nie powinno się ani kochać, ani szanować, z czymś takim można co najwyżej uprawiać hodowlę rasy.
       - Przesadzasz - odrzekł energicznie Vierbein, choć wiedział doskonale, że Asch ma trochę racji. - Co mnie obchodzą polityczne poglądy twojej siostry! Zresztą uważam, że są w porządku. W okresie, w którym teraz żyjemy...
       - Heil Hitler! - zawołał bombardier Asch i zasalutował specjalnie sprężyście przydrożnemu drzewu.
       Ubawiło to Vierbeina. Wywnioskował, że jego przyjaciel bombardier jest w świetnym nastroju. Obiecywał więc sobie miłe chwile przy popołudniowej kawie z Ingrid, przyjacielem Aschem oraz siedzącym naprzeciw niego ojcem, a więc w ścisłym gronie rodzinnym. Żeby się tak wyrazić, była to wizyta najściślej oficjalna!
       - Siostra twoja - rzekł Vierbein, szczerze usiłując wyrazić się o Ingrid jak najlepiej - ma te same uczciwe poglądy co twój ojciec. Uważam to za bajeczne!
       - A ja za idiotyczne - powiedział Asch uprzejmie. - Niechaj Bóg strzeże nas przed poglądami naszych ojców! Kocham mego starego, rozumiesz, ale mózg mój jeszcze nie wysechł. Kiedy się bowiem bacznie mego tatę obserwuje, okazuje się niezwłocznie, że jest tylko kupcem - i nic ponadto, a tak zwane polityczne poglądy to tylko jedna z jego handlowych metod.
       Vierbein uznał za wskazane ostrożnie i bardzo po przyjacielsku zganić kolegę Ascha. - Nie powinieneś mówić tak o swoim ojcu!
       Asch machnął ręką. - Nie masz zrozumienia epoki - powiedział bez cienia żalu. - To, co przed chwilą powiedziałem o moim ojcu, było pośrednio pochwałą. Sądzę, że stary zorientował się dokładnie, o co właściwie gra idzie: poglądy jako wielki interes. Dlaczegóż nie miałby na tym zarobić!
       - Twoja siostra z pewnością tak nie myśli.
       - Na pewno nie! Jest o wiele bardziej niebezpieczna. Wierzy jeszcze w każde głupstwo, którym ją częstują. Wędruje po wąskiej kładce pseudoidealistów i całkowitych idiotów. Wskutek własnej krótkowzroczności wydaje się sobie bohaterką.
       Kanonier Vierbein zasalutował sprężyście idącemu im naprzeciw sierżantowi. Bombardier Asch, pochłonięty swymi wywodami, nie zauważył go. Zasalutował automatycznie, bardzo niedbale i z wielkim opóźnieniem; kiedy podniósł rękę, miało się wrażenie, że się nią przed czymś opędza.
       Sierżant piechoty, który znajdował się w towarzystwie tak zwanej narzeczonej, nie od razu ogarnął sytuację. Dopiero po jakichś sześciu czy ośmiu sekundach, uświadomił sobie, że albo mu nie zasalutowano, albo też oddano honory w sposób w najwyższym stopniu niewystarczający i nieprzepisowy. Mówił o sobie, że jest "dobrym chłopem", co jego rekruci mogli w każdej chwili potwierdzić. Ale braku respektu, w dodatku okazanego publicznie, nie mógł puścić płazem. Co by w przeciwnym razie powiedzieli przełożeni, cywile i jego narzeczona, która przecież nie bez racji uważała go za człowieka wybitnego! Sam zawsze salutował wzorowo, musiał więc i miał prawo żądać, żeby i jemu zawsze i wszędzie oddawano należne honory w sposób wzorowy.
       Stanąwszy pośrodku ruchliwej ulicy Goethego, zawołał:
       - Hej!
       Niektórzy przechodnie przystanęli. Nasi dwaj żołnierze szli dalej. Co prawda Vierbein próbował skłonić Ascha do zatrzymania się, ale bombardier Asch nie widział po temu powodu. Oświadczył poza tym, że się nie nazywa "Hej" i nie uważa, by koszarowy ryk w kierunku jego pleców miał się odnosić do niego. Wiedział z doświadczenia, że tylko bardzo nieliczni podoficerowie odczuwali potrzebę przenoszenia swych metod z placu ćwiczeń na ulicę. Zazwyczaj podobne reakcje następowały spontanicznie. Ci nieliczni podoficerowie podniecali się automatycznie i chodziło jedynie o danie im okazji, by się to podniecenie uspokoiło. Tylko wyjątkowo uparci nie dawali za wygraną.
       Sierżant piechoty należał do tych wyjątkowo upartych. Zostawił swoją narzeczoną i długim krokiem pośpieszył za dwoma żołnierzami. Dogoniwszy ich zagrodził im drogę.
       Kanonier Vierbein bardzo się przestraszył. Bombardiera Ascha natomiast nic już zaskoczyć nie mogło. I ta sytuacja nie była dla niego nowa. Wiedział doskonale, jaką trzeba zastosować metodę, by się z tego wykaraskać.
       Sierżant wskazując na bombardiera zapytał surowo:
       - Dlaczegoście nie salutowali?
       Bombardier Asch odegrał po mistrzowsku ulubioną rolę. Stanął wyprostowany jak na koszarowym dziedzińcu, głos jego brzmiał pokornie, a zarazem dziarsko, oczy patrzyły na - przełożonego dumnie, wiernie i z oddaniem. - Pan sierżant pozwoli sobie zameldować - wyskandował - że salutowałem panu sierżantowi. - Zgiął prawe ramię, przytknął płasko złożoną rękę do czapki i zademonstrował taki pełen szacunku ukłon, że nawet najsurowszy instruktor w rodzaju Lindenberga zdobyłby się na uśmiech uznania.
       Sierżant był więcej niż zdziwiony, był porażony i stracił pewność siebie. Bogate doświadczenie mówiło mu, że bezspornie ma tu do czynienia z żołnierzem arcydoskonałym, żeby się tak wyrazić - z egzemplarzem wzorowym. Wiedział jednak dokładnie, a raczej widział na własne oczy, że jeden z tych dwóch zasalutował nieprzepisowo. I mógłby przysiąc, że był nim na pewno bombardier.
       Asch czuł, jak wspaniale zaczyna działać jego metoda. Nie oczekiwał też niczego innego, gdyż bez większego wysiłku zwykł był bić ten państwowy zakład wychowania przymusowego jego własną bronią. Tak, głupotę sierżanta wziął w rachubę, ale nie uwzględnił jego nikczemności, którą tamten nazywał poczuciem odpowiedzialności.
       Sierżant bowiem powiedział sobie tak: a więc nie był to bombardier. Na pewno, gdyż ten bombardier to wzorowy żołnierz. Ale nie ulega wątpliwości, że był to jeden z nich; jeżeli więc nie bombardier, to w takim razie kanonier. Zwrócił się więc do Vierbeina i powiedział ostro, nie bez zniecierpliwienia: - Dlaczego nie salutowaliście przepisowo? Co sobie właściwie myślicie, pokrako? Nazwisko?
       - Kanonier Vierbein - powiedział tamten posłusznie, całkowicie zaskoczony. Nie mógł prawie zebrać myśli. I jak to zwykle z nim bywało, nie mógł nawet przez ułamek sekundy nie bawić się tym, iż jakiś śmieszny rozkaz zmusza go do powiedzenia, że się nazywa "kanonier". Jak człowiek normalny może nazywać się kanonierem! Ale teraz o tym nie myślał. Czuł się jak ktoś, kogo właśnie przejechano.
       Oczywiście nie to było zamiarem bombardiera Ascha i nawet przewidzieć tego nie mógł. Nie dlatego, żeby mu było specjalnie żal Vierbeina, i nie dlatego, żeby pogardzał nadmiernie sierżantem, ale nagle miał już tej sprawy dość. Powiedział więc znacznie mniej sprężyście niż przedtem: - Kanonier salutował przede mną, mogę to zaświadczyć. Ja uczyniłem to trochę później.
       Otaczający ich przechodnie zaczęli się niepokoić. Niektórzy skupili się wokół sierżanta, tych była większość; wyglądali przeważnie tak, jak gdyby mieli już zaszczytną służbę poza sobą albo też byli do niej przeznaczeni. Inni, stanowiący mniejszość, zaczęli głośno protestować. Jakaś kobieta zawołała gniewnie: - Cóż to za szykany! Niech pan puści tych chłopaków, niech sobie idą!
       Również narzeczona sierżanta zbliżyła się po pewnym wahaniu i powiedziała: - Chodźże już wreszcie!
       Sierżant czuł wyraźnie, że byłoby dobrze skończyć z tym jak najprędzej. Nie miał najmniejszej chęci wtajemniczać parszywych cywilów w sprawy służbowe. Wiedział jednak, że nie wolno mu ustąpić bez osiągnięcia jakiegoś widocznego, niewątpliwego sukcesu. Zapytał więc: - Wasze nazwisko?
       Bombardier Asch zorientował się błyskawicznie, że sierżantowi zależy teraz na pośpiechu. Odpowiedział więc bez namysłu: -
       Bombardier Kasprowitz, pierwsza bateria pułku artylerii.
       Sierżant kiwnął gniewnie głową i zapisał to sobie. Nie widział powodu do zażądania książeczki żołdu; zresztą nie miał już na to czasu. - Pogadamy jeszcze ze sobą! - powiedział i oddalił się.
       - Też ci się zachciewa! - zawołał półgłosem Asch i uśmiechnął się w stronę odchodzącego.
       
       Asch-senior był restauratorem i jako taki odznaczał się zawodową cierpliwością. Napełniał kieliszki wódką, było mu obojętne, z jakich powodów je opróżniano. Patrzył obojętnie na kochających i cierpiących, na politykujących i pouczających, na ludzi pijących z przyzwyczajenia oraz na takich, którzy picie uważali za coś w rodzaju towarzyskiego obowiązku.
       Asch-senior był w zasadzie po stronie Wehrmachtu, gdyż przez to podnosiły się automatycznie jego obroty; nie miał nic przeciwko partii - nie przeszkadzała mu w interesach. Był nawet wyraźnym jej zwolennikiem, gdyż tylko dzięki inicjatywie kreisleitera dziura ta stała się miastem garnizonowym. Najpierw zbudowano koszary; architekci przychodzili do jego lokalu, a robotnikom dostarczał napitków na budowę. Potem ściągnęły tutaj batalion piechoty i dywizjon artylerii. Otwarcie kantyn bardzo go strapiło; ale udało mu się przyciągnąć do swego lokalu część korpusu podoficerskiego, więc i z tym się pogodził.
       Tolerował wszystko, co nie wykraczało przeciw obowiązującym przepisom. Było mu całkowicie obojętne, czy w lokalu jego śpiewają "Jutrzenkę" czy "Horst-Wessel-Lied"3 lub też pieśń "Nie wiem, co to oznacza, że jest tak smutno mi". Wiedział nawet, że tekst pieśni ostatniej pochodzi spod pióra Henryka Heinego, ale oficjalnie się do tego nie przyznawał. Wszystko mu było obojętne; najważniejsze, żeby interes szedł.
       Ale Asch-senior starał się z uporem i powodzeniem niedwuznacznie oddzielać sprawy handlowe od swego życia prywatnego. Na górze, w jego mieszkaniu, panowała miła, wybitnie mieszczańska atmosfera. Choć było tu niezwykle czysto, solidne meble wyglądały zawsze jakby lekko zakurzone. W pokoju wisiał portret olejny przedstawiający zmarłą przed laty panią Asch; Asch przyglądał mu się od czasu do czasu z melancholią i smutkiem, Przeważnie jednak do portretu swej żony siadał odwrócony tyłem.
       - Dlaczego - zapytał swego syna Herberta - nie zostałeś w mundurze?
       Siedzieli przy kawie. Usługiwała siostra Ascha-seniora. Prowadziła bratu gospodarstwo, sprawnie i z zaciekłą gorliwością, gdyż restaurator Asch regularnie co miesiąc, przeważnie koło piątego, groził jej wyrzuceniem; wprawdzie nigdy nie brał tego na serio, ale za każdym razem groźba okazywała się .skuteczna. Naprzeciw Ascha siedziała Ingrid; po prawej stronie zajął miejsce kanonier Vierbein, po lewej Herbert. Syn zdjął żołnierską bluzę i z zadowoloną miną zakasał rękawy koszuli. Czuł się widać doskonale.
       - Drogi ojcze - zapytał jowialnie - czy nosiłeś kiedy w życiu mundur?
       - Oczywiście - brzmiała odpowiedź. - Ostatecznie jestem Niemcem. Posłuchaj: przed rokiem tysiąc dziewięćset czternastym należałem do Związku Młodzieży Cesarza Wilhelma. Potem zostałem żołnierzem; moje świadectwo z odbytej służby wisi, jak wiesz, nad szynkwasem.
       Herbert Asch potwierdził: - Wiem, powiesiłeś je tam w roku tysiąc dziewięćset trzydziestym trzecim.
       Asch-senior udał, że nie dosłyszał tej aluzji. - W roku tysiąc dziewięćset dwudziestym - powiedział - zostałem członkiem związku "Kyffhäuser"4, a restauracja moja stała się lokalem związkowym. Potem dałem się zwerbować do "Stahlhelmu"5, Związku Niemieckich Żołnierzy Frontowych.
       - Zdaje się, że byłeś podczas wojny ordynansem w kasynie? Oszczerstwo to bardzo ojca Ascha oburzyło. - Oczywiście, byłem r ó w n i e ż ordynansem w kasynie, ale dopiero potem, kiedy zostałem ranny. Dwukrotnie! Przedtem siedziałem w okopach na froncie zachodnim. Verdun i tak dalej!
       - Jesteś bohaterem, ojcze - powiedział Herbert Asch. Brzmiało to prawie tak, jak gdyby naprawdę tak uważał. Ojciec - bohater!
       Asch-senior nie wiedział właściwie, co na to odpowiedzieć. Wolał uznać, że przed chwilą był przedmiotem hołdu. Mówił więc dalej o swojej mundurowej karierze:
       - Byłem naprzód w "Stahlhelmie", potem miałem wstąpić do SA.
       Herbert Asch skinął głową. - Wiem. Ale to było chyba niepotrzebne, gdyż członkowie SA i tak już odwiedzali twój lokal.
       - Jasne! - powiedział Asch nie bez dumy i mrużąc oczy spojrzał porozumiewawczo na syna. - Nie jestem ostatecznie idiotą.
       - A ja jestem twoim synem - powiedział Herbert.
       - Powinniście się wstydzić! - zapłonęła gniewem Ingrid Asch. Słuchała z rosnącym oburzeniem i zupełnie zapomniała zająć się swoim gościem, a raczej gościem brata. Vierbein patrzył na nią z zachwytem i uważał, że jest porywająco piękna. - Powinniście się wstydzić! - zawołała raz jeszcze. - Zapominacie, w jakich żyjemy czasach.
       - Wcale nie! - powiedział Herbert bez cienia agresywności.
       - Gdyby nie Führer - mówiła Ingrid z przekonaniem - Zagłębie Saary nie byłoby oswobodzone, nie zostałaby wyzwolona Austria. Pozostalibyśmy małym narodem.
       - Tak, tak - potakiwał stary Asch. - Nie jest to pozbawione słuszności. Widzę to po obrotach. Od roku tysiąc dziewięćset trzydziestego trzeciego czyste zyski rosną z roku na rok. W porównaniu z tym, co było, zarabiam dziś poczwórnie.
       Ingrid entuzjazmowała się coraz bardziej. - A młodzież! Traktuje nas poważnie, jesteśmy ważną częścią państwa. Dzięki organizacji "Kraft durch Freude"6 robotnicy jeżdżą do Norwegii i do Włoch.
       - Nie jest to konieczne - wtrącił stary Asch - mogliby i tutaj przepijać swoje zarobki.
       - Bez Führera - mówiła dalej Ingrid z tym samym zapałem - nie mielibyśmy również Wehrmachtu. - Prawda, panie Vierbein?
       - Tak - odpowiedział. - Prawda. Ma pani rację. - Był pełen entuzjazmu, ale entuzjazm ten odnosił się wyłącznie do Ingrid jako kobiety; cokolwiek by powiedziała, nie zawahałby się nigdy z przyznaniem jej racji. Nie słuchał prawie tego, co mówiła, nie wiedział dokładnie, o co jej chodzi, ciągle tylko na nią patrzył.
       - Głupia gęś! - powiedział Herbert Asch i rzucił na stół serwetkę.
       Ojciec Asch wstrzymał się od dalszej dyskusji. - Muszę iść do lokalu - oświadczył. - Dziś będzie ogromny ruch. Po południu spotykają się u mnie kobiety, wieczorem przyjdą podoficerowie. Sobota to dla mnie najbardziej męczący dzień w tygodniu. - Pożegnał się z Vierbeinem. - Jeżeli się panu u nas podoba, proszę nadal przychodzić. - Powiedziawszy to spojrzał z zatroskaną miną na swoje dzieci, które miały tak przerażająco mało zrozumienia dla jego zdrowego kupieckiego ducha. Potem wyszedł.
       Johannes Vierbein pozostał z rodzeństwem Asch; wydawał się sobie bezradny, niemal zbyteczny. Atmosfera nie należała do przyjemnych; w pokoju było gorąco i duszno. Ingrid siedziała nieruchomo na swym krześle; była boleśnie dotknięta i wyraźnie to okazywała. Herbert Asch nic sobie z tego nie robił; skonfiskował jedno z renomowanych cygar ojca i długo je zapalał.
       - Proszę się zbliżyć - powiedziała Ingrid do Vierbeina - pokażę panu parę zdjęć. Chce pan obejrzeć?
       - Bardzo chętnie! - odpowiedział Johannes Vierbein z gotowością. - Bardzo chętnie!
       - Uważaj! - przestrzegał go Asch. - Pokaże ci zdjęcia z obozu Związku Dziewcząt Niemieckich. Te hieny biorą udział we wzmacnianiu naszej obronności z tym samym entuzjazmem, z jakim wyrostki bawią się w zbójców i żandarmów.
       Ingrid nie zaszczyciła swego nieudanego brata ani jednym spojrzeniem. Zaciągnęła Vierbeina na stojącą w rogu pokoju kanapę i sięgnęła po leżący tam album. Otworzyła go. Zdjęcia przedstawiały dziewczęta podczas gimnastyki, podczas wędrówek, przy obieraniu kartofli, przy ognisku, podczas śpiewów chóralnych i tańców ludowych.
       - Obóz nasz - powiedziała Ingrid - żył pod hasłem: "W zdrowym ciele zdrowy duch".
       Johannes Vierbein przyglądał się temu wcieleniu kobiecości z wzrastającym podziwem. Dużo dziewcząt miało wygląd miły, nawet bardzo miły, ale Ingrid była najpiękniejsza ze wszystkich. Piękność tę ukazywało zwłaszcza zdjęcie, na którym widać było wyraźnie, jak w kostiumie kąpielowym wychodzi z wody. Postanowił uprosić ją w korzystnej chwili o to zdjęcie, ale od razu pomysł ten odrzucił, przekonany, że mu tego zdjęcia nigdy nie ofiaruje. Potem pomyślał: "po prostu wezmę je sobie, jak się odwróci, włożę do kieszeni, tak strasznie chciałbym je mieć".
       - Jak się panu podoba? - zapytała Ingrid z zaciekawieniem. - Jak się panu podoba mój album?
       Vierbein zdawał sobie sprawę, że Ingrid pragnie jego aprobaty, i był zdecydowany odpowiedzieć entuzjastycznie. Mimo to zapytał bardzo ostrożnie: - Panno Ingrid, czy sprawiało to pani wielką przyjemność? Czy była pani wtedy szczęśliwa?
       - Szczęśliwa? - zapytała ze zdziwieniem, nie widząc, że brat jej aż pochylił się naprzód w oczekiwaniu na jej odpowiedź. - Przecież o to wcale nie chodzi - powiedziała po chwili. - Chodzi o wspólnotę, o wspólne przeżycia!
       - Rozumiem - przytaknął Johannes z zapałem. - Rozumiem bardzo dobrze. Wspólne przeżycia! I ja uważam to za cudowne!
       Herbert Asch wybuchnął śmiechem. - Stary przyjacielu, wiem dokładnie, co przez "wspólne przeżycia" rozumiesz! Nie rumień się. Jeżeli o ten punkt chodzi, to mamy takie same poglądy. To, co dwoje ludzi wspólnie przeżywa, może być bardzo piękne. Przyjaciele, rodzina mogą mieć również wspólne przeżycia. Ale moja urocza siostrzyczka ma co innego na myśli. Jej chodzi o umundurowanie kobiet.
       - Nie mów tak o tym! - zawołała z furią Ingrid. - Nie masz prawa tak o tym mówić!
       - A któż mi zabroni? - zapytał Herbert szorstko.  Chcę mieć dziewczynę, która mi się podoba, zupełnie specjalną dziewczynę, a nie taką seryjną! Wielkie nieba, kobiety w mundurach! Ten sam krok, te same fryzury, te same przemęczone twarze, te same spódnice, te same bluzki i we wszystkich głowach te same myśli! Niechaj Bóg uchroni mnie przed tym jednolitym wielko-niemieckim towarem.
       Piękne oczy Ingrid były szeroko otwarte i wilgotne. Po zarumienionych policzkach stoczyło się kilka łez. Nie powiedziała ani słowa, tylko cicho płakała.
       Herbert obserwował siostrę niewzruszony. Kochał ją bardzo, ale nie widział najmniejszego powodu, by jej to okazywać. "Już ja ją poruszę - myślał gniewnie - już ja z niej ten romantyzm obozowego ogniska przepędzę. Powinna znaleźć mężczyznę, ani jakiegoś siłacza, ani jakiegoś ułomka, prawdziwego mężczyznę, który by ją wziął w ramiona, przycisnął do siebie, żeby wreszcie poczuła: jest na świecie tylko dwoje ludzi - on i ja! Mężczyzna ten musiałby mieć siłę, by utrzymać ją przy sobie na całe życie!"
       - Proszę, niech pani nie płacze! - powiedział Johannes delikatnie i bezradnie. Był strasznie zakłopotany, nie wiedział, co ma zrobić, co mu wolno zrobić, co zrobić powinien.
       Herbert Asch potrząsnął wolno głową. "Nie - pomyślał ze smutkiem - ten Johannes Vierbein nie jest chyba mężczyzną, którego mam na myśli. Przecież to nie mężczyzna, to chłopiec, z którego gwałtem chcą zrobić dorosłego. Jest zbyt miękki, niewiele brakuje, żeby zaczął beczeć razem z nią. Jest jak wosk i zanim się obejrzy, tamci ulepią z niego żołnierzyka-zabawkę."
       - Proszę, niech pani nie płacze - powiedział Johannes półgłosem. A potem dodał ledwie dosłyszalnie: - Wyjątkowa z pani dziewczyna! Naprawdę! Zupełnie wyjątkowa dziewczyna!
       
       Podporucznik Wedelmann, instruktor trzeciej baterii, miał zostać niebawem porucznikiem. Był oficerem zawodowym, pochodził z południowych Niemiec, służył w wojsku od lat sześciu.
       Pragnął zostać .prawnikiem, lecz został oficerem zawodowym, gdyż ojciec prosił go, by wziął pod uwagę względy finansowe i to, że studia wojskowe są krótsze i tańsze. Poza tym ojciec Wedelmann wyobrażał sobie, że zobaczy kiedyś w rodzinnym mieście syna na cokole jako odlanego z brązu generała.
       Podporucznik od samego początku nie oczekiwał zbyt wiele od zachwalanego żołnierskiego życia, trudno mu więc było się rozczarować. Rejestrowano z zadowoleniem jego zalety fizyczne, jego bystry umysł nie stanowił zbyt wielkiej przeszkody. Pierwszego dnia był jeszcze pełen bezgranicznego entuzjazmu. W pierwszym tygodniu spadł z nieba sławy, blasku i nieśmiertelności, gdzie, jak wiadomo, przebywają najwybitniejsi bohaterowie dumnych narodów, a o którym na całym świecie przedwcześnie marzą niedojrzali. Po sześciu latach odznaczał się cichym, niemal wytwornym cynizmem, dzięki któremu otoczenie uważało go za dowcipnego.
       Wedelmann odkrył dość wcześnie system pionowy. Wyglądało to tak: na siedmiu żołnierzy - jeden podoficer, na siedmiu podoficerów - jeden oficer, na siedmiu oficerów - jeden dowódca, na siedmiu dowódców - jeden generał. Liczby te nie były wszędzie jednakowe, zmieniały się stale, ale tak mniej więcej wyglądało to w zasadzie. Piramida dyscypliny. Rola przełożonego polegała na dbaniu o to, żeby siedmiu innych było stałe "pod ciśnieniem". Wtedy maszyna była w ruchu, wtedy nie tak łatwo można było obalić ten mocny splot z matematyki i ludzkich istot.
       Wedelmann odkrył również zawczasu, że żołnierze stanowią jakby koło zamachowe, wprawiane w ruch przez podoficerów. Generał mógł spokojnie pozwolić sobie na to, by być łaskawym dla wszystkich, może z wyjątkiem swoich bezpośrednich podwładnych. Oficerowie powinni trzymać podoficerów krótko; pozyskanie sobie sympatii szeregowców to sprawa godna zachodu, praktycznie wypróbowana i łatwa do osiągnięcia. Metody takie odbijały się przeważnie na podoficerach, ale były niezwykle skuteczne. W każdym razie najgłupszymi byli podoficerowie. Zawsze musieli być do dyspozycji i wypełniali też przeważnie swe zadania z godną pochwały gorliwością. Dlatego przełożeni nazywali ich kręgosłupem armii, podwładni zaś - przedłużeniem jej kręgosłupa.
       Uświadomiwszy sobie, że służba jego polega niemal wyłącznie na oliwieniu maszyny, by pozostawała w ruchu, podporucznik doszedł do następującego wniosku: Nie robić nic, co ruch koła zamachowego hamuje, przyczyniać się przy okazji do przyśpieszenia tego ruchu, to znaczy być przełożonym.
       Po niedługim czasie stało się dla niego jasne, że tego rodzaju traktowanie służby daje człowiekowi, który nie upadł na głowę, różne możliwości wytchnienia. Był gotów to wykorzystać, ale małe miasteczko garnizonowe nie było odpowiednim terenem do miłego spędzania wolnego czasu. W kasynie oglądał zawsze te same twarze, większość ich należała do przełożonych. W mieście było około dwudziestu rodzin, u których ze względu na swój stopień oficerski mógł bywać. Był tam mile widziany jako pan podporucznik, jako szyld reklamowy czy lepszy gigolo dla starszych roczników albo kandydat do małżeństwa z którąś z wytwornych gęsi o lśniących oczach.
       Podporucznikowi to niezbyt odpowiadało; twierdzenie, że chciało mu się od tego rzygać, byłoby jednak lekką przesadą. Pozostawały jeszcze pewne możliwości: mógł pod koniec tygodnia pojechać do miasta będącego stolicą okręgu, ale jedna taka podróż kosztowała prawie tyle, ile wynosiły jego miesięczne pobory. Mógł z kolegami, którzy się również nudzili, zagrać w kasynie w skata lub bilard i później się upić, ale to było nudne. Mógł w każdej chwili zwalczać nudę za pomocą służbowych eskapad, kontrolowania wart, rewizji szaf, improwizowanych przeglądów, ale sam był kiedyś szeregowcem i w ciągu tych sześciu lat nie zapomniał jeszcze, jak mu wtedy było na duszy. Uważał to za rzecz najzupełniej zrozumiałą, nie wiedząc o tym, że tego rodzaju trwała pamięć musi być traktowana w wojsku jako coś wręcz fenomenalnego.
       Również i tego sobotniego popołudnia zrobił to, co zwykł był czynić stale: naprzód się wyspał, potem włożył swe dalekie od elegancji cywilne ubranie i zaczął się włóczyć. Szukał dziewczyny, ale żadnej nie znalazł. Było tak już od trzech lat. A przy tym dobrze przecież wyglądał, prawie jak pierwszy sprzedawca w renomowanym sklepie, uprawiający namiętnie sport. Ale coś tam nie było u niego w porządku i większość dziewcząt czuła to od razu. Węszyły mundur! Te, które nie lubiły mundurów, nie lubiły także i jego; inne, które miały szacunek dla munduru, chciałyby go w nim zobaczyć, a na to oczywiście pozwolić sobie nie mógł.
       Napił się więc w cukierni Liedtkego kawy i poszedł do kina, gdzie wyświetlano rzekomo podnoszący na duchu film "Naprzód! Za Wielkie Niemcy!" Występujący w filmie oficer budził lekkie niezadowolenie; tacy oficerowie jak ten nadawali się właściwie tylko do uroczystości na terenie kasyna. Pachniał pudrem i perfumami, a nie potem i skórą. A dziewczyna była najwyżej manekinem na wystawie; nie można było uwierzyć, żeby w jej obecności mógł ściągnąć buty i przyglądać się przepoconym skarpetkom. Kiedy jednak film się skończył i zrobiło się jasno, zauważył, jak bardzo widzowie są ze swych oficerów zadowoleni. Zrobiło mu to przyjemność, byłby nawet rad, gdyby w tej chwili miał na sobie mundur.
       Wolnym krokiem powlókł się do winiarni Zehnera, zamówił obfitą kolację i butelkę bodenheimera. Nie spiesząc się przerzucił kilka gazet, z których każda przynosiła w tym samym brzmieniu te same wiadomości, przyglądał się ze znudzoną miną malowidłom ściennym, zagłębił się w tekście wypisanego dwuwiersza: "Niemieckie jedzenie przy niemieckim winie u nas dostaniesz jedynie!" "Dlaczego nie" - pomyślał i ziewnął potężnie. Potem kazał przynieść sobie rachunek, podpisał go i oświadczył, jakby mimochodem, że zapłaci pierwszego. Kelner, który go znał, uważał, że jest to w najzupełniejszym porządku. Zdziwiłby się tylko wtedy, gdyby podporucznik zapłacił.
       Podporucznik Wedelmann nie był bez gotówki. Nie miał tylko ochoty zbyt wcześnie pozbyć się jej, gdyż do końca tygodnia było jeszcze daleko i ciągle jeszcze nie wiedział, jak go spędzi. Poza tym postanowił pójść teraz do baru "Excelsior". Tam nie dawano mu nic na kredyt, choć Inga, która w tej wytwornej budzie stała za ladą, pozostawała z nim jeszcze do niedawna w bardzo zażyłych stosunkach. Teraz Inga gniewała się na niego i żądała zapłaty w gotówce.
       "Excelsior" był jedynym lokalem w miasteczku o charakterze zbliżonym do baru. Inga i Eryka usługiwały, Paul, który był właścicielem, inkasował. Paula podejrzewano o homoseksualizm, ale to bynajmniej nie zmniejszało jego obrotów. Mężczyźni bywający w jego lokalu przychodzili przeważnie dla Ingi albo Eryki. Byli zadowoleni, że przy swoich staraniach, prawie zawsze uwieńczonych powodzeniem, nie musieli liczyć się z jego zazdrością.
       Paul darzył podporucznika Wedelmanna wyjątkową sympatią, miał do niego, delikatnie mówiąc, słabość. Uradowany zbliżył się więc do swego miłego gościa, zachowując się przy tym po koleżeńsku. I on kiedyś służył, był przydatnym żołnierzem, opowiadał często i chętnie, jak mu dobrze było w wojsku.
       Wedelmann udał, że nie widzi lepkiego wazeliniarza, i usiadł na wysokim stołku barowym naprzeciw Ingi.
       - No, mój mały - powiedziała - znowu się u mnie pokazałeś?
       - Nikolaszkę - zadysponował - przyrządź mi kieliszek nikolaszki.
       - Na mój koszt - zawołał Paul. - Cieszę się, panie podporuczniku, jeśli pan się tu dobrze czuje.
       Wedelmann spojrzał chłodno na Paula, ale ten uśmiechał się bardzo serdecznie. Na twarzy Ingi pojawił się pogardliwy uśmiech. Podporucznika przeszło lekkie mrowie, czuł do tego typka wyraźne obrzydzenie.
       Przechylił się przez ladę i zapytał Ingę tak głośno, że Paul musiał usłyszeć: - Jakże dziś w nocy będzie z nami?
       Nie uszło uwagi Wedelmanna, że nawet Inga przyjęła z wyraźnym zdumieniem to sprośne, niedwuznaczne pytanie. Sam był zdziwiony tym jednoznacznym sposobem prowadzenia konwersacji, od którego zwykle był jak najdalszy. Ale poczuł się sprowokowany przez tego obleśnego łobuza. I widok Paula, który się ze skonfundowaną miną ulotnił, sprawił mu satysfakcję.
       Inga spojrzała na podporucznika nieprzyjaźnie. - Co ci się stało? - zapytała. - Szał koszarowy? Dlaczego nie postarasz się o dziewczynę, którą miałbyś na każde zawołanie, kiedy już z nadmiaru sił nie możesz utrzymać się na nogach? Jestem dziś wieczorem zajęta. A poza tym nie mam ochoty, żebyś mnie traktował jak uliczną dziewczynę. Ostatecznie nie jesteś w tej dziurze jedynym mężczyzną i nie ty jeden nosisz mundur.
       Wedelmann wypił kieliszek nikolaszki i zamówił jeszcze jeden. - Czego ty właściwie chcesz? - zapytał. - Chcesz być poślubiona?
       - Ale przecież nie przez podporucznika. Musiałby to być co najmniej major!
       Wedelmann zrobił niechętny ruch ręką. - Dobrze już - powiedział - dobrze. - Głowa zaczęła mu ciążyć, czuł gwałtowna potrzebę świeżego powietrza. Zapłacił i wyszedł.
       Szedł przez chłodną noc i nie wiedział, dokąd idzie. Był zmęczony, obojętny, miał wrażenie, że go ktoś przepuścił przez wyżymaczkę. Nie posiadał przyjaciół, miał tylko kolegów, a ci znów składali się z przełożonych i podwładnych. Nie miał dziewczyny, gdyż te, które znał, były albo nudne i chciały wyjść za mąż, albo odznaczały się temperamentem i były zbyt kosztowne. Ale miłość? Kto by tam kochał podporucznika! Albo kochają jego mundur, a tego on nie chce, albo nie kochają munduru, a wtedy nie mogą kochać i jego.
       Wlókł się wolno w kierunku koszar artylerii. Zatrzymał się w jakiejś knajpie, wlał w siebie kufel piwa i kieliszek żytniówki. Rozglądał się, jakby szukając pomocy, ale nikt nie zwracał na niego uwagi. Rzucił pieniądze na stół i poszedł dalej. Zastanawiał się, czy nie kupić butelki wódki, wytrąbić ją w domu, a potem zwalić się jak kłoda na łóżko. Myślał o tym, by jeszcze rzucić okiem na kasyno. Wszystko to jednak nie zadowalało go, gdyż nie chciał być sam. Nie chciał być również z przełożonymi, którzy zwykli decydować automatycznie, co i kiedy wolno mu wypić.
       Lokal "Bismarckshöhe", obok którego przechodził, był rzęsiście oświetlony. Wśród nocnej ciszy słychać było muzykę taneczną, hałaśliwe głosy świadczyły o tym, że goście czują się wspaniale. Rozległ się głośny śmiech jakiejś dziewczyny. Potężny głos zawołał: "Na zdrowie!" Potem muzyka ucichła. Rozległy się gwałtowne, natarczywe oklaski. Muzyka zaczęła grać dalej, powtarzając raz jeszcze piosenkę o jaskółce, która leci na wyspę Helgoland, by ukochanej oddać pozdrowienie.
       Podporucznik podszedł zdecydowanym krokiem do lokalu i z zaciekawieniem przekroczył jego próg. Choć był w cywilnym ubraniu, gospodarz, siedzący niedaleko wejścia, poznał go od razu. Przywitał się z nim uprzejmie, ale dał mu zręcznie do zrozumienia, że nie uważa, by obecność oficerów przyczyniała się do podniesienia nastroju. Poprosił podporucznika, aby zajął miejsce przy wspólnym stole, przy którym kilka wyższych szarż, wśród nich starszy ogniomistrz Schulz, piło na jego rachunek.
       Wedelmann grzecznie odmówił. Minął przedpokój i wszedł na salę. Na widok par kołyszących się rytmicznie w tańcu poczuł zadowolenie. Rozejrzał się w poszukiwaniu miejsca. Zobaczył przy tej okazji bombardiera Ascha, który siedział sam przy stole i przyglądał się tańczącym.
       Podszedł do niego. - Jest tu jeszcze wolne miejsce, Asch? - zapytał usiłując postawić to pytanie możliwie uprzejmie, co mu się prawie bez trudu udało.
       Asch spojrzał na niego, rzucił przelotnie okiem na cywilne ubranie swego przełożonego, jak gdyby się zastanawiał, jak się ma zachować. Potem doszedł do wniosku, że najlepiej będzie nie podnosić się z miejsca i traktować stojącego przed nim pana w cywilu jako cywila.
       - Jest dosyć miejsca - powiedział bombardier Asch i przełknął potężny łyk piwa.
       
       Restauracja "Bismarckshöhe", z ogródkiem i salą do tańca, była ulubionym lokalem pierwszego dywizjonu pułku artylerii. Miał on liczne zalety, między innymi natury sytuacyjnej: mieścił się na peryferiach miasteczka, na końcu głównej szosy, w odległości jakichś czterystu metrów od bramy artyleryjskich koszar. Kto był w mieście i chciał wrócić do koszar, ten musiał przechodzić obok "Bismarckshöhe".
       Większość gości składała się z bombardierów, ale kanonierzy byli tu także mile widziani, nie czyniono również wstrętów kapralom. Obie grupy zostawiano w spokoju jedynie wtedy, gdy nie przeszkadzały w zabawie zasłużonym bombardierom. Z chwilą złamania tego zwyczajowego prawa wylewano bez pardonu ich reprezentantów. Jeżeli sprawa dotyczyła kanonierów, załatwiali to bombardierzy. Kiedy chodziło o podoficerów, gospodarz lokalu otrzymywał polecenie pozbycia się ich; nie ociągał się nigdy z wykonaniem tego polecenia. Przekazywał je specjaliście od wylewania gości, Emilowi. Emil umiał uporać się z każdym, był bowiem z zawodu atletą i każdorazowy trening sprawiał mu satysfakcję.
       Ale incydenty tego rodzaju były stosunkowo rzadkie; w ciągu jednego wieczoru zdarzały się nie częściej niż dwa, trzy razy. Tylko w soboty, przy wzmożonym ruchu, pogotowie alarmowe ulegało wzmocnieniu ze względu na odbywające się tańce. Ze wszystkich stron napływały dziewczęta, a za nimi ściągali mężczyźni, długa noc kusiła, a świadomość, że następnego dnia nie będzie służby, wzmagała ducha przedsiębiorczości. W te sobotnie wieczory bombardierzy mieli pełne ręce roboty. Musieli strzec swych pozycji, musieli mieć na oku nie tylko wyższe i niższe stopnie, ale też zachowanie dosyć zresztą niemrawych cywilów, a przede wszystkim zachowanie gości przynależnych do innych jednostek, w danym wypadku piechoty.
       Bombardierzy uważali lokal, którego byli stałymi gośćmi, za coś świętego. Nie działali w sposób zorganizowany, raczej instynktownie. Prawie się nie znali, na ogół niezbyt sympatyzowali ze sobą, ale jeśli chodziło o zabezpieczenie lokalu dla siebie, trzymali się razem. Uważali to za rzecz najzupełniej zrozumiałą. Oficerowie mieli swoje kasyno, podoficerowie bywali w kawiarni Ascha, do nich należało "Bismarckshöhe"! Gospodarz winien był to respektować; spełniał też bez wahania najdziwaczniejsze polecenia swych bywalców.
       Owej soboty wisiała w powietrzu dzika awantura, gdyż piechota w zbyt wielkiej liczbie przesączyła się na teren działania artylerii. Bombardier Kowalski, najgłośniejszy w całej okolicy zabijaka, przemierzał z niepokojem poszczególne sale; chwilową narzeczoną pozostawił przy stole pod strażą i zbierał siły bojowe.
       - Jazda, Asch! - powiedział. - Przygotuj się. Trzeba kilku wystawić na świeże powietrze.
       Asch skinął głową. Siedział przy bocznym stoliku z Elżbietą i Vierbeinem. Elżbieta, ta sama Elżbieta, która zazwyczaj usługiwała w kantynie podoficerskiej, miała dziś wolny wieczór. Vierbein towarzyszył tylko swemu przyjacielowi, bombardierowi Aschowi. Ilekroć Asch odchodził, by zatańczyć z Elżbietą, Vierbein pilnował kufli; był z tego zadowolony. Dziewczyny, które tu przyszły, żeby spędzić miły wieczór, nie interesowały go. Nie widział ich prawie, myślami był przy Ingrid. Kiedy Elżbieta i Herbert tańczyli i znajdowali się daleko od niego, kiedy go nikt z siedzących przy sąsiednich stolikach nie obserwował, wyciągnął ową fotografię, którą zabrał Ingrid, a raczej od niej pożyczył: wysmukła dziewczyna w kostiumie kąpielowym wychodzi z wody; przeciąga się, położyła rękę na karku.
       Kiedy zawadiacki bombardier Kowalski oddalił się, Johannes Vierbein zapytał z zainteresowaniem: - Czego on od ciebie chciał?
       Elżbieta, trochę zgrzana od tańca, spojrzała na Ascha wielkimi, lśniącymi oczami i powiedziała uśmiechając się: - Mogę sobie wyobrazić, o co mu chodzi. Mają pragnienie i chcą je wspólnie ugasić.
       - Przypuśćmy! - odpowiedział Herbert Asch z uśmiechem. - A podczas mojej nieobecności mój przyjaciel Vierbein zatańczy z panią.
       - Czy nie mógłbym ci towarzyszyć? - Vierbein zauważył zapewne, że coś się święci, i jako dobry kolega chciał zaofiarować Aschowi swe usługi.
       - Nigdy! - powiedział tamten stanowczym tonem, - Zostaniesz tutaj. - I dodał: - Nie możemy panny Elżbiety zostawić samej.
       Vierbein zaprosił ją posłusznie do tańca. Asch, który pozostał sam, przyglądał się przez chwilę tańczącej parze. Uważał, że Elżbieta jest wspaniałą dziewczyną, wspanialszą od wszystkich, które dotychczas spotykał. Potem, podniesiony na duchu jej widokiem, postanowił wstać, by udzielić bombardierowi Kowalskiemu żądanej pomocy.
       W tym momencie zjawił się podporucznik Wedelmann w cywilu i zapytał, czy jest jeszcze wolne miejsce. Utrzymawszy po chwili wahania odpowiedź twierdzącą usiadł przy stoliku.
       Podporucznik manipulował palcami przy nieco zbyt ciasnym kołnierzyku swej niebieskiej koszuli. - Co to ja jeszcze chciałem powiedzieć, Asch? Aha, jestem tu w charakterze prywatnym, całkowicie prywatnym. To chciałem wam powiedzieć. Nie róbcie więc sensacji.
       - Nie miałem też tego zamiaru, panie podporuczniku - odpowiedział Asch z całym spokojem.
       - W porządku - rzekł Wedelmann. Sytuacja wydawała mu się nieco kłopotliwa. Podporucznik w cywilu spoufala się z bombardierem. Ale można również powiedzieć: podporucznik w cywilu demonstruje ducha wspólnoty i koleżeńskości wobec szeregowców i próbuje znaleźć u nich zrozumienie. Bzdura! Rzecz wygląda naprawdę tak: czuł się samotny, chciał być między ludźmi. Trzeba teraz tylko zapomnieć, że się znajduje wśród podwładnych,
       - Panie podporuczniku - powiedział bombardier Asch skinąwszy głową bombardierowi Kowalskiemu, który czekał przy wejściu na salę - radziłbym panu zachowywać się w cywilu odpowiednio,
       Jak mam to rozumieć, Asch? - Podporucznik uczciwie starał się okazać tak w tym wypadku konieczne zrozumienie. Nie było to łatwe. Ta szatańska sytuacja była temu winna! Mimo cywilnego ubrania był podporucznikiem; chciał być cywilem, a jednak nie mógł do końca zapomnieć o swoim stopniu oficerskim. Starał się nie zwracać uwagi na to, że bombardier rozmawia z nim całkowicie niezgodnie z regulaminem. Nie potrafił jednak udawać, że słów jego nie słyszy
       - Chcę przez to powiedzieć, co następuje, panie podporuczniku: Kiedy się ma na sobie cywilne ubranie, nie jest dobrze mieszać się do czegokolwiek. Lepiej być zadowolonym, że się nie ma na sobie munduru, trzymać się od wszystkiego z daleka i udawać, że człowieka wszystko to nic a nic nie obchodzi.
       - Tego nie rozumiem.
       - Jeszcze pan podporucznik nie rozumie. Ale zapewne nie potrwa to długo. Rada moja nie jest na pewno zła: pić piwo, tańczyć, zachowywać się jak cywil. Można sobie dzięki temu niejednego oszczędzić.
       Wedelmann naprawdę nie rozumiał bombardiera; miał jednak nieodparte wrażenie, że Asch jest mu przychylny. Wedelmanna to cieszyło, bo sam również czuł do bombardiera sympatię. Miły chłop, myślał sobie, nie taki jak inni; to nie automat, nie numer, nie manekin, to prawdziwa indywidualność. Zapewne dobry materiał na oficera! Czy można wiedzieć dokładnie? "W każdym razie - postanowił sobie - będę go miał na oku. Czasy sprzyjają tolerowaniu, nawet wysuwaniu na stanowiska oficerów ludzi bez matury, rekrutujących się spośród podoficerów i szeregowców."
       Bombardier Asch oddalił się. Podporucznik niedługo siedział sam. Gdy taniec się skończył, Vierbein wrócił z Elżbietą do stolika. Zobaczywszy swego podporucznika, kanonier zmieszał się.
       Ale Elżbieta nie uważała, by należało komplikować to, co można było załatwić w kilku słowach: - To nasz stolik - powiedziała. - Siedzimy tu z panem Aschem.
       Podporucznik podniósł się; zachowywał się prawie tak jak w kasynie, ukłonił się Elżbiecie i powiedział: - Wiem o tym. Ale bombardier Asch pozwolił mi na moją prośbę zająć to krzesło. Myślę, że pani nie będzie miała nic przeciwko temu.
       - Nie - powiedziała Elżbieta bardzo wyniośle. Wedelmann chciał wszcząć rozmowę. Zanim jednak zdążył się odezwać, w przedniej sali, w której odbywał się wyszynk, powstał potężny tumult: zaczęła się bijatyka! Muzyka zagrała ze zdwojoną siłą, pozostali bombardierzy opuścili spiesznie salę.
       Podporucznik chciał się zerwać. Ale przypomniał sobie, co mu powiedział przedtem bombardier Asch. Zastanawiał się przez chwilę, co począć. Potem wstał ze zdecydowaną miną. Nie udał się na pole walki, lecz skłonił się przed Elżbietą i zapytał, czy wolno mu prosić ją o następny taniec. Elżbieta odpowiedziała, że wolno, co też po chwili uczynił.
       Tymczasem bombardier Kowalski wraz ze swymi siłami bojowymi osiągnął już niemal zwycięstwo. Siły pomocnicze, składające się z gospodarza, wyrzucających i szatniarki, czyniły wszystko, co było w ich mocy, by walka została możliwie jak najprędzej zakończona.
       Jak zawsze zaczęło się zupełnie niewinnie. Kowalski i jego ludzie zebrali się grupkami, otoczyli nic nie przeczuwających piechociarzy, dla dodania sobie animuszu kropnęli jeszcze po kieliszku wódki. Ci, którzy nosili pasy, podciągnęli przezornie spodnie. Inni poodpinali haftki kołnierzy.
       Potem bombardier Kowalski rozpoczął dyplomatyczne przygotowania do swojej wojny błyskawicznej. Zaczepił pierwszego z brzegu piechociarza, stanął przed nim i zawołał:
       - Nie dam się przez ciebie obrażać, ty onuco!
       Po tym wstępie wtajemniczeni wiedzieli już, że burza grozi wyładowaniem. Natychmiast przedsięwzięte zostały konieczne kroki zapobiegawcze: obecni w lokalu podoficerowie zależnie od temperamentu czy potrzeby pośpiesznie skierowali swe kroki na salę tańca lub do toalety. Niepisane prawo lokalu, będącego domeną bombardierów, zakazywało im wszelkiego udziału w bójkach. Poza tym wzgląd na dyscyplinę skłaniał do tego, by nie być świadkiem zajścia. Gospodarz opróżnił szybko ladę, przenosząc najcenniejsze butelki w bezpieczne miejsce. Specjalista od wyrzucania otworzył szeroko skrzydła drzwi i zabezpieczył je haczykami, żeby się nie zamknęły. Szatniarka zebrała na jeden stos wszystko, co należało do piechociarzy.
       Tylko zwymyślany przez Kowalskiego piechociarz i jego koledzy nie zorientowali się, co się tu ma rozegrać. - Któż cię obraża? - zapytał piechociarz i chciał wyminąć Kowalskiego,
       - Ty mnie obrażasz! - wrzasnął Kowalski w bojowym nastroju. - Pysk twój mnie obraża!
       Piechociarz potrząsnął głową i raz jeszcze podjął próbę przejścia obok Kowalskiego. - Co się tu dzieje? - zapytał groźnie. - Szukacie awantury, zbieracze końskich gówien?
       - Wypraszam sobie, zabraniam! - ryknął Kowalski w świętym gniewie. - Jesteśmy zmotoryzowani!
       Wmieszali się inni piechociarze, artylerzyści wbili się w nich klinem. Utworzyło się niebezpieczne kłębowisko.
       Jeden z piechociarzy połapał się nagle, o co chodzi. - Chcecie nas wylać! - powiedział. Miał jeszcze tyle przytomności umysłu, by udawać, że go to bardzo dziwi.
       Kowalski promieniał. - Trafiłeś w sedno! - powiedział i ruszył w jego stronę. - I dlatego wylecisz pierwszy!
       Ktoś próbował sprawę załagodzić. - Koledzy! - zawołał - bądźcież rozsądni! Po co to? Przecież równie dobrze możemy tu pić piwo, jak i wy!
       Kowalski ustawił się do ataku. - Co możecie, a czego nie możecie - zawołał - o tym tutaj decydujemy tylko my! Ale jeżeli chcecie wyjaśnienia, możecie je mieć: Dokładnie trzy tygodnie temu jeden z naszych bombardierów został w waszym lokalu na Hirschgraben pobity do krwi i wyrzucony.
       - Zachowywał się też odpowiednio!
       - A my wcale do tego nie dopuścimy, żebyście się "odpowiednio" zachowywali! - Po tych słowach mocny jak niedźwiedź Kowalski uniósł w górę pierwszego z brzegu piechociarza i rzucił go w kierunku drzwi. Tam przejął go Emil, specjalista od wyrzucania, i wyekspediował jak przesyłkę pocztową.
       Był to sygnał. Na sali natychmiast rozgorzała walka. Drzewo trzaskało, mężczyźni sapali, dziewczęta piszczały, rozlegały się głosy komendy, nogi dudniły na parkiecie, od czasu do czasu padał ktoś głucho. Na sali tańca muzyka produkowała zgiełk i hałas.
       Dokładnie w ciągu dziesięciu minut wszystko zostało załatwione. Lokal artylerii oczyszczono od piechociarzy. Bombardierzy święcili swoje zwycięstwo nie bez męskiej godności; to, że stanowili niewątpliwą większość, uszło po prostu ich uwagi albo też zostało bardzo prędko zapomniane. Podoficerowie, którzy się znowu zjawili, nie szczędzili słów uznania.
       Tylko starszy ogniomistrz Schulz spoglądał gniewnie i nie brał udziału w zwycięstwie swej broni. Bardzo się zirytował i zależało mu na tym, by to wyraźnie okazać. Kiedy przed wybuchem bijatyki opuścił stolik gospodarza, ogarnęła go chętka puszczenia się w tany. Wiedział już z kim. Zanim jednak zdążył poprosić Elżbietę, była już na parkiecie z kanonierem Vierbeinem, właśnie z tym kanonierem Vierbeinem!
       Przypomniał sobie, że kapral Lindenberg złożył mu meldunek, w myśl którego bombardier Asch miał twierdzić, jakoby kanonier Vierbein oświadczył, że dziś odbędą się zawody piłki ręcznej. Zawody te miały się odbyć dopiero za dwa tygodnie. W ten sposób wprowadzenie w błąd przełożonego przez podwładnego było całkowicie udowodnione. Od razu odesłał więc tego Vierbeina do koszar. Z miejsca. Prosto z parkietu!
       Przykre było tylko to, że mimo wszystko Elżbieta nie chciała z nim tańczyć. A jeszcze większą przykrość sprawiał mu fakt, że przy ich stole siedział w cywilu podporucznik Wedelmann i bardzo chłodno lustrował go wzrokiem.
       Co, u licha, czyż nikt z tych ludzi nie ma zrozumienia dla dyscypliny!
       
       Elżbieta Freitag była rozsądną dziewczyną, wyposażoną w potężną porcję zdrowej nieufności. Miała lat dwadzieścia dwa, nauczyła się tego, że mężczyźni o wiele bardziej różnią się między sobą, niż na ogół sądzą kobiety. Nawet wtedy, kiedy wszyscy noszą ten sam mundur. Elżbieta zwracała uwagę na twarz i na ręce, na sposób chodzenia i charakter pisma. Z tych i wielu innych szczegółów składały się jej portrety mężczyzn. Ale do galerii dostawały się tylko nieliczne, starannie dobrane egzemplarze.
       Ojciec Elżbiety był majstrem w warsztatach kolejowych. Mały człowieczek o mądrych, lisich oczach, specjalista z długoletnim doświadczeniem, socjalista z przekonania, rzemieślnik z zamiłowania. Matka, wielka, rubaszna, pełna dobroci i oddania dla swego męża, była akuszerką. Oboje z wielką wytrwałością, odmawiając sobie niejednego, osiągnęli wreszcie to, że mogli kupić mały domek. Wiele lokomotyw w państwowych warsztatach kolejowych zawdzięczało swój długi żywot ojcu Freitagowi, a pani Freitag pomogła przyjść na świat prawie całej młodej generacji rozkwitającego prowincjonalnego miasteczka.
       Starsza siostra Elżbiety wyszła przed dwoma laty za mąż; poślubiła solidnego stolarza, specjalistę od mebli; był nie tylko mistrzem w swoim fachu, ale i wzorowym mężem. Młodszy brat kończył drugi rok służby wojskowej w jednostce pancernej w Królewcu. Dzięki temu Elżbieta miała swój oddzielny pokój, który ojciec i matka oddali jej bez mebli. Mogła go sobie urządzić, jak chciała.
       - Musisz - oświadczył stary Freitag - zawczasu nauczyć się układać życie na swoją modłę. Nikt nie pozostaje wiecznie dzieckiem. - Rodzice zostawiali jej jak najdalej idącą swobodę. - Wiem, że jej nigdy nie nadużyjesz - powiedział ojciec. Oboje starali się niezmordowanie o to, by córka wyrosła na zdrowego, opanowanego człowieka. - Życie, Elżbieto - mawiali - to nie dziecinna zabawka; potrafi być brutalne, dobrze jest o tym wiedzieć. Potrafi być oczywiście i piękne, ale o tym nie trzeba uprzedzać.
       Nie mieli nic przeciwko temu, kiedy Elżbieta oświadczyła pewnego dnia, że zamierza pracować w kantynie pierwszego pułku artylerii. Płaca dobra, robota nie nadmiernie ciężka, czas pracy dokładnie określony, poza tym miejsce pracy niezbyt odległe od domu Freitaga. - Dlaczego nie - powiedział stary kolejarz. - Z mężczyznami dasz sobie radę!
       Dawała sobie radę, nie wchodząc z nimi w bliższą komitywę. Dzierżawca kantyny, Bandurski, był z tego bardzo zadowolony. Jego praktyka wykazała, że w tym fachu istnieją zawsze tylko dwie możliwości: albo iść do łóżka z każdym, albo z żadnym. Nie należy tylko nigdy wyróżniać jednego lub dwóch i przez to wywoływać rozdrażnienie całej reszty.
       Elżbieta wypełniała swe obowiązki z taką samą dokładnością i bezosobową solidnością, jak inne kobiety piorą lub pracują przy ruchomej taśmie. Miała szeroko otwarte oczy, ale trzymała się zawsze z daleka. A kiedy się bliżej przyglądała, zawsze widziała ludzi, nigdy mundury. Zupełnie tak samo odnosiła się do bombardiera Herberta Ascha. Przypominał jej po części ojca, po części matkę. Miał ukrytą inteligencję ojca i zdrową rubaszność matki.
       Zakochała się w nim; po prostu, wyraźnie, bez żadnych komplikacji. Kiedy zapytał, czy miałaby ochotę wyjść z nim wieczorem, odpowiedziała bez ceregieli: owszem. Poszli na spacer, zjedli razem kolację, potem przez godzinę pływali łódką po stawie: mówili o pogodzie, o swoim dzieciństwie, o miłości w ogóle.
       Potem spotkali się z Vierbeinem. Wracał z kina, w którym oglądał film pod tytułem "Kaganiec". Poszli razem do "Bismarckshöhe". Tańczyli, pili piwo, mówili głupstwa, by się nie zdradzić, jak poważnie o sobie myślą. Byli w cudownym nastroju.
       Elżbieta uważała to za zrozumiałe samo przez się. Kiedy Herbert Asch znajdował się w pobliżu, było jej obojętne, gdzie jest. Liczne mundury nie przeszkadzały jej - ledwie je dostrzegała. Widziała młode, roześmiane twarze, słyszała jasne głosy, usiłujące brzmieć po męsku. Otaczała ją wesołość, ale wesołość ta była daleka od szczęśliwego, cichego, pełnego zadowolenia spokoju ojca Freitaga. Otaczające ją życie pulsowało szybko i konwulsyjnie, było gorące, groziło każdej chwili przelaniem się przez brzegi.
       Asch traktował ją z szorstką czułością; był niezdarny i gwałtowny. Elżbiety to nie raziło. Nie ukrywała, jak bardzo do niego lgnie. Leżała mocno w jego ramionach, patrzyła na niego bez nieśmiałości.
       Kiedy Asch usłuchał wezwania Kowalskiego i wyszedł z sali, tańczyła z Vierbeinem. Wiedziała od Herberta, że Vierbein, był na zabój i nie bardzo szczęśliwie zakochany w Ingrid, siostrze bombardiera, o której słyszała rzeczy mało pochlebne. Uważała, że ze względu na Herberta powinna być dla Vierbeina miła.
       Podporucznik w cywilu, który później usiadł przy ich stoliku, nie przeszkadzał jej. Znała go przelotnie z koszar i uważała, że nie jest niesympatyczny. Kiedy w dodatku Wedelmann nie zdradzał zamiaru zepsucia miłego wieczoru przez służbowe rozmówki, zaczęła traktować go bez cienia niechęci.
       Inaczej, zupełnie inaczej wyglądała sprawa ze starszym ogniomistrzem Schulzem. Dotychczas nie miała w stosunku do niego zbyt wiele zastrzeżeń, był jej serdecznie obojętny. Kiedy podczas tańca zatrzymał ją i Vierbeina i z niczym się nie licząc wypowiedział swój rozkaz - poczuła do niego niechęć. A to, że odsyłając Vierbeina użył brutalnego tonu i w dodatku ośmielił się bezpośrednio po tym, co zaszło, poprosić ją do tańca, doprowadziło ją do wściekłości. Spiorunowała go wzrokiem i zostawiła na środku sali.
       Podeszła do stolika, przy którym siedzieli Wedelmann i Asch. Herbert zapytał: - Gdzie pani zostawiła Vierbeina, Elżbieto?
       Odpowiedziała oburzona: - Został odesłany do koszar. Z miejsca. Przez starszego ogniomistrza Schulza. Co to za metody!
       Podporucznik starał się ją uspokoić. - Przecież to nic strasznego - powiedział. - Takie rzeczy zdarzają się codziennie!
       - Niestety! - wtrącił Asch.
       - Ach, nie należy brać tego tak tragicznie! - Podporucznik machnął lekceważąco ręką.
       Bombardier nie podzielał tego zdania. Oświadczył:
       - Bierzemy to za lekko.
       - To sprawa dyscypliny - powiedział podporucznik.
       - Przyzwoitości!
       Wedelmann spojrzał niechętnie. Uważał, że to sformułowanie idzie nieco za daleko. Uświadomił sobie swój stopień oficerski; nie poszło to łatwo, widać było wyraźnie, jakie mu to jest niemiłe. - Czy chcecie może przez to powiedzieć - zapytał - że starszy ogniomistrz zachował się nieprzyzwoicie?
       - Nie, panie podporuczniku - odpowiedział Asch bez namysłu, zwykłym koszarowym tonem. Wolał nie prowadzić z podporucznikiem w cywilu rozmów na tematy służbowe. Zawsze bowiem okazywało się zdumiewająco szybko, jak bezsensowne są takie próby. Ci ludzie nie mogą zapomnieć o tym, kogo mają reprezentować, trzeba się do nich odnosić z pobłażliwością!
       Bombardier Asch wstał, skłonił się lekko Elżbiecie i poprosił, by z nim zatańczyła. Zgodziła się od razu. Zostawili podporucznika samego.
       Wedelmann siedział zły. Gniewał się na siebie samego. Im bardziej to sobie uświadamiał, tym gniew jego stawał się gwałtowniejszy. Czuł, że nie miał racji. Myśli jego były słuszne, ale niemal prowokacyjnego tonu, jakim rozmawiał z Aschem, należało uniknąć. Ostatecznie był poza służbą, w dodatku po cywilnemu, i siedział tu przy stole z ludźmi, którzy go uprzejmie przyjęli. Wszystko to zobowiązywało do pewnej wielkoduszności.
       Uważał, że tym razem starszy ogniomistrz Schulz istotnie dopuścił się wyjątkowej samowoli; jako przełożony musi go kryć, choćby dlatego, by nie narażać na szwank dyscypliny, ale potępia go zdecydowanie. Powody mogą być takie czy inne - tego się jednak nie robi! Można takie sprawy załatwiać w koszarach, parkiet taneczny naprawdę nie jest do tego odpowiednim miejscem!
       Oczywiście i bombardier Asch ma ze swego punktu widzenia pewną rację. Ale trochę więcej bezwarunkowego posłuszeństwa z pewnością by mu nie zaszkodziło. Szef baterii jest ostatecznie jego przełożonym i w żadnym wypadku nie podlega krytyce, mniejsza o to, czy uzasadnionej, czy nie. To już raczej, mówił sobie Wedelmann, moja sprawa.
       Podporucznik podniósł się i przecisnąwszy się przez kłębowisko tańczących przeszedł do dużej sali, w której mieścił się bufet. Zobaczył tam, przy stoliku gospodarza, rozpartego i wyraźnie źle usposobionego starszego ogniomistrza Schulza. Skinął na niego.
       Schulz zerwał się na równe nogi i patrzył na Wedelmanna pytająco.
       - Mam wrażenie - powiedział podporucznik - że wypiliście nieco za dużo. Już czas, żebyście poszli do domu.
       - Tak jest! - powiedział skonsternowany starszy ogniomistrz i w oczach jego pojawiły się złe błyski. - Tak jest, panie podporuczniku!
       Wedelmann odwrócił się i poszedł z powrotem na salę tańca. Wcale nie czuł się dobrze, w żadnym razie nie wydawał się sobie bohaterem. Nie odczuwał najmniejszej ulgi. Niedwuznacznie osadził szefa baterii; stare doświadczenie mówiło mu, że jest to od czasu do czasu potrzebne. Ale tym razem krok ten zadowalał go jeszcze o wiele mniej niż kiedykolwiek. Zapewne, pobił szefa jego własnymi metodami, ale właśnie to było mu niemiłe. Zapytywał sam siebie, czy nie może to stać się ewentualnie nawet niebezpieczne.
       Z lekko opuszczoną głową wrócił do stolika, do Elżbiety i Herberta Ascha. Długimi haustami wypił swoje piwo. "Miła z nich para - pomyślał. - Można by im pozazdrościć. U mnie wszystko jest tak strasznie skomplikowane, a ci umieją ułożyć sobie tak naturalnie przyjemne życie. Wszystko jest u nich jasne i proste, kto wie, czy mnie zrozumieją." Po chwili podjął próbę wytłumaczenia swego postępowania.
       - Widzicie, mój drogi Asch - zaczął - Wehrmacht może funkcjonować tylko wtedy, kiedy rozkazy - obojętne jakiego rodzaju - są respektowane, i to bez zastrzeżeń.
       - Nawet rozkazy pozbawione sensu?
       - Oczywiście - powiedział podporucznik. Ale nie był całkowicie przekonany o słuszności swoich słów. Chcąc ukryć niepewność ciągnął żarliwie dalej: - Nie ma rozkazów pozbawionych sensu, na pewno nie ma takich. Ale są rozkazy, które wydają się nonsensowne! Ten, który je otrzymuje, osądzić jednak tego nie może. Widzi pan, jest taka niewzruszona zasada, że przełożeni wydają rozkazy i wcale nie muszą ich tłumaczyć. Bo inaczej, mój drogi Asch, do czego byśmy doszli? Bezwzględne posłuszeństwo będzie zawsze pierwszym postulatem. Każdy rozkaz musi być wykonany!
       - A jeśli rozkaz jest niewątpliwą szykaną?
       - To jednak musi być wykonany! - Wedelmann był całkowicie w swoim żywiole. Zdawało mu się, że ma wykład i musi słuchaczy przekonać, by się samemu nie ośmieszyć. - Rozkaz jest rozkazem! A jeżeli naprawdę była to szykana, co ostatecznie jest możliwe, to żołnierz zawsze ma prawo później - powtarzam, mój drogi Asch, później - złożyć zażalenie.
       - Czy był pan kiedy świadkiem takiego zażalenia, panie podporuczniku? Czy choć raz jakieś zażalenie zostało uwzględnione?
       - Nie - przyznał Wedelmann. I zaraz dodał: - Z pewnością nie. Nikt nie składa zażaleń! A to dowodzi, że przeważnie nie ma do zażaleń powodów.
       Asch potrząsnął głową. - Widzę to nieco inaczej, panie podporuczniku. Ale w tej chwili nie mam ochoty powiększać nieporozumień.
       Elżbieta uważała za wskazane przerwać te rozmowę. - Właściwie po co tu jesteśmy? - zapytała z wyrzutem. - Uważam, że lokal, w którym się tańczy, nie jest odpowiednim miejscem na koszarowe pogawędki. Czyżby dla was wszystkich istniał tylko ten jeden temat?
       - Oczywiście, że nie - odpowiedział uprzejmie podporucznik.
       - Chwała Bogu, nie! - oświadczył Asch. - Może zatańczymy?
       - Chętnie.
       - Nie chcę państwu dłużej przeszkadzać. Muszę wracać do koszar. - Wedelmann podniósł się. - Ma pani zupełną rację - powiedział do Elżbiety. W głosie jego brzmiała rezygnacja i smutek, - Mam wrażenie, że pani instynktownie odgadła to, o czym chcielibyśmy zapomnieć. I o czym czasami zapomnieć musimy. Przyjemnej zabawy!
       
       Koszary nie spały nigdy. W nocy były olbrzymią, niespokojną bestią, która w każdej chwili mogła otworzyć, oczy i skoczyć do gardła. Koszary artyleryjskie ciągnęły się na długiej przestrzeni, składały się z sześciu murowanych bloków. Tkwiły w nich okna, których część była oświetlona. Światło wskazywało nie tylko izby, gdzie żołnierze po capstrzyku rozbierali się, jeszcze coś zjadali w pośpiechu, dzielili się swymi przeżyciami, wlewali w siebie resztki alkoholu. Światło paliło się również na długich korytarzach, w pokojach podoficerów dyżurnych oraz na wartowni. Latarnia oświetlała bramą koszarową, przy której wartownik kontrolował przepustki.
       Kanonier Vierbein szedł wolnym krokiem w stronę koszar. Zapytywał sam siebie, czy ma być wściekły na tego łotra Schulza, który prosto z sali tańca odesłał go do koszar. Potem nastąpiło pytanie, czy dlatego, że szef tak postąpił, powinien się czegoś obawiać. Nie potrafił jednak odpowiedzieć na żadne z tych pytań. Myślał sobie: dziś jest sobota, jutro niedziela, służba zaczyna się dopiero pojutrze. Kto wie, co będzie w poniedziałek! Dziwił się tego rodzaju myślom. Mogły pochodzić od bombardiera Ascha!
       Salutował każdemu, kogo spotykał, każdemu, kogo mijał, każdemu, kto stał na miejscu. Nie chciał narażać się po raz drugi na to, by z powodu lekceważenia przełożonego otrzymać naganę lub zostać wciągniętym na listę. Złożył ściśle przepisowy ukłon stojącemu pod drzewem kapralowi, którego dystynkcje ledwie były w mroku widoczne. Kapral me odpowiedział na ukłon; zapewne nie zauważył go wcale, a gdyby nawet zauważył, nie mógłby tego uczynić. Przyciskał bowiem do siebie dziewczynę i jego ręce były zajęte obmacywaniem jej.
       Vierbein udał, że tego nie widzi. Nie chciał o tym myśleć, napełniało go to odrazą. Zmusił się do myślenia o. Ingrid, o Ingrid Asch, o owym zdjęciu, które nosił w kieszeni. Jakie czyste było wszystko, co jej dotyczyło, jakie jasne, jak woda i słońce, jak jezioro, w którym się Ingrid kąpała, jak otaczające lasy, które ją widziały. Nad tym wszystkim unosiło się niebo na podobieństwo chusty; pragnął w myślach, by ta chusta okrywała tylko ich dwoje.
       - No, żywo, ofermo! - zawołał wartownik przy bramie. - Łazicie jak muchy, bez przerwy zawracacie człowiekowi głowę.
       - Oto moja przepustka niedzielna.
       - Przecież widzę, że niedzielna - burknął z niechęcią wartownik. - Czego chcesz jeszcze? No, jazda, wynoś się!
       - Chcę - powiedział Vierbein z zakłopotaniem - żeby mi dowódca warty wpisał godzinę mego przyjścia,
       - Po co?
       - Otrzymałem rozkaz bezzwłocznego udania się do koszar. Wartownik bombardier spojrzał na niego ze współczuciem. -
       Człowieku! - powiedział. - To nieładnie! Chodź ze mną.
       Dowódca warty spał na siedząco. Bombardier obudził go i kanonier Vierbein wyraził po raz drugi życzenie, by na przepustce uwidoczniona została dokładna pora jego powrotu. Podoficer skinął głową, spojrzał na zegar, wpisał godzinę, umieścił na przepustce swój podpis i stopień służbowy; potem znowu położył głowę na stole i prawie natychmiast zasnął w pozycji siedzącej.
       Johannes Vierbein udał się do bloku trzeciej baterii. Szedł jeszcze wolniej niż przedtem. Cóż to za życie, myślał. Przełożony rozkazuje i musisz słuchać bez względu na to, jak brzmi jego rozkaz. Jeżeli go nie wykonasz, jest to odmowa wykonania rozkazu. A odmowa taka grozi sądem wojskowym. No tak, wypełnił rozkaz, uniknął sądu, przynajmniej na razie, ale kto wie, co jeszcze nastąpi? Teraz jest w koszarach!
       Zresztą, mówił sobie, to dobrze, że opuściłem ten lokal. Nie powinienem był tam wchodzić ze względu na Ingrid. Po pożegnaniu się z Ingrid należało natychmiast pójść do domu - do koszar. Ingrid śpi teraz. Nie powinien był o tej porze włóczyć się po lokalach rozrywkowych. Jakże to zwykł był zawsze mawiać ojciec? Nie wiadomo, co komu wyjdzie na dobre! I miał rację. Dobrze, że szef po prostu przepędził go z tej tancbudy.
       Co za noc! Niebo jest wysoko, lśni szafirem jak wielka chusta z ciężkiego jedwabiu. Powietrze delikatne jak oddech ukochanej dziewczyny. Zaskrzypiała koszarowa brama. Z oddali odezwały się jakieś pijackie głosy. Ktoś gdzieś spuścił wodę.
       - Czy to pan, panie Vierbein? - Niepewny głos, który go zawołał, płynął z otwartego okna mieszkania szefa.
       Johannes, stojący u wejścia do bloku baterii, spojrzał w górę. Mógł rozpoznać kontury wychylającej się z okna kobiety. Była to Lora Schulz, żona szefa.
       - Dobry wieczór - powiedział Johannes Vierbein. Nie wiedział, czy ma iść dalej. Głos kobiety brzmiał serdecznie, ale zarazem ostrożnie, niepewnie, jak gdyby czuła się niedobrze. - Bardzo piękna noc.
       - Niechże pan podejdzie trochę bliżej - powiedziała Lora - jeżeli ma pan jeszcze czas, trochę czasu dla mnie.
       Vierbein, wpleciony w myśli o nocy i dziewczynie, o skórze i oddechu tej dziewczyny, o skórze dziewczęcej w ogóle, usłuchał tego wezwania. Zeszedł z wycementowanej alejki prowadzącej od jezdni do bloku baterii. Wszedł na trawnik, który pasem otaczał cały budynek. Spojrzał w górę, w stronę szeroko otwartego okna na parterze, z którego wychyliła się ku niemu Lora.
       Lora dygotała z tęsknoty za tkliwością. Nocy tej tkliwością był już dla niej głos, który się jej podobał, człowiek, który ku niej spoglądał, ciało, którego zapach mogła poczuć przy głębokim wdechu. Odetchnęła bardzo głęboko.
       - Tańczył pan ze swoją dziewczyną? - zapytała.
       - Ależ nie! - powiedział Johannes.
       - Wierzę panu! - Była szczęśliwa, że znalazła kogoś, kto z nią rozmawia. - Inaczej nie wróciłby pan tak wcześnie. A może nie ma pan w ogóle dziewczyny?
       Lora Schulz nie czuła się obrażona, kiedy jej Vierbein na to nie odpowiedział. Uważała nawet, że żadna odpowiedź to dobra odpowiedź. Roześmiała się cicho i ze zdziwieniem słuchała swego śmiechu. "Mogę się jeszcze śmiać - powiedziała sobie - choć nie mam do tego żadnego powodu. Tak, nie mam do wesołości najmniejszego powodu."
       Jej mąż Schulz zamknął ją, po prostu zamknął. Próbowała pić, ale jakoś to nie wyszło. Potem słuchała radia. Program był jednak nudny, jednostajny, zresztą wszystkie stacje nadawały to samo. Zabrała się do pisania listu do domu, który miała napisać jeszcze przed kilkoma tygodniami, ale nie wyszła poza słowa: Moi drodzy, jak zawsze powodzi mi się dobrze... Zmięła rozpoczęty list, zużyła go na podpałkę do kuchennego pieca. Potem długo leżała w otwartym oknie; światło w pokoju było zgaszone i oczy jej szybko oswoiły się z ciemnością.
       Czekała. Nie umiała powiedzieć na co. Wracali żołnierze, których nie znała. Niektórzy byli pijani, inni, a była ich większość, tylko zmęczeni. Około północy zobaczyła kaprala Lindenberga, który mijał sprężystym krokiem koszarowe zabudowania niosąc na wartownię książkę przepustek. Po krótkim czasie wrócił tym samym sprężystym krokiem. Potem zjawił się kanonier Vierbein, którego poznała od razu.
       - Niech mi pan poda rękę - zażądała. Zabrzmiało to tak, jak gdyby groziło jej zapadnięcie się w morze smutku i szukała jakiegoś oparcia. Poza tym miała swoją sentymentalną godzinę: żałosne tony skrzypiec wycisnęłyby jej łzy z oczu, gorąca dłoń położona na ramieniu wywołałaby rozkoszne dreszcze. Kiedy patrzyła długo na księżyc, oczy jej stawały się wilgotne. - Niech mi pan poda swoją rękę!
       Johannes nie namyślając się podniósł w górę rękę i poczuł, że została pochwycona.
       Lora Schulz wychyliła się daleko do przodu. Chwyciła tę dłoń obiema rękami; miało się wrażenie, że się uczepiła koła ratunkowego. Ostrożnie dotykała palców mężczyzny, tego chłopca stojącego pod jej oknem. Potem powiedziała: - Jaki pan młody! - Mówiła bardzo nieśmiało, z wielkim zmieszaniem; w głosie jej można było wyczuć głęboką bezsilność i wielką żałość.
       Vierbein wyczuł instynktownie tęskne zagubienie się istoty trzymającej jego rękę. Odgadywał, że istota ta buduje zamki na lodzie z tęsknoty, niezrozumienia, samotności i miłości własnej, i nie miał dość silnej woli, by brutalnie rozedrzeć to sentymentalne przędziwo. Nagle poczuł do niej tkliwą sympatię, jak gdyby była jego siostrą. Zawsze pragnął mieć siostrę niewiele różniącą się od niego wiekiem, siostrę, która by mu się podobała, której zazdrościłoby mu otoczenie, z której mógłby być dumny. Siostrę, z którą mógłby wychodzić, pokazywać się, dzięki której byłby szczęśliwy. Ale był zawsze sam. Zawsze.
       Oboje, wpleceni w jedwabistą noc i mglistość swoich tęsknot, nie zauważyli zbliżającej się wysokiej, barczystej postaci. Postać ta zaczęła ryczeć.
       - Co się tu dzieje?! - zawołał starszy ogniomistrz Schulz. - To jakieś zupełnie nowe metody!
       Potężny głos odbił się echem od koszarowych zabudowań, miało się wrażenie, że dosięgnie gwiazd. Głos ten, który zdawał się bez trudu wypełniać cały świat, był ciężki od piwa i gniewu.
       - Ty łobuzie! - zawołał do Vierbeina starszy ogniomistrz. - Wynosić się do wszystkich diabłów! Pomówimy jeszcze ze sobą! - Vierbein zasalutował i ruszył szybkim krokiem w kierunku budynku baterii. Znikł w wejściu. W nagle zapadłej groźnej ciszy nocy można było usłyszeć, jak pędzi na górę po schodach. Starszy ogniomistrz Schulz wsłuchiwał się w te oddalające się kroki. Twarz jego była nie do poznania. Wysunął lekko głowę, potężne ramiona zwisały. Usłyszawszy kroki wyprostował się.
       Wyrósł przed nim podporucznik Wedelmann. - Starszy ogniomistrzu, nie ryczcie tak straszliwie - powiedział dobrodusznie - i to pośród nocy!
       - Tak jest, panie podporuczniku! - zawołał Schulz stając z wyraźną niechęcią w postawie zasadniczej. Z trudem panował nad sobą. Pienił się ze złości. Zdawało mu się, że pęknie za chwilę. Ten, ten... Ale wolał te niespodziewanie buntownicze myśli przezwyciężyć i nie zdawać sobie zbyt wyraźnie sprawy z tego, co zawsze drzemało w jego podświadomości: ci zafajdani oficerowie! Gówno wiedzą o wojsku, ale zawsze się pchają, gdzie nie trzeba. Zwłaszcza ten!
       Szef z wielkim trudem oderwał się od tych kipiących w nim myśli. Nie po raz pierwszy go nachodziły. Opadały go stale, wciąż na nowo, ale wystrzegał się tego, by je kiedykolwiek ujawnić. Był jednak o słuszności tych myśli przeświadczony. Praktyka potwierdzała mu to codziennie: on i inni podoficerowie wykonywali wszystkie prace. Oficerowie kontrolowali jedynie i prawie zawsze musieli stwierdzić, że kontrola była w ogóle niepotrzebna. Wszystko było w porządku właśnie dlatego, że on i jego podoficerowie o ten porządek dbali. "Dlaczego więc - pytał siebie ciągle - ci zafajdani oficerowie, te nieroby, te nicponie, stale we wszystko pchają swoje nosy? Robią to tylko, aby pokazać, że istnieją."
       Tego podporucznika Wedelmanna starszy ogniomistrz nigdy wysoko nie cenił, diabli wiedzą dlaczego. Dziś dopiero przyczyny stały się dla niego jasne: ten Wedelmann przymila się do szeregowców na koszt podoficerów! Siada w cywilu z podwładnymi, gawędzi z ich dziewczętami, mierzy z niedwuznaczną pogardą szarże służbowe. Nie koniec na tym. Ten ptaszek potrafi nawet obrażać zasłużonych podoficerów! I to w lokalu dla szeregowców! To wyraźne naruszenie solidnego porządku, brak respektu dla stopni służbowych. Jaka hołota dosługuje się dziś oficerskiego stopnia! Starszy ogniomistrz Schulz patrzył pogardliwie w kierunku drzwi, za którymi znikł podporucznik. "Jeżeli zostanę kiedyś oficerem - postanowił - nic podobnego się nie zdarzy!"
       To jego błogie poczucie wyższości nie trwało jednak długo. Spojrzał w stronę oświetlonych już teraz okien swego mieszkania. Ogarnęło go głębokie osobiste rozgoryczenie. Krzyż pański z tą Lorą! Nie zasłużyła na takiego męża. Wziął ją, można powiedzieć, z rynsztoka, zrobił z niej swoją żonę, dał jej mieszkanie. Była teraz żoną starszego ogniomistrza-szefa! Szefa! Żoną człowieka, któremu podlegało bezpośrednio i którego ślepo słuchało dwudziestu dwóch podoficerów i stu trzydziestu szeregowców. Żoną człowieka, któremu setki tysięcy - nie wiadomo, ilu ich tam było wszystkich razem - podoficerów i szeregowców w całych Niemczech musiały oddawać honory wojskowe!
       Ale Lora nie liczyła się z tym wszystkim. Tłumaczył jej to wielokrotnie i szczegółowo, lecz nigdy nie wyciągała z jego słów odpowiednich wniosków albo po prostu o nich zapominała. Była pozbawiona godności. Miał obowiązek tak to określić. Było to godne pożałowania, ale nieuniknione.
       Wyciągnął z kieszeni spodni pęk kluczy. Wybrał klucz od swego mieszkania. Manipulował długo przy zatrzasku, potem majstrował przy głównym zamku. Zabrało to sporo czasu i pozwoliło na dalsze rozmyślania.
       Całe zło tkwi w tym, mówił sobie, że żona jego Lora nie ma właściwego zrozumienia dla jego stanowiska służbowego. Powinna być dumna, dumna z niego! Z dumy wynika odpowiednia postawa życiowa, a taka postawa - to wielkość. Ale Lora była małostkowa i mściwa, a w dodatku pozbawiona godności. Całkowicie pozbawiona godności!
       To, że próbowała zdradzić go z ogniomistrzem Werktreuem, można było ostatecznie ze stanowiska godności stopnia wojskowego jakoś usprawiedliwić. Bądź co bądź chodziło niemal o tę samą kategorię stopnia wojskowego. Przypominało to nieco ową pikantną historyjkę z żoną dowódcy, która podobno podczas- zabawy letniej, urządzanej przez drugą baterię, przyłapana została w krzakach z pewnym porucznikiem, można powiedzieć, in flagranti. Śmiano się z tego, ale ze zmrużeniem oka.
       To jednak, na co sobie teraz pozwoliła Lora, było niewybaczalne. Niewybaczalne! Zadaje się z najniższym stopniem służbowym Wehrmachtu, z kanonierem! W dodatku z kanonierem z jego baterii, z pokraką o krzywych nogach, wąskich piersiach, pozbawioną ducha żołnierskiego.
       Kipiał z oburzenia.
       Postanowił zdrowo złoić żonie tyłek. To z pewnością pomoże. Przynajmniej na parę dni.
       
       Każdy ranek wstający nad koszarami budził w nich ożywienie i ruch. Tylko w ranki niedzielne gwar był nieco bardziej stłumiony niż codziennie i zaczynał się o dwie godziny później.
       Lindenberg, podoficer dyżurny trzeciej baterii, podniósł się pierwszy. Budzik wyskrzeczał pięć przed siódmą. Oficjalnie, w myśl regulaminu, pobudka miała nastąpić o ósmej. Lindenberg znał obyczaje reszty podoficerów, nie przyczyniające się do podniesienia dyscypliny, i potępiał je. W niedzielę zwykli byli koło ósmej robić trochę hałasu, co miało uchodzić za pobudkę, po czym znowu kładli się spać. Ich niedzielna dewiza brzmiała: "Nie niepokoić, żeby samemu mieć spokój". Około dziesiątej zarządzali powierzchowne czyszczenie rejonu - to wszystko.
       Kapral Lindenberg postępował inaczej. Było powszechnie wiadomo, że trzyma się ściśle regulaminu. Nie miał też zwyczaju rozpoczynać pobudki punktualnie- co do minuty, zgodnie z regulaminem, lecz czynił to o dwadzieścia minut wcześniej, by wszystko było na czas gotowe. I to było powszechnie wiadome. Żołnierze traktowali kaprala Lindenberga tak, jak się traktuje zjawiska przyrody, jak deszcz albo wichurę. Napełniało to Lindenberga cichą, nie ujawnianą przez niego dumą.
       Gdziekolwiek się znajdował, był zawsze na służbie. Nieprzychylnie doń usposobieni twierdzili, że we śnie trzyma ręce przy udach i nawet w toalecie zajmuje nienaganną postawą. W każdym razie nie ulegało wątpliwości, że wystarczy mu kilka sekund, żeby być "na posterunku". Budzik nie przestał jeszcze skrzeczeć, a Lindenberg już stał pośrodku pokoju i robił swoje pierwsze przysiady. Przy tym zajęciu przypomniał sobie, że postanowił zapamiętać nazwisko kanoniera Vierbeina. Przecież to ten Vierbein skłonił Ascha do podania fałszywych informacji, co pozwoliło szefowi udzielić nagany tak wzorowemu podoficerowi, jakim był on - Lindenberg. Coś podobnego nie zdarzało się prawie nigdy.
       Lindenberg włożył spodenki sportowe, koszulkę i pantofle gimnastyczne i wybiegł przez opustoszały korytarz na dwór. Solidnym biegiem podążył w kierunku placu ćwiczeń. Tu zrobił we wzmożonym tempie trzy okrążenia, co w sumie równało się sześciu kilometrom. Podczas biegu ściągnął koszulkę i stwierdził z przyjemnością, że ciało jego błyszczy od potu. Był rad, że jest w dobrej formie.
       Potem poszedł pod natrysk. Znalazłszy się pod strumieniem zimnej wody miał wrażenie, że skóra jego paruje. Ogolił się później w wielkim skupieniu, umył zęby, pokropił włosy skrupulatnie odliczonymi siedmioma kroplami oliwy, co nadało jego fryzurze łagodnego blasku. Z kolei sięgnął po buty, które wyczyścił poprzedniego wieczora; punktualnie dwadzieścia minut przed ósmą był gotów.
       Przed rozpoczęciem służby rzucił jeszcze okiem w wielkie lustro umieszczone obok drzwi wejściowych. Wygładził fałdę pod pasem. Potem przesunął czapkę o milimetr na prawo. Obraz, który ujrzał w lustrze, był bardziej doskonały niż wszystkie zdjęcia figurujące w podręczniku Reiberta, przeznaczonym do codziennego użytku służbowego.
       Obudził naprzód izbę swego działonu, w której znajdował się także kanonier Vierbein. Otworzył szeroko drzwi, zagwizdał krótko i gwałtownie swym gwizdkiem i zawołał ostro: - Wstawać! - Żołnierze podnieśli się, pierwszy zerwał się kanonier Vierbein. Lindenberg zwrócił na to baczną uwagę i nie bez zadowolenia zanotował w pamięci. Stał w drzwiach i zaróżowiony, wyprężony obserwował zmęczone postacie, przeciągające się wśród powstrzymywanych przekleństw na łóżkach. Po chwili zawołał: - Wietrzyć! - i zatrzasnął za sobą drzwi.
       Proceder ten powtórzony został ze zdumiewającą precyzją osiemnaście, tak, osiemnaście razy. Punktualnie o ósmej cała załoga trzeciej baterii była gruntownie obudzona.
       O godzinie ósmej dziesięć, spędziwszy jakieś dziewięć minut w toalecie, rozpoczął swoją drugą rundę.
       Znowu kontrolował izbę za izbą, aby się przekonać, że wszyscy wstali, że każdy z obudzonych stara się zasłać swe łóżko, poddać swe ciało dokładnemu wyszorowaniu, przezwyciężyć bezwład minionej nocy.
       Z każdej izby zażądał po jednym żołnierzu do czyszczenia rejonu; z własnego działonu odkomenderował do tego zajęcia aż dwóch, i to nie pierwszych lepszych, lecz wymienionych przez niego po nazwisku: bombardiera Ascha i kanoniera Vierbeina. Niechętnie, ale w nienagannej postawie i bez słowa wyrzutu przyjął do wiadomości, że Asch ma przepustkę na niedzielę i nie wrócił do koszar, ponieważ ma w mieście rodzinę. - W takim razie zrobicie to sami, Vierbein - zadecydował.
       Lindenberg lubił niedziele, pełnienie służby w te dni od samego rana sprawiało mu przyjemność. Nikt mu nie przeszkadzał, cały budynek baterii należał wyłącznie do niego. Miał swobodne pole działania, mógł rozsmakowywać się we wszystkich możliwościach, na jakie mu przepisy pozwalały.
       Rozkraczywszy nogi stanął pośrodku korytarza, zagwizdał i zawołał: - Dyżurni po kawę, zbiórka! Do czyszczenia rejonu, zbiórka! - Kanonier Vierbein miał zupełnie sam oczyścić dolną latrynę.
       Lindenberg pracował dokładnie według planu, który sobie poprzedniego wieczora ułożył. Wyglądało to tak: dolny korytarz - jeden żołnierz do czyszczenia latryny, po jednym na pokój podoficera służbowego, umywalnią, natryski, dwóch do czyszczenia korytarza łącznie z myciem okien. Mniej więcej to samo na korytarzu środkowym i górnym. Ponadto porządki obejmowały schody, piwnice, strychy, podłogi, rejon zewnętrzny.
       Kiedy służbę pełnił w niedzielę lub święto podoficer Lindenberg, pracowano zwykle mniej więcej do dziesiątej. Vierbein jednak nie był jeszcze gotów tuż przed jedenastą. Choć się bardzo starał, kapral nie wysilając się zbytnio znajdował wciąż miejsca, które nie odpowiadały stuprocentowo jego wymogom czystości.
       Tymczasem okazało się, że jeden z żołnierzy zachorował. Trudno było przypuszczać, że symuluje, choć sprawa była podejrzana, gdyż chodziło o kanoniera, który tego dnia wieczorem miał pełnić służbę wartowniczą. Przed odesłaniem na izbę chorych, gdzie mu dano aspirynę, Lindenberg wziął go porządnie w obroty. Dopiero w późnych godzinach popołudniowych, po stwierdzeniu zapalenia wyrostka robaczkowego, przetransportowano go do szpitala.
       Powstała konieczność uzupełnienia warty. Około dziesiątej kapral Lindenberg zadzwonił więc do starszego ogniomistrza Schulza. Ten, zmęczony różnymi wyczynami ubiegłej nocy - naprzód solidnie zbił żonę, potem ogarnęła go chęć pokazania jej, że nie zamierza zrezygnować z małżeńskich rozkoszy - otworzył drzwi ziewając na całe gardło.
       - Proszę pozwolić zameldować sobie, panie szefie - wybębnił kapral Lindenberg zachowując nienaganną poprawność, jak zawsze w każdej sytuacji życiowej - że jeden wartownik odpadł. Potrzebujemy uzupełnienia.
       Starszy ogniomistrz spojrzał na niego mętnym wzrokiem. Raz jeszcze ziewnął bez żenady, obserwując przy tym swego podoficera; Lindenberg stał nieruchomo z kamiennym wyrazem twarzy. - Weźcie więc kanoniera Vierbeina - powiedział Schulz.
       - Tak jest, panie szefie! - zawołał kapral. - Kanonier Vierbein! - Nie dał poznać choćby zmrużeniem oka, jak bardzo nie zgadzał się z tą decyzją swego szefa.
       
       Kanonier Vierbein przyjął rozkaz objęcia w niedzielę wieczorem służby wartowniczej z pewną ulgą. Był przygotowany na to, że spotka go kara; nie wiedział wprawdzie dokładnie za co, ale przeczuwał, że tak będzie. Pełnić wartę, powiedział sobie, to wcale nie najgorsze. Dwie godziny stać, dwie godziny siedzieć, dwie godziny spać, i to w ciągu całej doby. Regulamin służby wartowniczej był przejrzysty, jakieś wyjątkowe szykany niemal niemożliwe. Żaden chyba rodzaj służby nie był uregulowany tak korzystnie.
       Szkoda tylko, że nie będzie mógł zobaczyć się z Ingrid. Umówił się z nią na godzinę siedemnastą. Ale o godzinie siedemnastej trzydzieści wartownicy mieli stawić się na zbiórkę przed koszarami baterii. Punktualnie o godzinie osiemnastej następowała zmiana warty. Postanowił, że następnego dnia poprosi Ascha o wytłumaczenie go przed siostrą. Służba jest służbą i nikt nic na to poradzić nie może. Był przekonany, że Ingrid to zrozumie.
       Po południu spał trzy godziny na zapas. Około godziny szesnastej zaczął się przygotowywać do służby: wyszczotkował starannie mundur wartowniczy, wyczyścił pas, ładownicę, buty i karabin. Od godziny siedemnastej był gotowy do wymarszu.
       Dowódcą warty był kapral Schwitzke, nazywany powszechnie Mamutem, ponieważ w pojmowaniu spraw służbowych robił wrażenie wyraźnie przedpotopowe: Schwitzke był uosobieniem spokoju. Nikt nie wiedział, dlaczego został kapralem, wszyscy byli przeświadczeni, że nigdy nie zostanie ogniomistrzem. Ulubione jego powiedzenie brzmiało: "Człowiek stary to nie pociąg pospieszny".
       Wszystko to nie wykluczało faktu, że mówiąc słowo "spokój" Schwitzke miał na myśli tylko siebie. Planowe, w razie potrzeby nieprzerwane zatrudnianie innych stanowiło dlań gwarancję własnego spokoju. Schwitzke nigdy nie krzyczał, wydawał tylko rozkazy. Spokojnie, gruntownie, z myślą o tym, by spełnić wymogi służby z możliwie jak najmniejszym wysiłkiem nerwów. Siedział na miejscu i zabezpieczał się. Robił tylko to, co było bezwzględnie konieczne. Ale zawsze umiał wywoływać wrażenie, że jest ogromnie zajęty. Kiedy czytał powieści kryminalne - żółtą serię po trzydzieści fenigów za zeszyt - chował ją do dziennika warty i podczas czytania trzymał w ręku pióro.
       Schwitzke odznaczał się poza tym przedziwną znajomością ludzi. Wśród powierzonych sobie podwładnych umiał wyczuć z nieomylna pewnością tego, który stawiać mu będzie najmniejszy opór, i zalewał mu sadła za skórę. Rzecz zrozumiała, że wybrańcem tym był wśród jego wartowników Vierbein.
       Kanonier Johannes Vierbein spełniał bez szemrania i gniewu wszystkie polecenia, które na niego spadały. Przynosił z kantyny wodę z sokiem dla kaprala, zamiatał wartownię, raz po raz podawał Schwitzkemu ogień do papierosa. Było to cudowne: nie włóczono go po ziemi, nie musiał padać w błoto, słuchać wymyślań. Służba wartownicza była niemal wypoczynkiem, w każdym razie pod komendą Schwitzkego.
       Najpiękniejsze były godziny służby na posterunku. Spokojnie odbywał swoje rundy: wzdłuż płotu, obok działowni, przez plac ćwiczeń. Sprawdzał zamki przy skrzyniach z amunicją oraz plomby przy hydrantach. Nie potrzebował obawiać się kontroli, gdyż oficerowie dyżurni od kilku tygodni zwykli byli uprzedzać swoje zjawianie się. Było to niewątpliwą zasługą bombardiera Kowalskiego, który kiedyś wystrzelił, zanim kontrolujący oficer zdążył wyjąkać hasło.
       Kiedy Vierbein z nabitym i zabezpieczonym karabinem na ramieniu był sam ze swoimi myślami, czuł się jak prawdziwy żołnierz. Czuwał, a inni mogli spać spokojnie. Koledzy leżeli w łóżkach, działa stały w działowniach, amunicja piętrzyła się w skrzyniach, a on strzegł tego wszystkiego. I gdyby się zjawił jakiś szpieg czy sabotażysta, strzelałby ostrymi nabojami, by ustrzec to, co oddane zostało pod jego pieczę. W karabinie tkwiło pięć naboi, w ładownicy mieściło się dalszych piętnaście. Spełniłyby swój obowiązek - ojczyzna mogła być spokojna.
       Kroczył przez jasną noc miarowo i pewnie. Buty skrzypiały na żwirze, lufa wojowniczo uderzała o stalowy hełm. Rozmyślał w dalszym ciągu. Dlaczego, pytał sam siebie, choć się uczciwie trudzi, jest celem podoficerskich ataków. Przecież naprawdę zadaje sobie wiele trudu, robi wszystko, czego od niego wymagają, i nawet więcej jeszcze. Jest w każdej chwili w pogotowiu, melduje się stale na ochotnika, nigdy nie sarka, zawsze okazuje w służbie zapał i gorliwość. Ale nikt tego nie docenia. Przeciwnie, wloką się za nim sprawy niemiłe. Zawsze tylko on musi podpaść. Inni mogą się godzinami wykręcać od służby i nikt się o to nie troszczy; jeżeli o niego chodzi, kiedy tylko próbuje na chwilę odsapnąć, każdy z przełożonych spostrzega to z odległości stu metrów.
       Ponieważ nie można było tego zmienić, uważał za wskazane nie rozmyślać nad tym dłużej. Podszedł do tylnej bramy, sprawdził, czy jest zamknięta. Powędrował wzdłuż ogrodzenia; świeżo założony drut kolczasty lśnił w świetle księżyca. Zaczął myśleć o rodzicach, zwłaszcza o ojcu, który byłby z pewnością dumny, gdyby go mógł w tej chwili zobaczyć. Potem wyobraził sobie Ingrid. Co też ona teraz robi? Może leży w łóżku. Zaczął to sobie wyobrażać bardziej dokładnie, po chwili jednak uznał, że lepiej będzie unikać tego tematu.
       W kilka godzin później miał służbę przy głównej bramie. Odmierzał dwanaście kroków dzielących wartownię od bramy, ilekroć ktoś chciał wejść, odbierał przepustki, oddawał podoficerom przepisowe honory. Od czasu do czasu zatrzymywał się na dłuższą chwilę przy otwartej bramie, pod latarnią, robił dwa, trzy kroki w kierunku ulicy. Patrzył w stronę "Bismarckshöhe", skąd wracali ostatni posiadacze przepustek.
       Powoli, bardzo powoli zaczynało świtać. Daleko na horyzoncie pojawiło się ołowiane, matowe światło. Nad ziemią unosiła się poranna mgła.
       Ogniomistrz Platzek, Platzek-dręczyciel, toczył się w kierunku
       bramy. Był pijany, a więc we wspaniałym nastroju. - Hej, ty tam, świntuchu zatracony, otworzyć szeroko bramę! - zawołał bełkocąc. - Jeżeli się nie przedostanę, wina spadnie na was. Zrozumiano?
       - Tak jest, panie ogniomistrzu! - wybębnił machinalnie kanonier Vierbein.
       Trzymając się mocno bramy Platzek wyjąkał: - Jeden z nas jest pijany. Jasne? Kto?
       Vierbein zasalutował po raz drugi, unikając odpowiedzi.
       - Jeden z nas dwóch - ciągnął z uporem Platzek - jest pijany. Powiedzcie mi, człowieku, robaku, parówko zatracona, czy ja jestem pijany?
       Vierbein zdawał sobie jasno sprawę, że nie wolno mu powiedzieć: "Tak, pan ogniomistrz spił się jak świnia". Wiedział, na co Platzek czeka. Oświadczył więc: - Nie, panie ogniomistrzu!
       Platzek spojrzał na kanoniera przymrużonymi oczkami i sapiąc oparł się o słup. - Dobrze! - wykrztusił z trudem. - Nie jestem pijany. Ale jeden z nas dwóch jest pijany. A więc to wy! Jasne?
       - Tak, panie ogniomistrzu!
       - Wstyd! - powiedział Platzek. - Stoi łajdak na posterunku i jest pijany! - Potoczył się dalej, po chwili przystanął, obejrzał się. - Zamelduję o tym - obwieścił z trudem. Potem, zataczając śmiałe łuki, pożeglował do koszar.
       Vierbein nie miał wcale ochoty się śmiać. Popatrzył za nim i wzruszył ramionami. Chodziło tu wyraźnie o koszarowy kawał - nie znał się na tym. Już miał zamknąć bramę i wrócić do wartowni, kiedy usłyszał znany mu głos. Wołano: "Vierbein!" Wołający dodał półgłosem: "Powietrze czyste?"
       Kanonier Vierbein zorientował się od razu, że to głos Ascha. Podszedł do bramy, mrużąc oczy spojrzał w kierunku ciemnej ulicy, skąd głos zdawał się dochodzić. - Co się stało? - zapytał. - Gdzie jesteś?
       - Nie ma w pobliżu nikogo? - zapytał Asch.
       - Nie - odrzekł Vierbein, nie wiedząc, co sądzić o sytuacji.
       - To dobrze! - zawołał Asch. - Otwórz bramę. Idę!
       Z ciemności wyłoniła się postać bombardiera Ascha, zmierzająca w jego kierunku. Vierbein zauważył z przerażeniem, że Asch ma na sobie tylko koszulę. Nie było żadnej wątpliwości: bombardier Asch przeszedł w koszuli przez koszarową bramę, obok znieruchomiałego Vierbeina. I to tak, jak gdyby to było zrozumiałe samo przez się.
       Vierbein miał wrażenie, że świat się wali. Przeczuwał najstraszniejsze komplikacje. Wyjąkał: - Tego nie możesz przecież robić. Muszę to zameldować. Dostanę się przez ciebie pod sąd wojskowy.
       - Człowieku, nie pleć! - zawołał Asch i raźno maszerował dalej. - Zamknij oczy, a resztę mnie pozostaw. Jutro ci opowiem, co się stało.
       Kanonier Vierbein zamknął bramę drżącymi rękami. "Żeby się tylko dobrze skończyło!" - pomyślał i o niczym innym nie potrafił już myśleć. Z lękiem patrzył w ciemność, która pochłonęła w swych czeluściach Ascha odzianego tylko w koszulę. Z początku było cicho, zatrważająco cicho, potem w koszarowej nocnej ciszy podniósł się triumfalny wrzask.
       - A to co takiego! - wrzeszczał Platzek z entuzjazmem pijaka. Zrobiło mu się niedobrze, stał oparty o mur, wyrzygał się przed chwilą i właśnie był zajęty doprowadzaniem się do jakiegoś porządku, kiedy nagle ujrzał postać Ascha w koszuli. - To nie do uwierzenia! Ten łajdak ma na sobie tylko koszulę. Skąd przychodzicie, Asch? Jakeście się, małpo zielona, tutaj dostali?
       Na dźwięk tych słów Vierbeinowi zrobiło się najpierw zimno, później gorąco. W zwilgotniałej od potu ręce trzymał kurczowo klucz od bramy. Widział już siebie przed sądem wojskowym, słyszał wyrok, ujrzał się w więzieniu. To bowiem, co tu zaszło, musi być uznane za wykroczenie w czasie pełnienia służby wartowniczej.
       Nagle usłyszał w ciemności pełny, spokojny głos bombardiera Ascha, ten głos, który zawsze brzmiał tak, jak gdyby mówiący bawił się skrycie. Asch powiedział: - Niech mi wolno będzie zameldować panu ogniomistrzowi, że jestem lunatykiem.
       Vierbein miał wrażenie, że Platzek nie posiada się ze zdumienia. Minęła dobra chwila, zanim rozległ się jego głos, zachrypnięty od piwa. - Można pęknąć ze śmiechu! - zawołał. - Musicie mi to opowiedzieć, Asch.
       - Chętnie, panie ogniomistrzu! - odparł bombardier. Potem oddalili się zgodnie. Zapanowała cisza, raz tylko przerwana rykiem śmiechu Platzka.
       Kanonier Vierbein stał jak wryty. "Żeby to się tylko dobrze skończyło - myślał - żeby się tylko na tym skończyło!"
       
       Miłość żołnierzy była inna niż miłość fabrykantów, nie była również podobna do miłości urzędników pocztowych i hotelowych kelnerek. Miała swoje cechy szczególne. No tak, w owym jednym, określonym punkcie miłość bywała taka sama zawsze i wszędzie. Ale w formach, w przygotowaniach - klasy, grupy, stopnie służbowe różniły się między sobą.
       Herbert Asch znał miłość żołnierską w pewnym stopniu z własnego doświadczenia, ale również i z przyglądania się, i ze słyszenia. Wiedział, że miłość ta była gorączkowa, szybka, przelotna.
       Nie była też nazbyt ostrożna w doborze obiektów. Przepustki skracały noce. Przypadek kierował doborem. Różne dorywcze przygody bywały później tematem ulubionych ordynarnych rozmów koszarowych; cechowała je przesada, rozprawiano o każdym szczególe, często podawano pełne adresy.
       Asch orientował się w miejscowych finezjach, odmiennościach, prymitywizmie, wynaturzeniach. Wiedział, co to miłość pod murem cmentarnym, w szopie kręgielni "Bismarckshöhe", miłość w altanach i pod koszarowym płotem. Znał powtarzane często w izbach żołnierskich powiedzonko: "Wynoście się, chciałbym się z moją narzeczoną dziesięć minut zabawić". Wiedział, co oznaczało, kiedy podoficer mrużąc oczy obwieszczał:"Nie życzę sobie, by mi dziś po południu przeszkadzano". Kiedy podporucznik Wedelmann puszczał w ruch płyty z francuskimi piosenkami i w pokoju paliło się tylko małe światełko, można było zgadnąć, co się u niego dzieje.
       Decydował zawsze ściśle określony termin, nie tolerujący miłosnych czułości, skracający wszelkie przygotowania. Raz był to capstrzyk, raz godzina, w której kończyła się przepustka, innym razem pobudka. Pośpiech określał działanie.
       Dołączyło się do tego dławiące uczucie, że trzeba być stale w pogotowiu. Mógł się nagle pojawić jeden z wielu tysięcy przełożonych; syreny alarmowe wyrywały z objęć miłosnych; zawsze istniała możliwość, że w ciągu kilku godzin człowiek zostanie przeniesiony; przeniesiona również mogła być w błyskawicznym tempie cała jednostka. Wreszcie istniała możliwość, że znowu trzeba będzie oswobodzić jakiś nowy kraj. Należało również liczyć się z tym, że jednak bomba, z którą się igra od lat - wojna - wybuchnie. A wojna oznaczała nie tylko koniec miłości, ale może również koniec życia.
       Stąd żądza miłości, żądza życia.
       Niektórzy nigdy tak nie myśleli. Na przykład Vierbein, zapewne i Lindenberg, o ile w ogóle myślał o kobietach. Byli też tacy, którzy nie zawsze tak myśleli; na przykład Herbert Asch podczas tego wspaniałego niedzielnego wieczoru, który spędził z Elżbietą.
       Bombardier Herbert Asch był zdecydowany zachowywać się wobec Elżbiety przyzwoicie. Kochał ją bardziej niż siebie, pragnął, by miłość ta trwała, chciał ją przechować na piękniejsze, lepsze, swobodniejsze dni, na czas, w którym zatrważająca wielkość jego uczuć dla Elżbiety mogłaby znaleźć ujście.
       Trzymał ją za rękę, leżał obok niej na trawie, patrzył w niebo i marzył: Oboje z Elżbietą obejmują kawiarnię Ascha; ojciec, zadowolony, że się pozbył troski, zjawia się tylko od czasu do czasu, przechodzi przez sale, składając ukłony dostojnikom partii, która właśnie sprawuje rządy; gdzieś bawi się wesoło dwoje dzieci, a kiedy Herbert jest w wyjątkowo dobrym nastroju, opowiada o swojej dwuletniej służbie wojskowej, o tym, jak komiczne zdarzały się wówczas wypadki.
       - O czym myślisz? - zapytała Elżbieta patrząc na niego. - Z czego się cieszysz?
       - Z dzieci - odpowiedział. - Z tego, że nie będą musiały nosić mundurów.
       Elżbieta spojrzała na niego z powątpiewaniem.  Naprawdę tak myślisz?
       Herbert Asch włożył do ust źdźbło trawy. - To pewne. Albo będziemy mieli cały świat w kieszeni i wtedy Wehrmacht będzie nam niepotrzebny, albo cały świat wpakuje nas do kieszeni i wtedy dopiero Wehrmacht stanie się niepotrzebny.
       Elżbieta wyciągnęła się na trawie i potrząsnęła głową. - Nie wiem - powiedziała po namyśle. - Dokładnie to samo, co powiedziałeś, mówił podobno kiedyś ojciec w roku tysiąc dziewięćset trzynastym, gdy był jeszcze bardzo młody.
       - Ach, wtedy! - Herbert położył się na brzuchu. - Wtedy nie doszło jeszcze do wielkiej katastrofy. Dziś dzięki doświadczeniu staliśmy się mądrzejsi. Prowadzimy nasze wojny na zimno.
       Elżbieta uśmiechnęła się. - Masz rację - powiedziała. - Jesteś zimnym wojakiem.
       Herbert Asch wpił się w jej wargi. - Słuchaj no, ty - powiedział - ja ci pokażę, które z nas jest zimne. - I znowu namiętnie ją pocałował.
       Elżbieta przestała się śmiać. Jej ręce objęły jego ramiona, poczuła ciepło jego ciała. Stała się bezwolna, leżała cicho, ulegle.
       - Elżbieto! - powiedział i ręka jego dotknęła jej biodra.
       Wyrwała mu się z objęć, odtrąciła go, podniosła się na równe nogi. Choć było ciemno, zauważył, że twarz jej płonie.
       - Wybacz - powiedział Herbert podnosząc się również. Znowu się uśmiechnęła. - Chodź - powiedziała.  Muszę wracać do domu. - Ujęła go pod ramię. - Na głupstwa nie możemy sobie pozwolić.
       - Tak, Elżbieto.
       - Później - powiedziała tkliwie. - Później będziemy mieli na to dosyć czasu.
       - Tak, Elżbieto.
       Po drodze wysunął ostrożnie swe ramię spod jej ramienia i objął ją wpół. Nie tylko nie zaprotestowała, ale przytuliła się do niego. Niewygodnie było tak iść, wyglądało to strasznie głupio, ale im się podobało. Kochali się przecież.
       Asch szukał bocznych dróg, by uniknąć spotkania z przełożonymi. Ręka jego, nie natrafiając na opór, dotarła aż do nasady jej jędrnych, małych piersi; równocześnie rozglądał się bacznie dokoła, by się na kogoś nie natknąć.
       Szli tak długo wśród nocy, złączeni w uścisku. Mówili niewiele, ale nawet nie otwierając ust bardzo dużo sobie powiedzieli. Myśleli oboje o tym samym: oto była sobota, tańczyli ze sobą, całowali się, mówili sobie po imieniu i wszystko było zrozumiałe samo przez się. Oto była niedziela, którą spędzili razem, jak gdyby byli od lat przyjaciółmi, cała niedziela, która minęła tak straszliwie szybko, przedziwna niedziela, wypełniona nie kończącymi się rozmowami, włóczęgą bez celu, namiętnymi pocałunkami, które ich napełniały lękiem, choć wszystko to było przecież zrozumiałe samo przez się.
       - Musisz teraz iść - powiedziała.
       - Tak, Elżbieto.
       Przytuleni do siebie stali pod lipą, w odległości jakichś czterdziestu metrów od domu Freitagów.
       - Nie mogę teraz odejść - powiedział; zabrzmiało to prawie beznadziejnie.
       Ręce ich zagubiły się. Dotykała jego szorstkiego munduru; ciało jej płonęło, ale ręce leżały nieruchomo.
       - Elżbieto! - szepnął i wargi jego spłynęły na jej szyję. - Elżbieto!
       - Chodź! - powiedziała. Chwyciła go za rękę, pociągnęła w stronę domu Freitagów. Szli w ciemności jak pijani.
       Elżbieta szła pierwsza. Otworzyła drzwi i wprowadziła go do przedpokoju. Drzwi cicho zatrzasnęły się za nimi. Jej pokój przyjął ich do siebie.
       - Elżbieto! - powiedział. - Kocham cię!
       - Zdejm mundur - odrzekła szeptem.
       Zapadli się w siebie, a księżyc spoglądał na nich. Zdawał się uśmiechać jak zadowolony alfons. Oświecał meble pokoju, miało się wrażenie, że lubieżnie wstrzymuje oddech.
       Leżeli obok siebie wyczerpani i błogo się uśmiechali. Delikatnie dotykali się nawzajem końcami palców. Byli pełni szczęścia, zadowoleni z siebie i ze świata. Również żołnierska miłość zna tę chwilę, w której się wydaje, że ziemia przestała się obracać. Ale ziemia żołnierza obraca się prędzej niż ziemia człowieka normalnego.
       Spała. Czuwał, myślał o niej i o sobie, o drodze, którą trzeba będzie przemierzyć, żeby na czas dojść do koszar.
       Poza tym poczuł gwałtowną konieczność wyjścia za małą potrzebą.
       Herbert Asch podniósł się ostrożnie, nałożył na siebie koszulę i powiedział szeptem do leżącej w półśnie Elżbiety:
       - Zaraz wrócę, kochana.
       - Dobrze - powiedziała machinalnie. Pod wpływem ogromnego zmęczenia nie mogła zebrać myśli.
       Ostrożnie, boso, w koszuli przemknął się Asch do przedpokoju, głowiąc się nad tym, co począć. Nie uważał za wskazane otworzyć pierwszych lepszych drzwi i wpaść w ręce nie wiadomo kogo; uznał, że będzie najlepiej wyjść po prostu na dwór.
       Bardzo ostrożnie uchylił drzwi i wyszedł. Drzwi znowu zatrzasnęły się łagodnie.
       Zauważył to dopiero wtedy, kiedy chciał wejść z powrotem. Stwierdził ze zdumieniem, że drzwi zamykają się na automatyczny zatrzask i nie można ich bez klucza otworzyć; było to dzieło majstra Freitaga, który nie na próżno uchodził za wybitnego mechanika.
       Dopiero po upływie długich sekund Asch uświadomił sobie, co to dla niego oznacza.
       Gruntownie, po wojskowemu zastanawiał się nad wytworzoną sytuacją: Nie może dostać się do domu bez pukania lub dzwonienia. Elżbieta z pewnością śpi, może upłynąć sporo czasu, nim zauważy, że go nie ma, i zacznie go szukać. Nie wolno mu robić żadnego hałasu. Nic nie powinno zajść, co by Elżbietę - jego Elżbietę - mogło skompromitować.
       A więc - do koszar! Tak jak stoi. Nie ma innego wyjścia. Musi to zrobić ze względu na Elżbietę. Kto wie, może będzie miał szczęście i jakoś bez przeszkód dotrze do baterii. A jeżeli los będzie mu wyjątkowo przychylny, natrafi na Vierbeina, który pełni służbę wartownika.
       Decyzja, by natychmiast ruszyć w koszuli do koszar, została umocniona szeregiem okoliczności. Zaczęło się robić zimno, poza tym ranek zdawał się już bliski, gdyż na horyzoncie pojawiły się srebrzyste smugi, wreszcie w mieszkaniu Freitagów rozległy się głosy. Ruszył więc pędem przed siebie.
       Głos, który usłyszał, był głosem majstra Freitaga. Zatrzaśnięcie drzwi obudziło go ze snu; miał wrażenie, że tej nocy, przed jakąś dobrą godziną, ktoś już te drzwi zatrzasnął.
       Zapukał do pokoju Elżbiety. - Jesteś w domu? - zapytał.
       - Jestem - odpowiedziała przerażona Elżbieta.
       - Dopieroś przyszła?
       - Nie, wcześniej. Przecież już śpię.
       - Spij spokojnie dalej, moje dziecko - powiedział Freitag ojcowskim tonem. A do siebie szepnął ze zdziwieniem: "Miałem przecież wrażenie, jak gdyby..." Po chwili poszedł na górę do swego pokoju i położył się. Ale dość długo nie mógł zasnąć, ciągle bowiem miał nieodparte uczucie, że stało się coś, co mu da wiele do myślenia.
       Tymczasem Elżbieta siedziała z bijącym sercem na łóżku. Nie wiedziała, co zaszło. Nie umiała wyobrazić sobie, co się stanie dalej. Czuła się zmęczona, rozbita i zrozpaczona. Zobaczyła bowiem porozrzucane na podłodze części ubrania i oporządzenia bombardiera Ascha: kalesony, skarpetki, spodnie, kurtkę, buty, czapkę i pas. Brakowało tylko koszuli. A ojciec słyszał zatrzaśnięcie drzwi.
       Wreszcie Elżbieta podniosła się. Liczyła się z tym, że Herbert nie ubrany czeka gdzieś w pobliżu, oraz z tym, że ojciec wróci.
       Nie może dopuścić do tego, żeby znalazł w jej pokoju rzeczy Herberta. Zapakowała je i bardzo ostrożnie choć pośpiesznie złożyła u wejścia do domu.
       Tu, przy wejściu, znalazł je wczesnym rankiem przed udaniem się do pracy ojciec Freitag. Stał zdumiony, nie wierząc własnym oczom patrzył na dziwny pakunek. Po długim namyśle odniósł wszystkie rzeczy z powrotem do domu i położył je na stole w kuchni, gdzie właśnie żona i córka jadły śniadanie.
       Nie patrząc na nikogo powiedział: - Dziwne to, ale zdarzyć się może. Myślę, że dobrze będzie nie podnosić wielkiego hałasu. Po prostu zwrócimy te rzeczy.
       
       Śpiew raduje serce człowieka, wzmacnia płuca, wzmaga pragnienie. W wojsku śpiew popierany jest poza tym jeszcze w tym celu, by żołnierzom maszerowało się raźniej i by podczas marszu nie prowadzili rozmów o charakterze prywatnym,
       "Dziękujcie więc wszyscy Bogu..." - śpiewało na górnym korytarzu dwadzieścia potężnych głosów. Był poniedziałek, kilka minut po piątej; należało w koleżeńskim gronie uczcić dzień urodzin ogniomistrza Platzka. Ogniomistrz Werktreu stał na stołku i dyrygował. Korpus podoficerski z Schulzem jako figurą centralną otaczał kołem chętnego do śpiewu podoficera mundurowego.
       Ubrali się pośpiesznie, niektórzy powsuwali tylko rozchełstane koszule nocne do treningowych spodni; fryzury mieli zmierzwione, wielkie przeważnie nożyska tkwiły w pantoflach filcowych albo gimnastycznych. Jedynie kapral Lindenberg miał na sobie całkowicie przepisowy strój sportowy. Wszyscy, śpiewając głośno i nie bez pewnego nabożeństwa, patrzyli w stronę drzwi, za którymi znajdował się solenizant Platzek.
       Drzwi otworzyły się powoli i ogniomistrz Platzek, który po przepitej nocy z- trudem mógł patrzeć przed siebie, powitał ich radosnym, zdecydowanie męskim zmrużeniem oczu. Drzwi zostały uchylone szerzej i w wąskim pokoju dojrzeć można było dwie skrzynie z piwem oraz cztery butelki wódki.
       "Dziękujcie więc wszyscy Bogu..." - śpiewali podoficerowie.
       Kiedy z uroczyście pogodnymi minami odśpiewali chorał do końca, Schulz podszedł do ogniomistrza Platzka i powiedział: - Drogi kolego Platzek, składamy ci urodzinowe życzenia, a teraz powiedz, jaka jest twoja ulubiona pieśń. - "W luneburskim borze!" - odpowiedział Platzek nie namyślając się długo. Wiedział, że pytanie to zostanie postawione i zawczasu przygotował sobie odpowiedź. Sam śpiewał niechętnie i zawsze fałszywie, wiedział jednak, że "W luneburskim borze" jest ulubioną pieśnią szefa.
       - ...trzy, cztery! ryknął Schulz i zaintonował, pozostali włączyli się natychmiast. Podczas odśpiewywania kolejnych zwrotek tej dziarskiej pieśni podoficerowie, niezależnie od stopnia służbowego, ściskali rękę solenizantowi i na razie brali po butelce piwa.
       Wypełnili bez reszty niewielki pokój. Szef, solenizant Platzek i główny śpiewak Werktreu siedzieli na łóżku polowym, inni ogniomistrze usadowili się na biurku i dwóch krzesłach; kaprale przezornie przynieśli ze sobą stołki. Wypalili po kilka papierosów, przepłukali usta gorzałka. Wkrótce pokój napełnił się zapachem piwa, wódki, dymu i potu.
       Schulz, jak zwykle, uważał sit; za najważniejszą figurę. Chóralny śpiew z okazji urodzin był jego osobistym pomysłem. Pierwszy pisarz prowadził w tym celu specjalna. listę. Trzy dni przedtem przypominano o tym uroczystym dniu tym, co składać mieli życzenia, i solenizantowi, by mógł poczynić potrzebne przygotowania. Uroczystości rozpoczynały sit; przed oficjalną pobudką zawsze tym samym chorałem. Potem szef, korzystając z pomyślnej okazji i z tego, że potężne porcje alkoholu wlewane do brzucha na czczo pogłębiały poczucie wspólnoty, przystępował do robienia swojej domowej polityki.
       - W działoczynach - zdradził słuchaczom - jesteśmy najlepszą baterią pułku. To również twoja zasługa, Platzek. Na zdrowie, żyj sto lat! Tak, w działoczynach nikt nas nie prześcignie. Nawet Bulwa - major Luschke powiedział to niedawno do dowódcy i to w mojej obecności. A jeżeli to mówi nawet major Luschke, możemy być dumni. Ale dyscyplina ogólna jest zafajdana. Mamy w naszej baterii Kilku gagatków pod najzdechlejszym psem. Tak, pod najzdechlejszym. Na przykład Vierbeina.
       Część podoficerów potwierdziła to z zapałem. Inni, zebrani dookoła Werktreua, zdradzali ochotę do śpiewu, prawdopodobnie dlatego, żeby móc me rozmawiać. Ale Schulz był zdecydowany skupić dokoła siebie cały korpus podoficerski.
       - Ten Vierbein - powiedział - to gagatek. Czy nie macie go w waszym działonie, Lindenberg?
       Lindenberg, jak zawsze wyprostowany i służbisty, odpowiedział: - Tak jest, panie szefie!
       - I cóż pan o nim powie?
       - Tak jest - powiedział - kanonier Vierbein to gagatek, cały mój pododdział składa się tylko z gagatków.
       Zanim starszy ogniomistrz Schulz zdołał osłabić ostatnie zdanie, które go zbiło z tropu, wmieszał się ogniomistrz Platzek.
       - Zgadza się - powiedział - Lindenberg ma samych gagatków. To komiczny działon. Dziś rano spotkałem jednego z nich w koszuli, lunatyk!
       Większość usiłowała uznać to za coś wesołego i wybuchnęła śmiechem. Niektórzy pili w milczeniu. Ktoś zawołał: - Nie do wiary!
       Kapral Lindenberg siedział sztywno na przyniesionym przez siebie stołku. - Panie ogniomistrzu, niech mi wolno będzie zapytać, o którego to żołnierza mego działonu chodzi?
       - O tę małpę zatraconą, bombardiera Ascha.
       - Pan ogniomistrz się nie myli? - zapytał Lindenberg z niedowierzaniem. Nie mógł tego pojąć. Znał Ascha. Był zdrów, odporny i całkowicie normalny. To nie do wiary, żeby właśnie Asch...
       - Za pozwoleniem - zawołał Platzek niezadowolony, obrzucając Lindenberga lekko zamglonym spojrzeniem. - Co to ma znaczyć? Czy chcielibyście twierdzić, że byłem zalany?
       - Oczywiście Lindenberg nie chce tego twierdzić - powiedział Werktreu pojednawczym tonem. - Sam się zdziwiłem, kiedyś wymienił nazwisko Ascha. Musisz to zrozumieć, przecież ten Asch nigdy nie był lunatykiem.
       - Jest nim! - twardo obstawał przy swoim Platzek.
       Szef starał się zapobiec sprzeczce, ponadto nie chciał odstąpić od swego głównego tematu. - Dajmy temu spokój - powiedział. - Mówmy o tym łobuzie, o tym Vierbeinie. Na podstawie fałszywych danych wyłudził w sobotę przepustkę. Ten łachudra chciał iść na zawody, a tymczasem żadnych zawodów nie było. Lindenberg, zgadza się?
       - Tak jest, panie szefie.
       - A potem - zawołał Schulz oskarżycielskim tonem - ten sukinkot opuścił w sobotę po południu koszary w jakiś niezwykły sposób.
       - Przez płot!
       - Bzdura! W biały dzień?
       - Jakże więc inaczej?
       - Zawsze - powiedział szef jak najbardziej autorytatywnie - uważałem, że ten Vierbein jest niebezpieczny dla stanu dyscypliny. Powinniśmy mu zadać dobrego bobu.
       - Dotychczas - ośmielił się zauważyć Lindenberg - zachowywał się bez zarzutu. Nie był dobrym żołnierzem, ale nie należał również do złych. Zadawał sobie dużo trudu i był zawsze chętny do wykonywania rozkazów.
       - Cóż to ma znaczyć? - zapytał szef udając niesłychane zdziwienie. - Czyżbyście mieli wątpliwości co do mojej opinii, Lindenberg?
       - Nie, panie szefie.
       - No, mam nadzieję! - powiedział Schulz i spojrzał z zadowoleniem na potakujących mu podwładnych. - Żebyście mieli czas na zastanowienie się, dlaczego w sobotę po południu pozwoliliście temu parszywemu kanonierowi, by narobił wam na głowę, mój drogi Lindenberg, poprowadzicie dziś poranne ćwiczenia sportowe.
       - Tak jest, panie szefie - wybębnił Lindenberg.
       - A potem obejmiecie dozór nad sprzątaniem rejonu!
       - Tak jest, panie szefie.
       Schulz uważał, że było to potrzebne; każdemu z podwładnych należy od czasu do czasu dawać po nosie, żeby się nie rozzuchwalali. Dyscyplina musi być zachowana nawet przy chlaniu, a właściwie tym bardziej przy chlaniu. Opróżniać butelki z piwem i pod płaszczykiem koleżeństwa pozwalać sobie na niesforne uwagi, nie, mój drogi, Schulz do tego nie dopuści!
       Przyjrzawszy się uważnie reakcji swoich podoficerów szef stwierdził, że znowu trafił w sedno, gdziekolwiek spojrzał, spotykał się z aprobatą. To skutki taktyki. Zaatakował też odpowiedni obiekt: Lindenberg nie był zbytnio lubiany jako ważniak, więc upora się z nim śpiewająco. Nieznośny typ! Gdyby to od niego zależało, podoficerowie - kto wie, czy nie z samym Schulzem na czele - musieliby wyprężać się jeszcze bardziej niż rekruci. Niedoczekanie!
       - Musimy dobrze przykręcić śrubę - powiedział. - Nie jesteśmy przecież w przedszkolu! Takim lalusiom jak Vierbein trzeba czasem zalać sadła za skórę. Niech wie, że nie wolno podoficera nabijać w butelkę.
       - Zostaw to już mnie powiedział wielce obiecująco Platzek. - Już ja mu dobrze dam w dupę.
       - No, a teraz zaśpiewajmy jeszcze raz! - zawołał rozpromieniony szef. - "W luneburskim borze"... trzy, cztery!
       
       Duszą całego przedsięwzięcia była dyscyplina, sercem - program szkolenia. Dyscyplina była siłą napędową, program szkolenia można było określić jako mechanizm. Wódz naczelny pragnął niepokonanego Wehrmachtu. Generałowie przywiązywali wagę do .tego, żeby armie funkcjonowały, dowódcy wytyczali cele wyszkolenia, podoficerowie osiągali je.
       Czymś zrozumiałym samo przez się, nazywanym przy okazji kręgosłupem, była dyscyplina; rolę czynnika decydującego odgrywał program szkolenia. Dowódca dywizjonu polecał naszkicowanie go w grubych zarysach adiutantowi; dowódca baterii zlecał szefowi baterii opracowanie go. A Schulz wykonywał to po mistrzowsku.
       Najcięższe ćwiczenia tygodnia, trwające pełne dwie godziny, wyznaczał zgodnie z tradycją na poniedziałek rano; musiał brać w nich udział cały stan osobowy baterii, łącznie z personelem kancelaryjnym i odkomenderowanymi do zajęć specjalnych. Oficjalnie w myśl regulaminu służbowego kierownictwo ogólne spoczywało w ręku dowódcy baterii, kapitana Derny; zlecał on jednak regularnie zastępstwo podporucznikowi Wedelmannowi i dopiero pod sam koniec zwykł był pojawiać się na dziedzińcu koszarowym.
       Na ogół biorąc były to dla baterii najnieprzyjemniejsze godziny w tygodniu. Jedynie szef uważał je za najspokojniejsze. Zwykł był robić przegląd baterii na zbiórce, przy czym zapisywał do swego notesu najmniej trzy nazwiska, najwyżej siedem. Potem składał meldunek podporucznikowi Wedelmannowi; ten obejmował baterię, przekazywał komendę najstarszemu ogniomistrzowi, po czym kazał ludziom odmaszerować ze śpiewem w kierunku placu ćwiczeń.
       Szef odprowadził baterię uważnym wzrokiem, potem poszedł na śniadanie. Nie był w zbyt różowym humorze. To prawda, że chwyty i zwroty poszły bez zarzutu, a jego meldunek jak zawsze był głośny; było rzeczą znaną i uznaną, że w całym pułku Schulz rozporządza najlepszym głosem do komenderowania. Nastrój zepsuła mu okoliczność, że kanonier Vierbein świecił nieobecnością. Zadał porządnego bobu podoficerom, a kanonierowi Vierbeinowi nic się nie dostało, bo najspokojniej obijał się na warcie do godziny szóstej po południu. A służba wartownicza, przynajmniej za dnia, dawała możność wykręcenia się od uciążliwych ćwiczeń.
       Idąc w stronę swego mieszkania Schulz zastanawiał się przez chwilę, czy zaplanowana dokładność, z jaką się przyglądał kanonierowi Vierbeinowi, nie wypływa czasem z pobudek osobistych. Zaprzeczył temu zdecydowanie i z czystym sumieniem. Przecież wedle swego mniemania i wedle opinii przełożonych był doskonałym żołnierzem. Przesłużył osiem lat nie będąc ani razu karany, mógł twierdzić o sobie, że jest wzorem. Piął się w górę stopień po stopniu; nigdy się nie zdarzało, żeby to, co robił, pozostawało w sprzeczności z przepisami służbowymi albo nie dało się przynajmniej do tych przepisów sprowadzić. Ten Vierbein nie był po prostu w jego oczach żołnierzem. Oto przyczyna, dla której go nie znosił.
       Rozparł się przy kuchennym stole i rzucił rozkaz: - Kawy!
       Lora postawiła przed nim dzbanek z kawą. Nie taiła swego gniewu oraz tego, że nie ma chęci do rozmowy.
       Schulz niewiele sobie z tego robił. Otaczające go milczenie wcale go nie martwiło; czuł się dobrze, snuł dalej swe myśli, które nigdy, nawet w sytuacjach najbardziej intymnych, nie mogły oderwać się od służbowych spraw i problemów. - Nalać! - zarządził.
       Lora nalała mu pełną filiżankę, usiadła obok przy stole i patrzyła na niego szeroko otwartymi oczami.
       - Tylko nie zaczynaj teraz gadać! - powiedział Schulz ostrzegawczym tonem. - Nie masz pojęcia o sprawach służbowych. Nawet kawy nie umiesz zaparzyć. To nie kawą, to pomyje. Mydliny! - Odsunął filiżankę tak gwałtownie, że się przewróciła. - Obrus - powiedział - jest potwornie brudny.
       Po tych słowach wstał i wyszedł. Pogwizdywał melodię podobną nieco do piosenki "Trzy lilie". Spojrzał w wielkie lustro stojące na dolnym korytarzu, sprawdził, czy mundur dobrze leży, uśmiechnął się do siebie. Był zadowolony. Postanowił zapalić cygaro i rozmyślał: "No tak, dałem jej znowu szkołę, oczywiście słusznie, gdyż dama, która chce być moją żoną, żoną szefa, nie może być flejtuchem. Dawniej taka nie była, wprost przeciwnie, dopiero w ostatnich miesiącach i tygodniach tak się alarmująco opuściła. Widocznie powodzi się jej za dobrze. Ale stosując wypróbowane metody zaradzi się temu. Trzeba tylko od czasu do czasu zalewać jej dobrze sadła za skórę, a poczuje, skąd wiatr wieje".
       Znalazłszy się w swym pokoju służbowym usiadł za biurkiem. Zapalił jedno z cygar dowódcy, rozparł się i rozmyślał. Z daleka dochodziły głosy komendy, na jezdni większe grupy żołnierzy ćwiczyły się w marszu, ale poza tym otaczała go niebiańska cisza. Automatycznie sięgnął po zeszyt, w którym leżały niedzielne przepustki, wyciągnął ołówek atramentowy i podpisał zeszyt bez sprawdzania załączników. Wszystko było przecież zawsze w porządku, a gdyby nawet nie, zameldowano by mu o tym.
       Zadzwonił telefon. Schulz nie podnosił przez chwilę słuchawki. Potem położył cygaro na popielniczce i powiedział: - Trzecia bateria, szef baterii starszy ogniomistrz Schulz. - Choć ziewał przy tym, głos jego brzmiał bardzo rześko.
       Nagle wyprostował się w swym fotelu jak świeca, przybierając pozycję na baczność. Rozmawiał z Bulwą, z dowódcą dywizjonu majorem Luschke. Luschke był zawsze jak bomba, która mogła wybuchnąć.
       - Tak jest, panie majorze! - zawołał starszy ogniomistrz Schulz.
       W uszach jego syczał denerwujący, łagodny głos majora; Schulz miał wrażenie, że dotyka uchem tlącego się lontu. - Nie, panie majorze! - zawołał.
       Potem rozmowę przerwały trzaski. Bulwa odwiesił nagle słuchawkę. Schulz zaczął się zastanawiać, jaki też sens mogła mieć ta telefoniczna rozmowa. Major Luschke pytał o zupełnie drugorzędne sprawy: czy żołnierze odkomenderowani do służby wartowniczej mają w pustej ładownicy ochraniacze do luf; czy wszystkie zegary koszarowe wskazują tę samą godzinę.
       Jaki właściwie cel miał Bulwa stawiając te pytania? Może major stroił sobie tylko żarty? A może kryła się za nimi chytrze
       zastawiona pułapka, której skutki nie dadzą się przewidzieć. Możliwe było jedno i drugie. U Luschkego możliwe było wszystko. Bulwa był zawsze pełen niespodzianek.
       
       Po dłuższym namyśle Schulz doszedł do jedynie możliwego wniosku: Luschke. major i dowódca dywizjonu, chciał go skontrolować, chciał wiedzieć, czy Schulz jest na posterunku. On, na posterunku? Zawsze!
       To rozumowanie napełniło Schulza zadowoleniem; dobry poranny nastrój wrócił. Sięgnął po cygaro, rozkoszował się nim. Znowu odezwał się telefon.
       Tym razem Schulz podniósł natychmiast słuchawkę, bo mógł raz jeszcze dzwonić major. Ale już po pierwszych słowach przybrał lekko znudzony, wyniosły wyraz twarzy, z którym do pewnego stopnia od ręki załatwiał sprawy służbowe wymagające tylko rutyny.
       - Nie - powiedział - bombardier Kasprowitz nie jest tu znany. Nigdy takiego nie było. - Rozmawiał z szefem kompanii piechoty i już dlatego mówił wprawdzie tonem koleżeńskim, ale niezbyt przyjaznym. - Tak jest - powiedział w pewnej chwili z nagłym zainteresowaniem - mamy u siebie kanoniera Vierbeina. Zbroił coś, nawarzył jakiegoś piwa?
       Był niemal rozczarowany dowiedziawszy się, że chodzi o nieprzepisowe salutowanie w miejscu publicznym i że wbrew jego nadziejom i przypuszczeniom nie kanonier Vierbein był winien, lecz jego towarzysz bombardier, który się podał za Kasprowitza.
       - A może był to jednak Vierbein? Po nim można się tego spodziewać. - Słuchał z zaciekawieniem propozycji swego telefonicznego rozmówcy z piechoty. Potem powiedział: - To oczywiście zawsze jest wskazane. Zrobimy konfrontację. Zameldujcie o tym w swym batalionie, przyślijcie mi tego sierżanta. Vierbein jest teraz na służbie, damy mu tam bobu.
       Schulz zatarł ręce i powiedział nie bez oburzenia: - Zawsze, gdzie się tylko splunie, ten Vierbein. Najwyższy czas nałożyć tej opornej małpie wędzidło.
       Wyciągnął rękę po cygaro, które tymczasem zgasło. Długo je zapalał. Wreszcie mógł się zaciągnąć, otoczyły go gęste kłęby dymu. Uważał palenie cygar za czynność w dobrym stylu. Właściwie w tym całym interesie palą cygara tylko dowódca i on. Tak też być powinno!
       Otworzył szafę i przygotował sobie kilka akt personalnych. Trzeba dziś jeszcze przygotować dwa wnioski awansowe do dywizjonu. Nadeszła pora awansowania bombardiera Kowalskiego i bombardiera Ascha na kaprali. Omówił to dokładnie z dowódcą; rozumowanie jego wyglądało mniej więcej tak: obydwaj, Kowalski i Asch, nie byli, broń Boże, niezapisanymi kartami; jeden to zabijaka, drugi to bezczelna małpa. Ale obydwaj wyrastali ponad żołnierską masę, byli prowodyrami, mieli w sobie zadatki na dowódców. Będą dobrym narybkiem dla korpusu podoficerskiego, zwłaszcza jeżeli się weźmie pod uwagę, że się po otrzymaniu dystynkcji podoficerskich zaaklimatyzują.
       Szef wypełnił wnioski o awans oraz arkusze personalne, po czym zabrał się do motywacji. W myśl starego zwyczaju musiała ona zawierać mało cech negatywnych, za to dużo szczegółowych danych, bo przecież chodziło tu o wyższy stopień służbowy. Wniosek o awansowanie bombardiera Herberta Ascha Schulz umotywował następująco:
       1. Cechy charakteru: solidny, zdrowe zasady, zdolności dowódcze, choć jeszcze niecałkowicie ukształtowane. Zdyscyplinowany wobec przełożonych, rokuje nadzieje na dalszy rozwój.
       2. Cechy fizyczne: wytrzymały na ciężkie trudy, ma dobre zadatki na sportowca. Dobry pływak.
       3. Wiadomości wojskowe: karabin 98 b i k; pistolet 08; Ikm 08/15; ckm 08; działo 8,8 cm (zmotoryzowane).
       4. Cechy szczególne: lojalny podwładny, zapowiada się na dobrego przełożonego.
       5. Nadaje się na podoficera.
       Schulz uznał swą poranną pracę za zadowalającą. Zapalił nowe cygaro, włożył akta pod pachę i otworzywszy drzwi obite wojłokiem zaniósł papiery do pokoju dowódcy; położył je na stole kapitana Derny. Potem posiedział jeszcze chwilę przy swym biurku spoglądając na ulatniający się przez okno dym cygara.
       Tuż przed dziesiątą usłyszał powracającą z ćwiczeń baterię; dowodził osobiście podporucznik Wedelmann, co świadczyło o tym, że dowódca baterii jest obecny. Prawdopodobnie udał się wprost na plac ćwiczeń, przyglądając się zajęciom w ciągu ostatnich piętnastu minut. Buty wybijające takt marsza defiladowego dudniły po betonowej jezdni. Szef podszedł do okna i patrzył z prawdziwą rozkoszą na szare polowe mundury, na spoconych żołnierzy, którzy sprężyście maszerowali. "Szkoda - myślał ze szczerym ubolewaniem - że nie ma tu tej paskudnej wszy, Vierbeina; dwie godziny pod ogniomistrzem Platzkiem dobrze by mu zrobiły. Ale co się odwlecze, to nie uciecze." Rozległy się słowa końcowej komendy. "Głos tego podporucznika Wedelmanna - pomyślał starszy ogniomistrz - jest za wysoki i prawie się załamuje." Po czym padła komenda: "Rozejść się!" Dwieście sześćdziesiąt par nóg zadudniło na schodach i korytarzach bloku. Szef powrócił do swego biurka i słuchał tego dudnienia z marzycielską miną. Na jego gładkiej, tłustej, a jednak kanciastej twarzy pojawił się błogi uśmiech. Rozpostarł na biurku urzędowe akta i jakąś listę, stwarzając pozory, że usilnie pracuje.
       Dowódca baterii, kapitan Derna, przestąpił próg kancelarii. Szef zameldował jak zwykle wzorowo: - Nic ważnego nie zaszło! - Kapitan podziękował i po chwili znikł w swym służbowym pokoju, mocno zamykając za sobą wyściełane drzwi. Schulz wiedział z doświadczenia, że dowódca potrzebuje teraz piętnastu minut spokoju, aby ściągnąć buty i zmienić bryczesy na długie spodnie. Z kolei zjawił się w kancelarii podporucznik Wedelmann. Szef zasalutował: czekał jeszcze parę sekund na ewentualne rozkazy, których nigdy nie było.
       Wedelmann pchnął ruchome drzwiczki w barierze dzielącej kancelarię na dwie części i zbliżył się do starszego ogniomistrza, który udawał, że pracuje w skupieniu.
       - Co to ja jeszcze chciałem powiedzieć? - zaczął Wedelmann niepewnie. - W nocy z soboty na niedzielę odesłał pan do koszar prosto z parkietu pewnego kanoniera.
       - Tak jest, panie podporuczniku - odpowiedział starszy ogniomistrz nie podnosząc się z miejsca. Czuł się bezpiecznie i pewnie. Słowa podporucznika: "Co to ja jeszcze chciałem powiedzieć?" mówiły wyraźnie, że żadnych nadmiernych trudności nie ma powodu oczekiwać. - Kanonier Vierbein - ciągnął dalej - wyłudził swoją niedzielną przepustkę przez powołanie się na fałszywe dane.
       - Tak? - zapytał sceptycznie podporucznik.
       - Podoficer Lindenberg może to zaświadczyć. - Wedelmann wiedział z doświadczenia, że Lindenberg może być uważany za świadka nie budzącego wątpliwości. Wolałby dać się posiekać, niż nawet o podwładnych złożyć fałszywe zeznanie.
       - Mimo to - powiedział podporucznik z ostrożną naganą - nie było to słuszne. Tego się, szefie, nie robi. Służba jest służbą, to prawda, ale i wolny czas jest wolnym czasem.
       Było to stosunkowo wytworne, ale równocześnie mocne opieprzenie. Szef przełknął je nie bez trudu. "Wszystko z powodu tego Vierbeina - pomyślał. - Zawsze ten Vierbein!" A potem dodał w myślach: "Dobrze, że nikogo nie ma w pobliżu i nikt nie słyszy, jak się tu z szefa robi wała".
       - Tak jest, panie podporuczniku - powiedział wyraźnie dotknięty. - Proszę jednak pozwolić mi wyjaśnić...
       - Żadne wyjaśnienie nie jest już potrzebne - odparł podporucznik i odszedł.
       Starszy ogniomistrz spojrzał za nim przymrużonymi oczami; ponieważ podporucznik nie obejrzał się, pozwolił sobie na pozostanie w pozycji siedzącej. Czuł się dotknięty. "Panie podporuczniku - chciał powiedzieć - ten Vierbein, ten kanonier Vierbein wyłudził przepustkę na podstawie fałszywych danych, opuścił koszary prawdopodobnie niedozwoloną drogą i jest wmieszany w jakąś aferę w związku z nieprzepisowym, niedbałym, salutowaniem. To, panie podporuczniku, jeszcze nie wszystko, ale o tych innych sprawach, panie podporuczniku, lepiej nie mówmy."
       Ale ten podporucznik Wedelmann nie chce go słuchać. Przerywa mu w środku zdania jak sztubakowi. I wszystko z powodu tego Vierbeina!
       
       Utrzymywano, że bombardier Kowalski to dureń. Ale on się zachowywał tylko jak dureń; w rzeczywistości miał rozum lisa. Wypinał tyłek na wszystko, co miało związek z jego służbą w Wehrmachcie. Robił wszystko, co mu kazano, ani o odrobinę więcej. Uchodził za lakonicznego i solidnego. Był przydzielony do zbrojmistrza Wunderlicha; ponieważ Wunderlich nie chciał mieć przy sobie nikogo, kto by w jego pokazowo urządzoną egzystencję wprowadzał niepokój, doskonale mu się z nim pracowało.
       Kowalski był synem chłopa mającego gospodarstwo na Pomorzu, na terenie, którego Wehrmacht koniecznie potrzebował do ćwiczeń w strzelaniu. Stary otrzymał odszkodowanie, władze wojskowe nie skąpiły pieniędzy. Przeniósł się do miasta, pracował w wielkim zakładzie ogrodniczym hodującym wysokogatunkowe warzywa i nie najgorzej zarabiał. Młody Kowalski poszedł do Wehrmachtu wprawdzie niezupełnie dobrowolnie, ale miał zamiar na razie pozostać w wojsku. Nigdy dotychczas w życiu nie pracował tak mało, nigdy tyle przy tym nie zarabiał.
       Kowalski zawiadywał więc bronią i sprzętem. W chwilach wolnych popijał, spał z niejedną dziewczyną, inwestował nadmiar swej olbrzymiej siły fizycznej w dzikie bijatyki, które uczyniły go głośnym, a nawet sławnym w całym miasteczku. Bombardiera Ascha, z którym sypiał w tej samej izbie, uważał za swego przyjaciela. Choć Asch nie dorastał mu w bijatykach do pięty, był jednak bardziej cwany i obrotniejszy od niego. Nigdy nie dawał tego Kowalskiemu odczuć ł to było kamieniem węgielnym ich zażyłości.
       Kowalski nie wiedział, co to życie wewnętrzne. Gdyby go o to zapytano, odpowiedziałby zapewne: "Mam to gdzieś!" Ale tego ranka czuł wyraźnie, że coś z jego przyjacielem, bombardierem Aschem, nie jest w porządku. O nic nie pytał, obserwował tylko. Uderzyło go, że Asch nie jest tak rozmowny jak zazwyczaj. Nie padały nawet podczas ćwiczeń uwagi na temat bezpośrednich przełożonych, które Asch zwykł był czynić półgłosem. Asch koncentrował się na sprawach związanych ze służbą; to skoncentrowanie uwagi na sprawach, które można było przecież wykonać nawet we śnie, wzbudzało w Kowalskim podejrzenie.
       - Co się z tobą dzieje? - zapytał Kowalski. - Nic - odpowiedział Asch.
       - Nie zawracaj głowy, przecież widzę.
       W myśl rozkładu zajęć po ćwiczeniach z musztry następowały od dziesiątej piętnaście do dwunastej działoczyny. W ciągu tego czasu bombardier Asch pełnił dyżur w działowni. Robił to z właściwą sobie dokładnością. Usiadł w kącie na koszach do amunicji, położył obok siebie nabój ćwiczebny oraz naoliwioną szmatę i gapił się przed siebie. Myślał o Elżbiecie i o tym, co z nią przeżył. Kowalski, który właśnie miał zamiar przynieść mu z magazynu broni bańkę z oliwą, nie umiałby sobie nigdy wyobrazić, żeby jakaś tam Elżbieta mogła wprawić dorosłego mężczyznę w zadumę.
       - Czy mam kogoś za ciebie złoić? Ulżyłoby ci to? - zapytał Kowalski przyjacielskim tonem.
       - Zbij mnie! - odrzekł bombardier Asch. - Zachowałem się jak świnia.
       - No i? Stało się coś nadzwyczajnego?
       Herbert Asch nie odpowiedział. Zerwał wieko jednego z koszów do amunicji, którego skórzane zawiasy były już uszkodzone. Pusty, pokaźny kosz, ważący jednak tylko cztery funty, wpakował sobie na plecy i gotował się do opuszczenia terenu zajęć.
       - Idiota! - zawołał przyjaźnie Kowalski. - Przecież tak nie można. - Znał dokładnie tę sztuczkę: wystarczyło obarczyć się jakimś, oczywiście możliwie lekkim, przedmiotem, by wyglądało to na transport albo reperację. Mając taki przedmiot na grzbiecie można było bez narażania się na głupie pytania przełożonych przemierzać we wszystkich kierunkach cały teren koszar.
       Kowalskiego irytowało, że Asch postępuje wyjątkowo niezgrabnie. Był to dla niego nowy dowód, że przyjaciel nie jest w dobrej formie. Należało mianowicie wobec każdego przełożonego być zawsze przygotowanym na wszystko, a więc i na to, że któryś z nich poczuje chęć sprawdzenia ładunku. Kowalski zdjął tedy kosz z pleców Ascha, zwilżył podejrzanie świeże miejsca pozostałe po zerwaniu wieka, przeciągnął po nich swym naoliwionym kciukiem. - Tak - powiedział - teraz ci każdy uwierzy, że potrzebna jest przewidziana przepisami reperacja.
       - No pięknie - powiedział Asch - miejmy nadzieję, że cię to uspokoi.
       - I jak jeszcze! - odparł Kowalski. - Tymczasem utnę sobie na koszach do amunicji małą drzemkę.
       Herbert Asch przemierzył z koszem na plecach część terenu koszar; minąwszy działownię, garaże i halę gimnastyczną, dotarł do kantyny. Tu wszedł pewnym krokiem do izby, w której mieścił się szynkwas i sklep dla kanonierów, zdjął kosz i zażądał piwa.
       Dzierżawca kantyny Bandurski pomyślał sobie, jako były podoficer, że trzeba nie lada tupetu, żeby przed południem, w biały dzień, wlewać w siebie piwsko w godzinach ćwiczeń. Za jego czasów, w Reichswehrze, byłoby to, w każdym razie dla bombardiera, niemożliwe. Co najwyżej mógłby sobie na to pozwolić ktoś od ogniomistrza wzwyż. Ale dla dzierżawcy kantyny zarobek był zarobkiem. Nie mrugnąwszy więc okiem Bandurski postawił przed Aschem duże piwo.
       - Nie ma panny Elżbiety? - zapytał Asch.
       - Nie - odpowiedział Bandurski. - Nie przyszła dzisiaj.
       - Może jest chora?
       Bandurski roześmiał się. - Kto wie - powiedział znacząco - co to za choroba.
       Bombardier Asch zapłacił bez słowa i odszedł. Opuścił kantynę z pustym koszem na plecach, miał zamiar wrócić do działowni. Nagle zobaczył w towarzystwie starszego ogniomistrza Schulza owego sierżanta piechoty, któremu w sobotę niedostatecznie sprężyście zasalutował, a potem podał mu fałszywe nazwisko. Znikł jak najszybciej z ich pola widzenia.
       Zatrzymał się na rogu jakiejś szopy, zaczął szukać miejsca, gdzie by się mógł ukryć, i zauważył, że piechociarz, który pryncypalne ulice miasta traktował jak plac ćwiczeń, udał się z Schulzem na wartownię. Na wartownię, w której znajdował się kanonier Vierbein. Mocno to Ascha zaniepokoiło.
       Mimo upału przebył pędem przestrzeń dzielącą go od działowni. Spotkało się to z wyrażającym uznanie uśmiechem ogniomistrza Platzka, który trzymał pod pełną parą swoje cztery obsługi dział.
       Dotarłszy do szopy, Asch rzucił swój kosz szerokim łukiem do kąta i zawołał do kaprala Kowalskiego:
       - Jazda, człowieku! Biegnij na wartownię. Uważaj, żeby kanonier Vierbein nie zrobił jakiegoś głupstwa. Spiesz się, leniuchu. Nie mogę się tam pokazać.
       - Dobrze, już dobrze - powiedział bombardier Kowalski. Powstrzymał ziewnięcie, chwycił swoją bańkę z oliwą i ruszył biegiem. Dotarł do wartowni lekko spocony. Wprawnym okiem zorientował się od razu, że nic jeszcze nie zaszło istotnego; wśród stojących kanoniera Vierbeina nie było. - Bombardier Kowalski melduje swoje przybycie! - zawołał i razem ze swoją bańką stanął u wejścia w postawie zasadniczej. Aby zapobiec różnym krzyżowym pytaniom, dodał: - Mam naoliwić zawiasy drzwi i okien.
       - Nie gadajcie tyle, Kowalski, róbcie swoje - powiedział szef. Potem wraz z sierżantem piechoty czekał dalej na Vierbeina, któremu podoficer Schwitzke kazał skoczyć po papierosy.
       Tymczasem Kowalski zdjął z wielkimi ostrożnościami okna z zawiasów, zaczął szmatą ścierać starą oliwę, wlewał w wyczyszczone miejsca nową i ścierał ją również.
       Zjawił się kanonier Vierbein i zasalutował.
       - To ten! - zawołał sierżant piechoty.
       - Doskonale - powiedział z zadowoleniem szef. - Tylko spokojnie.
       Kanonier Vierbein, który się zatrzymał przy drzwiach, rozglądał się bezradnie dokoła. Wszyscy patrzyli na niego starając się zachować całkowicie obojętny wyraz twarzy. Tylko Kowalski, stojący z tyłu za innymi, zrobił przyjazny ruch ręką, który miał go podnieść na duchu.
       - A więc - szef wyprężył się; miał wrażenie, że jest sędzią, który winien wydobyć na wierzch prawdę. - A więc, Vierbein, w sobotę po południu szliście z pewnym bombardierem przez ulicę Goethego. Czy tak?
       - Tak jest, panie szefie.
       - Kim był ten bombardier?
       Vierbein zwlekał z odpowiedzią. - Przecież zasalutowałem panu sierżantowi przepisowo - powiedział.
       Sierżant potwierdził. - Tak jest, zrobił to! Ale nie zrobił tego tamten drugi, który mi podał fałszywe nazwisko. Powiedział, że się nazywa Kasprowitz, a w całej artylerii nie ma takiego, który by nosił to nazwisko.
       W tym momencie Kowalski całkowicie zorientował się w sytuacji. Stało się dlań jasne, co się wydarzyło: bombardier Asch znów zasalutował po świńsku, a potem po prostu podał fałszywe nazwisko. Mocny kawał, ale dobry!
       - No więc? - nalegał starszy ogniomistrz. - Kim był ten bombardier?
       Kanonier Vierbein poczuł, że mu pot wystąpił na czoło. Mój Boże, co robić! Bezradny jego wzrok padł na bombardiera Kowalskiego, który wzruszał gwałtownie ramionami, co bezspornie oznaczało "nie wiem".
       - Nie wiem, panie szefie - powiedział machinalnie i od razu uświadomił sobie, że okłamał przełożonego. Uchronił przyjaciela od nieprzyjemności, to prawda, ale okłamał swego przełożonego.
       - Tak! - powiedział szef z groźbą w głosie. - A więc szanowny pan nie przypomina sobie tego?
       Vierbein, mokry od potu, miał wrażenie, że jest w łaźni. Próbował ratować swą pozycję. Powiedział prędko: - Nie znałem tego bombardiera, nie należał do naszej baterii. Spotkałem go przypadkowo, uszliśmy razem kawałek drogi.
       Bombardier Kowalski potakiwał skinieniem głowy. Podniósł ramiona, rozłożył na zewnątrz dłonie, jak gdyby chciał powiedzieć:"No widzisz!"
       Szef węszył jakieś szelmostwo. - Jeżeli to świadoma odmowa zeznań, Vierbein, grozi wam sąd wojskowy. Ostrzegam! Przeskrobaliście już niejedno. Cierpliwość moja powoli się wyczerpuje, jeżeli złapię was na czymś, zostaniecie bez pardonu zamknięci.
       - Poznalibyście tego bombardiera? - zapytał sierżant.  Na przykład przy konfrontacji? Albo gdybyście go przy najbliższej okazji spotkali na terenie koszar?
       - Nie wiem - wyjąkał Vierbein. - Myślę, że chyba tak.
       - Ale ja - oświadczył szef zdecydowanie - wiem, co o was myśleć.
       - Czy mam również naoliwić drzwi? - zapytał głośno bombardier Kowalski.
       - Nie zawracajcie gitary - zawołał Schulz rozwścieczony. - Takie typy jak wy są tu niepotrzebne. Popsuliście mi cały koncept!
       
       Majster Freitag, ojciec Elżbiety, był socjalistą z przekonania, ale pozbawionym romantyzmu. Przez całe życie pracował ciężko i rzetelnie. Wykonywał solidnie swój zawód, kochał swoją rodzinę z cichym oddaniem. Nic, co ludzkie, nie było mu obce. Wojnę światową 1914-1918 przeżył szczęśliwie jako szeregowiec. Przeżył również rewolucję, inflację i reakcję. I był przekonany, że przeżyje także hitlerowców.
       Praca była dlań elementarną potrzebą. Pracował od najmłodszych lat. Był zawsze pierwszy w warsztacie, ostatni szedł na obiad. Wieczorami i w dni świąteczne krzątał się dookoła domu, który nabył z oszczędności. Przeprowadzał naprawy, zajmował się ogrodem, malował na nowo okna i drzwi, urządził na stryszku pokój gościnny.
       Żona zestarzała się w jego oczach, dzieci dorosły. Na głupstwa, które popełniał w życiu, zwykł był reagować zmrużeniem oczu, głupstw popełnianych przez innych starał się nie dostrzegać, o ile to tylko było możliwe. Miał za sobą grzechy młodości, o których nie zapominał nawet po przekroczeniu pięćdziesiątki; kiedy napotykał sytuacje podobne do tych, które mu kiedyś nie zostały oszczędzone, próbował z wielkim zrozumieniem naprawić je. Był zwolennikiem przyzwoitości, ale miał dosyć pobłażania, by wszystkiego, co nie było zgodne z tak zwanymi "pojęciami moralnymi", nie określać od razu jako nieprzyzwoite.
       Nigdy nie działał pochopnie, wiedział, że produkowanie najlepszych wyrobów wymaga odpowiedniego czasu. Przed zabraniem się do pracy zwykł był długo, gruntownie rozmyślać. Kiedy jednak skończył rozmyślania, pracował szybko, sprawnie i celowo.
       Owego poniedziałkowego popołudnia majster Freitag opuścił miejsce swej pracy o dwie godziny wcześniej niż zazwyczaj. Inspektor był rad, że może oddać przysługę swemu najlepszemu pracownikowi, i chętnie udzielił mu zezwolenia.
       Freitag umył się gruntownie jak przed jakąś uroczystością, potem stanąwszy przed szafą przebrał się. Wyciągnął stojący w szafie kuferek, postawił go na stole, otworzył. Pogrążony w rozmyślaniach, oglądał leżące w nim części ubrania niejakiego Herberta Ascha, bombardiera trzeciej baterii pułku artylerii. Wszystkie te dane łącznie z innymi, jak data i miejsce urodzenia, wzrost, kolor włosów i oczu oraz znaki szczególne, można było odczytać spokojnie z niebieskiej legitymacji wojskowej leżącej w lewej górnej kieszeni bluzy. Poza tym nazwisko i stopień służbowy oraz nazwa jednostki wszyte były prawie do każdej części garderoby. Prócz rzeczy znajdowała się tu nawet fotografia bombardiera Herberta Ascha. Prezentowała osobnika w mundurze, o potężnie głupim wyrazie twarzy, który, zdawałoby się, nie potrafi zliczyć do trzech, wyglądał więc tak, jak zwykli wyglądać rekruci.
       Freitag zamknął kuferek. Nie miał zbyt bujnej wyobraźni, wystarczyło jej jednak na to, by sobie przedstawić, że nocny niepokój w jego domu pozostaje w ścisłym związku ze znalezionymi częściami umundurowania. Nie domagał się od Elżbiety wyjaśnień, nie chciał tego, poza tym nie były mu potrzebne. Gdyby, przyszła do niego sama, wysłuchałby jej chętnie i z życzliwością. Wydawało mu się jednak, że rozumie milczenie córki i szanował powody tego milczenia. No cóż, bywają w życiu różne sprawy, na przykład pewien rodzaj nocy, do których rodzicom mieszać się nie wolno. Świadomość tego skłaniała go do udawania, że nic nie wie.
       Majster Freitag opuścił z kuferkiem w ręku teren warsztatów kolejowych, wsiadł na rower i pojechał do koszar artylerii. Z tego, że człowiekiem, który miał dosyć siły, by zachwiać równowagą jego Elżbiety, jest żołnierz - niewiele sobie robił. Czuł wstręt do mundurów, nie umiał sobie wyobrazić, w jaki sposób człowiek normalny, pracowity, może tracić czas na czynności, których celem ostatecznym było zniszczenie, zagłada, zabijanie. Ale w czasach, w których decyzja dobrowolna nie istniała, mogło się pod mundurem ukrywać wszystko: indywidualiści i sadyści, obojętni i uciskani, entuzjaści i przeciwnicy, rozsądni, idioci i przejściowo ogłupieni. Asch mógł należeć do jednej z tych grup; nie było pozbawione znaczenia do jakiej.
       Majster podjechał pod bramę koszarową, wartownik skierował go do wartowni. Freitag postawił rower pod murem, zdjął z niego kuferek i udał się do dowódcy warty.
       Dla kaprala Schwitzke, Mamuta, zjawienie się małego, uprzejmego człowieka było jedynie zakłóceniem poobiedniej drzemki. Mniej więcej za trzy godziny zostanie zluzowany i gruntownie powetuje sobie stracony sobotni wieczór. Jego Tusnelda - nazywał każdą dziewczynę Tusneldą - przyrzekła przyjść do parku miejskiego.
       - Dokąd? - zapytał mrukliwie.
       - Do trzeciej baterii - odpowiedział majster, który swego czasu poznał na własnej skórze właściwości koszarowego żywota. Przygotował się do odpowiedzi na dalsze pytania..
       - Nazwisko? - zapytał Mamut.
       - Freitag.
       Schwitzke wypełnił przepustkę i podał mu ją. - Pójdzie z panem wartownik - powiedział. Przestał się zajmować Freitagiem, zaczął znów myśleć o Tusneldzie, o wieczorze w parku, o ukrytej, lecz bardzo wygodnej ławce pod krzakami bzu, na której już nieraz, także w zimie, uprawiał miłość ze swoją Tusneldą; oczywiście nie zawsze była to ta sama Tusneldą.
       Freitag szedł za wartownikiem, który doprowadził go do bloku trzeciej baterii i przekazał kancelarii. Starszy ogniomistrz Schulz przerwał swoją żmudną jak zwykle działalność i zajął się nim łaskawie: zjawienie się w kancelarii cywilów zapowiadało zawsze rozrywkę.
       - Proszę pokazać przepustkę. W porządku. Jest pan na właściwym miejscu. Trzecia bateria - to ja. - Schulz obrzucił Freitaga wyzywającym spojrzeniem.
       Na twarzy Freitaga pojawił się cień uśmiechu. - Nie mam żadnej sprawy do pana osobiście, chciałbym pomówić z bombardierem nazwiskiem Asch, Herbert Asch.
       - Czego pan od niego chce?
       - Chcę z nim pomówić.
       Szef zbliżył się nieco, na jego twarzy pojawiło się zainteresowanie. Spojrzał na człowieka za barierą, na jego kuferek, który tamten postawił na podłodze. Kuferek, podpowiedział mu jakiś instynkt, w którym jest dosyć miejsca na ukrycie całego umundurowania. Potem, pod wpływem pomysłu, na który wpadł nagle, zaczął się przyglądać przepustce.
       - Pan się nazywa Freitag? Jest pan może krewnym panny Elżbiety Freitag, która obsługuje kantynę podoficerską?
       - To moja córka.
       Szef stał się o całe niebo uprzejmiejszy. Starał się nawet, co prawda na próżno, o wytworzenie serdecznej, intymnej atmosfery. - Cieszę się bardzo z poznania pana - powiedział i wyciągnął ogromną łapę, którą majster ujął nie bez wahania.
       - Mogę więc mówić z bombardierem Aschem?
       - Oczywiście - powiedział szef tonem koronowanego władcy, który spełnia życzenie ukochanego poddanego. - Jeden z kanonierów zaprowadzi pana. Jak powiedziałem, miło mi było poznać pana - Znowu wyciągnął ogromną łapę, majster znowu ją ujął, również nie bez wahania. Potem opuścił kancelarię. Trzeci pisarz, który go miał zaprowadzić, ruszył przodem.
       Schulz rozsiadł się przy swym biurku przeładowanym aktami. Zapalił jedno z cygar dowódcy, odsunął na bok karteczkę, na której wielkimi literami wypisane było nazwisko "Vierbein". Rozmyślał. A więc to jest stary Freitag, ojciec tej szykownej Elżbiety, ma ze sobą kuferek, chce się dostać do bombardiera Ascha, do tego samego bombardiera Ascha, który dziś około trzeciej rano przyłapany został w obrębie koszar w samej koszuli. Jeżeli...
       Odrzucił od siebie to rozumowanie. Ale fantazja, ze specjalną predylekcją nastawiona w określonym kierunku, nie dawała mu spokoju. Miałoby to swoją pikanterię, gdyby... Otrząsnął się nie wiadomo, czy z rozkoszy, czy z obrzydzenia, zaciągnął się gwałtownie cygarem. Tak, ta Elżbieta zajmowała na jego liście pierwsze miejsce. To wspaniała dziewczyna, warto dla niej niejedno zaryzykować, na niejedno się narazić. Co się tyczy bombardiera Ascha, to był on na razie pewnego rodzaju tabu; Schulz sam wystąpił z wnioskiem o mianowanie go podoficerem, dowódca nie poskąpił swego błogosławieństwa w formie podpisu. Tam do licha, przecież nie jest się małostkowym. A poza tym człowiek ma inne kłopoty: na przykład ten Vierbein.
       Myśli Schulza wzmocnione rozkosznym aromatem brazylijskiego cygara zaczęły wirować: Elżbieta - Asch w koszuli o trzeciej nad ranem - ojciec Freitag z kuferkiem - Vierbein pełniący teraz wartę!
       Podniósł słuchawkę, kazał się połączyć z wartownią.
       - Schwitzke - zapytał opryskliwie - kto pełnił między drugą a czwartą służbę przy bramie?
       Kiedy po chwili usłyszał: "Vierbein", jego twarz przypominająca kartofel rozpromieniła się. - Doskonale! - powiedział i odwiesił słuchawkę.
       Przysunął kartkę, na której widniało napisane wielkimi literami nazwisko Vierbein. Dopisał do tego jak zwykle bardzo wyraźnie: Warta przy bramie od drugiej do czwartej. Podkreślił te słowa i radośnie ćmił dalej swoje cygaro.
       Tymczasem majster Freitag nie bez napięcia czekał w czytelni na bombardiera Ascha. Siedział na krześle, obok postawił kuferek. Patrzył zmrużonymi oczami w kierunku drzwi.
       Wszedł bombardier Asch. Miał na sobie drelichowe ubranie, w ręku trzymał czapkę polową. Zawiadomiono go, że ktoś do niego przyszedł. Nie wiedział, kto to być może.
       Asch spoglądał badawczo na przybysza, przybysz na niego. Wydawało się, że ta pierwsza lustracja zadowoliła nieco ich obu. Zwłaszcza Asch uspokoił się znacznie.
       - Dzień dobry - powiedział.
       - Dzień dobry - odparł majster. - Przynoszę panu pańskie ubranie. Znalazłem je na ulicy. - Nie spuszczał z Ascha oka.
       Herbert Asch był wyraźnie zmieszany. - Tak - powiedział - to pięknie. - Majster zrobił ruch ręką, Asch chwycił kuferek, otworzył go, sprawdził zawartość. - Tak - powiedział - jest wszystko. - Zakłopotanie jego wzrosło.
       - Dziękuję panu, panie...
       - Nazywam się Freitag - dopomógł mu tamten, przyglądając mu się surowo.
       Asch upuścił na stół buty, które wyciągnął z kuferka. Usiadł. - Nie wiem - zaczął - jak dalece, pan... - Przerwał, potem oświadczył: - Mam wrażenie, panie Freitag, że ciąży na mnie obowiązek wyjaśnienia panu czegoś...
       Tamten uśmiechnął się. - Nie trzeba - powiedział. - I ja byłem młody, a nawet byłem kiedyś żołnierzem. Mogę sobie wyobrazić, co zaszło. Noc była piękna, dziewczyna wydała się panu ładna, trafiła się okazja, skorzystał pan z niej albo raczej poniosło pana. Mój ty Boże, tak to już bywa! Kogóż tu obwiniać? Księżyc? Pańską krew? Korzystną okazję? Znalazłem później gdzieś na ulicy pańską odzież. Niech pan "będzie zadowolony, że to byłem ja. Że nie był to na przykład ojciec tej dziewczyny.
       Asch zrobił krok w tył. Nie ulegało dla niego wątpliwości, że człowiek siedzący sobie spokojnie naprzeciw niego nie należy do durniów. Był ojcem Elżbiety, podobał mu się. Asch poczuł od razu, że stary człowiek wie i domyśla się o wiele więcej, niż mówi. Chciał mu zbudować złoty most, nie chciał wyciągać konsekwencji z popełnionego kroku, być może omyłki. On, ojciec Elżbiety, dawał mu okazję do wytłumaczenia się.
       - Muszę panu - powiedział Asch pewnym głosem - opowiedzieć pewne szczegóły. Powinno panu być wiadome...
       - Ależ nie trzeba! - odrzekł majster i podniósł się. - Mam teraz bardzo niewiele czasu. Jeżeli jednak ma pan ochotę, proszę mnie odwiedzić jutro wieczorem. Może zje pan z nami kolację.
       - Chętnie - powiedział Herbert Asch zmieszany.
       - Będzie pan mógł przy tej okazji poznać moją rodzinę.
       - Przyjdę na pewno.
       - Będę bardzo rad - dodał majster Freitag po prostu i pożegnał się.
       Nagle drzwi otworzyły się gwałtownie. Zajrzał przez nie szef. Nie zwracając uwagi na bombardiera spojrzał na stół, na którym stał kuferek z odzieżą.
       - Nie będę przeszkadzał - rzucił łaskawie i zatrzasnął drzwi.
       - A więc - powiedział majster Freitag - do jutra! Oczywiście, o ile będzie pan miał ochotę.
       
       Służba wartownicza była skończona. Żołnierze wykonali sprężyście zwrot w tył i ująwszy za szyjkę broń udali się w kierunku bloku baterii. Kanonier Vierbein ujrzał w szeroko otwartym oknie drugiego piętra kaprala Lindenberga; stał jak wykuty z kamienia.
       Vierbein przyśpieszył kroku. Był pewien, że Lindenberg czeka na jego powrót. Przygniatało go to. Bo to widoczne zainteresowanie podoficera, "wiecznego żołnierza", mogło oznaczać tylko łańcuch komplikacji; dziś były mu one najmniej potrzebne, gdyż umówił się na spotkanie z Ingrid. Śpiesząc po schodach na górę spojrzał na wiszący na drzwiach zegar; do spotkania z Ingrid miał jeszcze prawie dwie godziny, czym jednak były dwie godziny dla kaprala Lindenberga. Kiedy tylko chciał, a wszystkie oznaki przemawiały za tym, że chce, potrafił bez trudu i nie bez uzasadnienia przedłużać kontrole aż do capstrzyku. Vierbein zasępił się - był przygotowany na wszystko.
       Przed drzwiami czekał na niego bombardier Asch. - Dobrześ to zrobił! - zawołał - dobrześ to zrobił z tym wałem od piechoty.
       - Zdaje się, że Lindenberg czeka na mnie - powiedział Vierbein podchodząc do Ascha.
       - Zorientowaliśmy się już, o co chodzi - powiedział bombardier. - To się rozniosło. Reakcja łańcuszkowa! Szef wysyła na arenę swoje najlepsze rumaki. Najbezpieczniej będzie, jeżeli się natychmiast ulotnisz.
       - Lindenberg może tu wypłynąć lada chwila.
       - Nie zrobi tego - zapewnił Asch, mający wielkie doświadczenie. - Wie, co się należy. Nie robi nic, czego się nie da poprzeć przepisami i instrukcjami służbowymi. Byłeś na warcie, teraz daje ci okazję uporządkowania swoich łachów, łącznie z bronią. Dopiero później zjawi się i udowodni ci w mgnieniu oka, żeś tego wszystkiego wcale nie doprowadził do porządku.
       - Wiem - powiedział Vierbein zrezygnowanym tonem. Wtedy się zacznie przedstawienie.
       Asch roześmiał się beztrosko. - Wcale do tego nie dopuścimy. Przed chwilą ty mi pomogłeś, teraz na mnie kolej. Przejmuję wszystkie twoje łachy i gwarantuję za czystość. A ty pójdziesz natychmiast do toalety, przebierzesz się tam i znikniesz jak najprędzej.
       - Lindenberg będzie szaleć - powiedział Vierbein z wahaniem.
       - Ten szaleć nie będzie, jest na to zbyt opanowany. Będzie się tylko potężnie złościł, ale tego nie okaże. A do jutra rana wyzłości się.
       - Myślisz?
       - Jestem o tym przekonany. Więc jazda! Do wychodka. Przyniosę ci ubiór wyjściowy.
       Bombardier Asch popchnął Vierbeina, który pośpieszył do ustępu mieszczącego się na przeciwległym końcu korytarza. Zamknął się tam i zaczął się szybko przebierać. Hełm stalowy brzęczał, karabin wysuwał mu się z ręki i spadł wreszcie na kamienną posadzkę; zbadał w półmroku, czy nie jest uszkodzony, i stwierdził z ulgą, że mu się nic nie stało. Oparł się o drewnianą ścianę, zlany potem. Po chwili bombardier Asch zaczął bębnić w drzwi. - Masz swoje rzeczy - powiedział. - Ubiór wyjściowy, czapka z daszkiem, półbuty, nowy pas; jeszcze coś?
       - Dziękuję ci - rzekł Vierbein serdecznie.
       - Nie ma za co.
       Vierbein ubierał się pospiesznie: - Gdybyś mi nie pomógł, nigdy nie wydostałbym się dziś z koszar.
       - Jeszcześ tutaj! Jeżeli będziesz dalej tyle gadać, stracisz cenny czas.
       - Umówiłem się na dziś wieczór z twoją siostrą - powiedział Vierbein przez drewniane drzwi ustępu. - Mam nadzieję, że nie masz nic przeciwko temu.
       Asch odparł po długiej chwili milczenia: - Gdybym to wiedział...
       - Nie zrobiłbyś tego?
       - Nie - powiedział Asch nieuprzejmie - wolałbym, żebyś wpadł w ręce Lindenberga. Jest o wiele mniej groźny od mojej siostry.
       - Tego nie rozumiem.
       - Bo idiota z ciebie! - mruknął Asch rozpogodzony. - Ale oprzytomniejesz kiedyś i zrozumiesz. Miejmy nadzieję, że nie będzie za późno.
       Vierbein, ubrany do wyjścia, opuścił ustęp. Był nieco zbity z tropu, poza tym spieszyło mu się. Oddał przyjacielowi i koledze swoje łachy wartownicze;
       Asch obrzucił go spojrzeniem; na pierwszy rzut oka nie zauważył nic, co by budziło wątpliwości. - Masz wszystko? - zapytał. - Legitymację? Pieniądze? Chustkę do nosa?
       Vierbein potwierdził skinieniem głowy...
       - No to rozpoznajmy sytuację. - Asch wyszedł na prawie pusty korytarz, dotarł do drzwi, wyjrzał na klatkę schodową.
       Cofnął nagle głowę i zawołał półgłosem do Vierbeina wyglądającego przez drzwi ustępu: - Lindenberg idzie.
       Potem sprężystym ruchem otworzył szeroko drzwi i przepisowo, nienagannie zasalutował.
       Kapral Lindenberg, wyprostowany jak świeca, odpowiedział na ukłon bombardiera z wzorową poprawnością. Potem na kamiennej posadzce rozległ się stuk jego ciężkich, podkutych butów. Nie zdradzając niczym; że mu spieszno, zmierzał wyraźnie w stronę drzwi, za którymi spodziewał się znaleźć kanoniera Vierbeina.
       Ledwie kapral Lindenberg opuścił korytarz i wszedł do izby żołnierskiej, skąd rozległo się donośne: "Baczność!", Asch wyciągnął Vierbeina z ustępu i zawołał: - Jazda, człowieku! W nogi! Sytuacja jest korzystna!
       Nie namyślając się długo Vierbein ruszył z kopyta. Bez oglądania się zbiegł ze schodów, pędząc na swoje spotkanie z Ingrid.
       Bombardier Asch dał dobrze naoliwionym drzwiom potężnego kopniaka. Zadygotały, zaczęły się szybko wahać. Asch z wolna i z całym spokojem przeszedł przez nie w stronę swej izby.
       Kapral Lindenberg stał pośrodku izby nieruchomo, szeroko rozstawiwszy nogi. Po raz pierwszy można było wyczytać na jego twarzy ślady poruszenia; był zdziwiony. Wszystkich obecnych w izbie pytał o Vierbeina i każdy odpowiadał, że nic o Vierbeinie nie wie. Zdaniem Lindenberga było to bezczelnym kłamstwem, bo przecież sam osobiście widział przed kwadransem, jak Vierbein w ubiorze wartowniczym wszedł do budynku. Musi więc być tutaj, musi! Nie mógł chyba zniknąć z powierzchni ziemi!
       Lindenberg czuł więc, że go okłamują; z początku nawet go to nie oburzyło, lecz tylko bezgranicznie dziwiło. Nie mógł po prostu pojąć, żeby ktoś kiedykolwiek odważył się go okłamywać.
       - A wy - zapytał wchodzącego bombardiera Ascha - czy także nic o tym nie wiecie?
       - Nie, panie kapralu - odpowiedział bombardier Asch bez namysłu.
       - O czym nie wiecie?
       - O niczym, panie kapralu!
       - Do diabła! - ryknął Lindenberg. Był sam w najwyższym stopniu zdumiony słysząc swój ryk i zauważył, że żołnierzy jego działonu, którzy ustawili się przed nim nieruchomym szeregiem, ogarnęło przerażenie. To mu przywróciło równowagę. - I wy, Asch, macie odwagę twierdzić, że kanonier Vierbein po skończeniu swej służby wartowniczej nie wchodził do tej izby? Macie odwagę to twierdzić?
       - Tak jest, panie kapralu - powiedział Asch, całkowicie zresztą zgodnie z prawdą.
       Zatrzasnąwszy z hukiem drzwi Lindenberg znikł. Na korytarzu przystanął z trudem łapiąc oddech; nie mógł zrozumieć, co tu zaszło. W poszukiwaniu Vierbeina runął na teren jak oszalały byk.
       - Ale go przycisnęło! - beztrosko powiedział Asch do kolegów. - Stał się przecież prawie ludzki.
       
       Spotkali się przed sklepem zegarmistrzowskim na placu Defiladowym, Johannes Vierbein miał okazję przekonać się o niezwykłej punktualności Ingrid Asch. Przywitali się i poszli wolnym krokiem w kierunku promenady nad stawem zamkowym.
       Kanonier Vierbein, który przyszedł, by porozmawiać z dziewczyną, spotykał wielu przełożonych. Salutował wytrwale i ściśle przepisowo. Miał wrażenie, że całe miasto składa się z przełożonych i że cel ich życia tkwi w czekaniu na ukłon.
       - Kiedy zostanie pan oficerem - powiedziała idąca obok niego Ingrid - wszystko to stanie się łatwiejsze.
       - Wcale nie chcę zostać oficerem - bronił się Vierbein.
       - Nie? - zapytała Ingrid ze zdziwieniem. - Wydaje mi się, że pan ma maturę, prawda?
       - Oczywiście, ale nie po to, żeby zostać oficerem. Chcę być inżynierem.
       - No tak, to także bardzo piękne. - Zdawało się, że Ingrid jest nieco niezadowolona; Vierbein nie wiedział właściwie dlaczego. Postanowił jakoś ją przejednać i pozwolił sobie na pytanie, czy nie wypiłaby z nim kawy.
       - Ależ chętnie - odpowiedziała Ingrid. - Chodźmy do cukierni Liedtkego. Mają tam doskonałe torty.
       Johannes skinął głową i uczciwie usiłował okazać radość; nie było to łatwe, gdyż cukiernia Liedtkego należała do drogich, a z pieniędzmi było u niego krucho. W dodatku opowiadano w mieście, że zwykli tam przychodzić oficerowie garnizonu, i to oficjalnie ze swoimi paniami.
       Publiczność była nieliczna, ale robiła wrażenie wyborowej. Był rad, że Ingrid czuje się tu dobrze. Oświadczył, że nie lubi tortów, zachował spokój i równowagę, kiedy Ingrid od razu z wielkim apetytem spałaszowała dwa kawałki. Spojrzenia kilku przełożonych w stopniu oficerskim spoczęły na nim przez chwilę, wyrażając po przyjrzeniu się łaskawą zgodę na jego obecność w lokalu.
       - Więc chce pan zostać inżynierem - powiedziała Ingrid. - A kiedy zrobi pan doktorat?
       - Zapewne w ogóle go nie zrobię - odparł Vierbein. - Chciałbym zostać inżynierem budowlanym, a więc inżynierem i architektem równocześnie. - Nie mógł stwierdzić, jak na to Ingrid zareaguje, gdyż jakiś oficer finansowy zaczął w poszukiwaniu kogoś przepychać się między stolikami. Vierbein, nie podnosząc się z miejsca, znieruchomiał i skierował nań wzrok; ten sposób oddania ukłonu został zaakceptowany - oficer finansowy kiwnął przyjaźnie głową.
       - Gdyby pan został przynajmniej oficerem rezerwy - wróciła Ingrid do rozpoczętego tematu.
       Po daremnych poszukiwaniach oficer finansowy znowu minął stolik, przy którym siedzieli Johannes i Ingrid; kanonier poczuł się zmuszony znowu złożyć ukłon. Przeklinał tę swoją gorliwość; Aschowi by się coś takiego nie przydarzyło, wielu innym również nie; zachowywali się zawsze tak, jak gdyby byli czymś mocno zajęci. W rezultacie w restauracjach i kawiarniach prawie nie salutowali i bardzo rzadko spotykali przełożonego, który by im to na miejscu śmiał wytknąć.
       - Pospacerujemy jeszcze trochę? - zapytał Vierbein. - Może pójdziemy gdzieś, gdzie jest ciemno.
       - Gdzie jest ciemno?
       - Gdzieś, gdzie nie musiałbym ustawicznie salutować.
       - Mnie to nie przeszkadza - powiedziała Ingrid. - To chyba tak być musi. Jeżeli pan jednak chce koniecznie, weźmy łódkę i popływajmy po stawie.
       - Ależ chętnie! - zawołał Vierbein. Wyliczył sobie, że jazda łódką zamiast spaceru zwiększy jego wydatki co najmniej o dwie marki. Ale dla Ingrid żaden koszt nie był za wielki, a poza tym to, co miał w kieszeni, wystarczy.
       Poszli w kierunku parku zamkowego. Wiszące nad promenada lampy lśniły blado. Zapadająca noc otoczyła ich ciepłem; Vierbein był zapatrzony w Ingrid, zapomniał zasalutować. Ale przełożony, którego przeoczył, był na szczęście pochłonięty podobnym zajęciem.
       Wypożyczający łódki obrzucił kanoniera i jego towarzyszkę bacznym spojrzeniem. - Może pan dostać łódkę - powiedział po chwili. - Dwie marki za godzinę i dziesięć marek jako zastaw. - Widząc wahanie Vierbeina dodał z uśmiechem: - Jeżeli przypadkiem nie ma pan przy sobie dziesięciu marek, wystarczy mi pańska legitymacja wojskowa.
       Vierbein ociągał się jeszcze. Wreszcie Ingrid powiedziała z pewnym zniecierpliwieniem: - Przecież nie musimy koniecznie jechać łódką.
       Ale kanonier wyciągnął z kieszeni swoja legitymację wojskową i wręczył ją wypożyczającemu łodzie; zrobił to niechętnie, gdyż wypuszczanie z ręki legitymacji wojskowej było zabronione. chyba że żądali jej przełożeni lub upoważnione do togo patrole czy organy kontrolne.
       - A o dwie marki poproszę z góry - powiedział wypożyczający łódź.
       Vierbein wręczył mu je spiesznie. Potem dostał łódkę, na której widniała nazwa "Promień słońca". Ingrid usiadła przy sterze.
       Wypożyczający łódki przyniósł dwa wiosła i wręczył je uroczystym gestem. - Proszę się nie gniewać - powiedział. - Tego z legitymacją wojskową uniknąć się nie da. Ma się tyle różnych nieprzyjemności. Ciągle mi ktoś ucieka; żołnierze, zwłaszcza przed wypłatą żołdu, starają się nabić mnie w butelkę. A przed dwoma laty jeden zastrzelił się w łódce; nie tylko ją zanieczyścił, ale i uszkodził. Nie miał legitymacji wojskowej, nie wiedziałem, co robić ze zwłokami.
       - Dobrze już, dobrze! - powiedział Vierbein i odepchnął łódź. Pchał ją naprzód krótkimi, mocnymi uderzeniami wioseł. Chciał znaleźć się jak najdalej od brzegu, jak najdalej od obcych ludzi, chciał być z Ingrid sam na sam. Po kilku minutach przestał wiosłować. Łódź płynęła po cichej wodzie. Ingrid przechyliła się nieco na bok i przyglądała się lśniącej, ciemnej tafli stawu. Włożyła drobną rękę do wody. Zaśmiała się radośnie.
       Johannes był uszczęśliwiony. Spoglądał na nią tkliwie, miał wrażenie, że teraz dopiero, tego wieczora, widzi ją po raz pierwszy. Miała na sobie białą letnią suknię bez rękawów, w wielkie czerwone kwiaty; suknia, obcisła w biodrach, była mocno wydekoltowana. Kiedy się pochylał naprzód, wciągał w siebie ciepło płynące z jej ciała, zapach perfum oraz nieco zgniłą woń stawu. Był oszołomiony.
       - Ładnie tutaj - powiedział. Patrzył na świetlne wstęgi rzucane przez lampy z dalekiego brzegu na taflę wody. Czuł, że nie jest sam, że jest bezpieczny. Pragnął, żeby tak pozostało na zawsze, a nie trwało tylko godzinę.
       - Niech mi pan pozwoli trochę powiosłować.
       Jak przystało na prawdziwego kawalera, próbował protestować. - Ależ robię to chętnie - powiedziała.
       Zamienili się ostrożnie miejscami. Ujął delikatnie jej ramię, żeby ją podtrzymać. Ręka wysunęła mu się, dotknął przelotnie jej pachy. Odczuł rozkosz. Był szczęśliwy, że jest ciemno; przy świetle zauważyłaby, że się zarumienił. Zrobiło mu się bardzo gorąco, poprosił, żeby mu pozwoliła rozpiąć mundur. Nie miała nic przeciwko temu. Podczas wiosłowania Ingrid, szeroko rozparta, mocno opierała nogi w lekkich przewiewnych sandałach o żebrowanie łodzi. Nachylała górną część ciała, wyciągała ramiona daleko w przód, zagarniając wodę wiosłami. Vierbein miał przez chwilę wrażenie, że wyciągnęła się obok niego. Pomyślał o zdjęciu, które jej zabrał, ukazującym, jak w mokrym kostiumie kąpielowym wychodzi z wody. Ale Ingrid już się pochyliła, by wiosłować dalej.
       Łódź płynęła teraz szybko i z sykiem pruła wodę. Ingrid otworzyła nieco usta i mocno oddychała. - Ach! - zawołała - jak to dobrze robi. - Podziwiał ją bezgranicznie.
       Nagle przestała wiosłować, podciągnęła nogi, patrzyła na niego błyszczącymi oczami. Przyłapał się na gwałtownej chęci objęcia jej i znowu się zarumienił.
       - Dlaczego właściwie nie? - zapytała zamyślona.
       - Słucham?
       - Dlaczego właściwie nie miałby pan zostać oficerem? Cofnął się nieco. Był zaskoczony. I ostrzej, niż miał zamiar, powiedział: - Ten zawód mi nie odpowiada.
       - Chyba nic pan przeciw temu zawodowi nie ma? - zapytała niecierpliwie.
       - A pani tak wysoko go ceni? - odpowiedział pytaniem na pytanie. - Podobają się pani mundury, ton używany w tych kołach, oficerski tryb życia?
       - Mógłby pan spróbować zostać przynajmniej oficerem rezerwy.
       - Właściwie po co? Chcę zostać inżynierem budowlanym. Przecież to także cel życia, prawda?
       - Nie chcę pana urazić - powiedziała Ingrid serdeczniej. - Ale zawsze byłam przekonana, że myśli pan zupełnie inaczej niż mój brat.
       - Wydaje mi się, że myśli pani brata są zupełnie słuszne.
       - Wcale nie. To człowiek pozbawiony patriotyzmu.
       - Ma dużo zdrowego rozsądku, panno Ingrid. A poza tym nie wszyscy mogą być patriotami.
       - Mogą, mogą! - powiedziała z zapałem; była szczerze poruszona, nie chciała mu bynajmniej sprawić przykrości. - Kto nie jest patriotą, ten nie może być wartościowym człowiekiem. W takiej epoce jak nasza, gdzie chodzi przede wszystkim o to, by się utrzymać na powierzchni, jest dla mnie zupełnie niezrozumiałe, jak człowiek normalny, zdrowo myślący i wrażliwy może choćby częściowo wyznawać poglądy mego brata.
       - Brat pani nie byłby z pewnością zachwycony, gdyby mógł usłyszeć, co pani o nim sądzi.
       - Wie dobrze, co sądzę o nim i o wszystkich, którzy tak myślą jak on. Ale pan, Johannes, nie jest przecież taki. Wiem o tym, czuję to. Prawda, mam rację?
       - Muszę teraz iść do domu - powiedział. I zaraz poprawił się: - Muszę teraz wracać do koszar. Nie mam nocnej przepustki.
       - Gniewa się pan na mnie? - zapytała naiwnie.
       - Jakże mógłbym gniewać się na panią?
       - Jest pan smutny?
       - Jestem prawie zawsze smutny.
       - Rozczarowałam pana?
       - Ależ nie.
       - Musi pan jednak przyznać, że mam rację.
       - Oczywiście że ma pani rację - odrzekł zmęczonym głosem. Była w tej próbie przekonania go wzruszająca. Mocno wierzyła w swoje słowa. Całym swym żarliwym, młodzieńczym idealizmem wierzyła w owe wyższe sprawy, o których tylekroć czytała i słyszała, a które sprowadzały się w świadomości do jednego: mężczyzna jest obrońcą kobiety i dziecka, obrońcą ich czci, gwarantem ich dobrobytu. Tylko mężczyzna uzbrojony jest prawdziwym mężczyzną. Chciała albo takiego, albo żadnego. Tego, że dając ludziom broń robiło się z nich niewolników, nawet nie przeczuwała.
       Dopłynęli do brzegu. Vierbein oddał łódź, odebrał swą legitymację, zaczął się przygotowywać do rozstania. - Niestety nie rozporządzam swoim czasem - powiedział z goryczą - ponieważ jestem żołnierzem. Nie mogę nikomu rozkazywać, mogę tylko słuchać.
       - Rozumiem pana - zapewniała Ingrid.
       - Wszystko to nie ulegnie zmianie, dopóki będę żołnierzem. Potem nie zostanę zapewne oficerem i będę mógł dysponować swoim czasem. Do widzenia.
       - Miałam jak najlepsze zamiary - powiedziała Ingrid nieco bezradnie.
       - Wierzę pani, ale może to właśnie napełnia mnie takim smutkiem.
       Oderwał się od niej i ruszył biegiem. Był niezwykle rozczarowany. Czuł się oszukany, odtrącony, opuszczony. Pędził w stronę koszar, jak gdyby go ktoś gonił.
       Koszary czekały już na niego.
       
       Każdy rozkaz był dla kaprala Lindenberga świętym: biblia jego składała się z przepisów służbowych i zarządzeń. Nie znał żadnych kompromisów, uznawał jedynie bezwarunkowe posłuszeństwo. W każdej chwili gotów był uczynić to wszystko, czego mógł żądać od innych.
       Lindenberg otrzymał od szefa całkowicie jednoznaczny rozkaz: zbadać szczegółowo czystość używanego przez Vierbeina podczas pełnienia służby wartowniczej umundurowania i uzbrojenia. Oznaczało to w języku Schulza: Zalejcie mu dobrze sadła za skórę!
       Rozkaz był wyraźny, nie budził wątpliwości. Ponieważ nie udało się Lindenbergowi, ku jego własnemu zdumieniu, wykonać tego rozkazu natychmiast, to znaczy bezpośrednio po zmianie warty, miało się do czynienia z rozkazem nie wykonanym, a raczej z rozkazem jeszcze nie wykonanym. Zachodziła więc teraz potrzeba - albo go odwołać, co mógł zrobić tylko ten, który go wydał, albo też czekać, aż pojawi się możliwość wykonania go, oczywiście z opóźnieniem.
       Lindenberg chodził więc z tym rozkazem, jak gdyby był w ciąży. Naprzód przeszukał od strychu do piwnic cały blok trzeciej baterii; oczywiście bez rezultatu. Jego ryk: "Vierbein, Vierbein" podobny był do ryku krowy domagającej się pokarmu. Vierbein nie zameldował się. Wielokrotnie Lindenberg ukazywał się w izbie swoich podwładnych, dając wyraz gorącemu pragnieniu ujrzenia Vierbeina, ale żołnierze odpowiadali mu wciąż negatywnie i zaczął przeczuwać, że nie jest tu zbyt mile widziany.
       Był na tyle przyzwoity, że miał dla tego zrozumienie. Czas wolny, to czas wolny. Dobry żołnierz nie tylko nań zasługuje, ale powinien go również otrzymać. Nawet specjalny rozkaz naczelnego dowództwa wskazywał w mglistych wyrazach na to "prawo".
       Nie, ten rozkaz był rozkazem dotyczącym tylko jego; otrzymał go i sam musi go spełnić. Bo ostatecznie do zadań jego należało dawanie przykładu. Był przekonany, że żadna katastrofa żywiołowa nie potrafiłaby go odwieść od wykonania obowiązków. Miał zamiar dziś wieczorem potrenować w pływalni wojskowej, żeby się przygotować do zawodów o odznakę ratownika; jeżeli nie uda mu się wytropić w niedługim czasie kanoniera Vierbeina, będą z tego ważnego treningu nici.
       Długo zmagał się ze sobą, zanim się zdobył na decyzję zwrócenia się do szefa. Nie było oczywiście mowy o zameldowaniu szefowi, że rozkazu n i e wykonał. Było to niemożliwe, ewentualność taka nie istniała. Pozostawała tylko próba dania szefowi do zrozumienia, że wykonanie rozkazu odwleka się; nie wykluczało to możliwości, że szef zrezygnuje z wykonania rozkazu.
       Lindenberg uzupełnił swój ubiór służbowy czapką, pasem i rękawiczkami; był teraz w ubiorze, który przepisy określały jako "mały ubiór służbowy". Udał się na parter, gdzie mieściło się mieszkanie Schulza. Zadzwonił w rytmie ustalonym dla podoficerów. Zadzwoniwszy zastygł w oczekiwaniu.
       Schulz otworzył po paru minutach. Barczystą postać osłaniał purpurowy płaszcz kąpielowy. Na widok Lindenberga na twarzy jego pojawił się uprzejmy grymas. - I cóż? - zapytał tubalnym głosem. - Zalał mu pan dobrze sadła za skórę?
       W krótko sformułowanych zdaniach Lindenberg zdał sprawę ze swego niepowodzenia. Mówiąc widział, jak starszy ogniomistrz Schulz otworzył szeroko usta, a potem je zamknął. Miał wrażenie, że powoli twarz Schulza nabiera koloru jaskrawej czerwieni jego kąpielowego płaszcza.
       - Co to ma znaczyć? - zapytał Schulz po chwili groźnego milczenia. - Po zejściu z warty ten łajdak nie wszedł wcale do izby? Po prostu ulotnił się?
       - Tak jest, panie szefie.
       - To jakiś obłęd.
       - Tak jest, panie szefie.
       - A wy jesteście idiotą!
       Kapral uznał, że na tę wypowiedź swego szefa nie należy odpowiedzieć sakramentalnym "tak jest". Oczywiście nawet mu się nie śniło czuć się obrażonym albo też myśleć o proteście. "Idiota" było powiedzeniem żargonowym, należało do tak zwanych "kwiatków" koszarowych; jak można było wyczytać w przepisach, posługiwanie się tym słowem nie było karalne.
       Szef kipiąc z wściekłości zatrzasnął drzwi. Lindenberg zarejestrował to sobie nie mrugnąwszy powieką. Choć uważał sposób postępowania starszego ogniomistrza za całkowicie zrozumiały, nie pochwalał takiego braku opanowania. Miało się tu do czynienia z porywczością, która - jak wiadomo - w pewnych wypadkach przechodzi w awanturnictwo.
       W każdym razie Lindenberg zmuszony był uznać, że rozmowa, która się przed chwilą odbyła, nie zmieniła wydanego poprzednio rozkazu. Nadal więc ciążyło na nim zadanie jak najszybszego skontrolowania stanu broni i umundurowania, które miał Vierbein podczas pełnienia służby wartowniczej.
       Po raz piąty już udał się do izby swego oddziału. Oczywiście Vierbeina ciągle jeszcze nie było. Lindenberg zatopiony w rozmyślaniach stał przed szafą swego kanoniera, na której wisiała wielka kłódka. Ubolewał, że uprawnienia jego nie idą tak daleko, by kłódkę tę otworzyć. Pomyślał sobie, że nawet najlepsze przepisy mają swoje luki.
       Nie pozostawało mu więc nic innego, jak zrezygnować z godziny wieczornego treningu i czekać. On, kapral, musi czekać na kanoniera! No i czekał! Godzinę, dwie, trzy, cztery. Siedział w swym pokoju, na stole leżał arkusz z jakąś instrukcją. Nie mógł zdobyć się na tyle skupienia, by się nauczyć na pamięć tabeli celownika przy strzelaniu naziemnym.
       Podszedł do okna, rzucił okiem na plac zbiórki. Potem znowu usiadł przy stole. Po chwili wyszedł na korytarz, podciągnął się kilka razy na drążku umieszczonym w pobliżu umywalni. Potem wyczyścił buty, pas i zęby. Następnie koło trzepaka, znajdującego się obok wejścia do bloku, oczyścił swój galowy mundur, choć lśnił od czystości.
       Miał wrażenie, że się znajduje w stanie pewnego zdenerwowania. Było to dla niego czymś nowym i niepokojącym. Nie bez żalu stwierdził, że nerwami jego czarpie kanonier Vierbein. Powiedział sobie, że to jest niedopuszczalne. Że powinien stać ponad sprawą, zachowywać się zawsze poprawnie, bezstronnie, świecić przykładem. Nie było to łatwe.
       Na krótko przed capstrzykiem udał się raz jeszcze do izby swego działonu, było to po raz dziewiąty. Trzej żołnierze grali w skata, dwaj posilali się po raz trzeci, jeden był w umywalni, reszta leżała już w łóżkach. Vierbeina ciągle jeszcze nie było. Kapral Lindenberg spojrzał na swój ręczny zegarek i z ponurą miną pokiwał głową. - Jeszcze dwadzieścia minut - powiedział.
       Nie wrócił już do swego pokoju. Pozostał na korytarzu. Chodząc po nim czuł, że narasta w nim dławiący gardło gniew. A to, ganił sam siebie, być nie powinno. Zmusił się do głębokiego oddychania. Minęło dalsze długie dziesięć minut.
       Wreszcie zjawił się zadyszany Vierbein. Twarz jego błyszczała od potu, musiał widocznie biec bardzo szybko. Popędził w stronę swej izby i omal nie wpadł na kaprala Lindenberga.
       - Vierbein - powiedział Lindenberg poprawnym, ściśle służbowym tonem, z trudem opanowując się całkowicie. - Byliście dziś na warcie?
       - Tak jest, panie kapralu.
       - Czy wiadomo wam, że istnieje rozkaz, rozkaz na piśmie, w myśl którego każdy wracający z warty ma obowiązek doprowadzić swoje umundurowanie i broń do nienagannego stanu, to jest takiego, w jakim mógłby stanąć do apelu?
       - Tak jest, panie kapralu.
       - Pokażcie mi więc - rozkazał kapral Lindenberg usiłując zachować spokój - pas, ładownicę, żabkę do bagnetu. - Powiedział to krótko, węzłowato, nie wygłaszał przemówienia, nie oskarżał, nie wyrażał żadnych przypuszczeń. Chciał, by przemawiały jedynie fakty. Był przekonany, że wymowa ich będzie bardzo wyraźna.
       Vierbein, który ciągle jeszcze nie mógł złapać tchu, pospieszył do swojej szafy. Wyciągnął z kieszeni spodni klucz, który mu przed chwilą wręczył potajemnie bombardier Asch. Obrócił klucz w zamku i gwałtownym ruchem otworzył drzwi szafy. Lindenberg zajrzał niecierpliwie do środka. Na pierwszy rzut oka porządek wydawał się nie najgorszy. Wiszące na haku ładownice lśniły. Pas spoczywał na półkolistej podkładce. Błyszczał również. Bagnet wraz z żabką leżał na starannie rozpostartej szmatce. Wszystko lśniło. Lindenberg potrzebował paru sekund, by się opamiętać. Kanonier Vierbein doznał uczucia ulgi. Jego koledzy dobrze się spisali! Bombardier Asch uśmiechnął się ze swego łóżka.
       - Buty! - powiedział Lindenberg krótko.
       Vierbein podsunął mu je pod nos. O dziwo, błyszczały. Lindenberg podniósł je w górę, zlustrował podeszwy. Były starannie umyte. Sprawdził, czy nie ma brudu między gwoździami o wystających łebkach. Szukał daremnie. Czuł, że go to straszliwie drażni. - Karabin! - powiedział, z trudem panując nad sobą.
       Vierbein pośpieszył do stojaka, zdjął z niego swój karabin. Trzymał go, zgodnie z przepisami, w lewej ręce, z zamkiem skierowanym w stronę kontrolującego. Lindenberg obejrzał dokładnie wszystko, od wylotu lufy do kolby. Na pierwszy rzut oka nie miał nic do wytknięcia.
       - Zdjąć ochraniacz, wyjąć zamek, odjąć dno magazynka! - rozkazał.
       Postanowił zająć się badaniem bardziej szczegółowym. Był zdecydowany jednak coś znaleźć: wiedział z doświadczania, że nie ma takiej broni, w której przy dobrych chęciach nie znalazłoby się coś zasługującego na naganę.
       Nagle Asch odezwał się ze swego łóżka uprzejmym tonem: - Proszę pozwolić zameldować sobie, panie kapralu, że jest już po capstrzyku.
       Lindenberg nie od razu zorientował się, co ta uwaga ma na celu. Skonsternowany, zapytał: - Co takiego?
       - Jest po capstrzyku - powtórzył bombardier Asch grzecznie, unosząc nieco koc.
       A leżący w najdalszym kącie bombardier Kowalski udając, że już zasypia i nie wie dobrze, co się dookoła niego w izbie dzieje, zawołał: "Spokój w burdelu!" - po czym ziewnął na całe gardło.
       Lindenberg nareszcie zrozumiał. Wiedział, że obowiązuje zakaz zajmowania żołnierzy czymkolwiek w czasie od capstrzyku do pobudki; wiedział również, że żołnierze są o tym dokładnie poinformowani. Ale nigdy by nie przypuścił, że znajdzie się ktoś, kto mu na te choćby pośrednio zwróci uwagę. Zachwiało to w znacznym stopniu jego równowagę. Poczuł, że rośnie w nim wściekłość; zdławienie jej kosztowało go wiele trudu.
       - Pogadamy sobie jutro - powiedział i znikł za drzwiami.
       - Dobranoc, panie kapralu! - zawołał za nim Herbert Asch uprzejmie.
       
       Ojciec Freitag należał do ludzi, którzy wstają wcześnie. Służba jego w warsztatach kolejowych rozpoczynała się o godzinie ósmej. Freitag wstawał o piątej i od razu coś tam sobie dłubał, żeby, jak mówił, nabrać apetytu do śniadania.
       W samych spodniach i koszuli zszedł do swego ogrodu. Był namiętnym zwolennikiem rannego podlewania. Wyciągał gumowego węża, otwierał kran. Zatopiony w myślach wprawnie manewrował wężem, skrapiając cały ogród.
       O tej porannej godzinie miał wrażenie, że jest sam na świecie. Nie było żadnego sąsiada, który by stawiał głupie pytania, nikt z rodziny nie odrywał go do innych zajęć, był sam ze swoimi kwiatami, drzewami owocowymi i warzywami. W oddali stały koszary, budzące się z hałasem z nocnego snu.
       Mieszkał w tej okolicy jeszcze przed powstaniem tu koszar artylerii. Ten odległy od miasta kawałek gruntu nabył przed dziesięcioma laty. Ale miasto toczyło się za nim, zdawało się, że koszary podobne do wulkanu, który nagle staje się czynny, wyrosły spod ziemi w ciągu jednej nocy. Przyjął to jak kataklizm.
       W koszarach odezwały się gwizdki podoficerów dyżurnych. Małe grupki żołnierzy z konwiami do kawy zbierały się przed blokami. Kilka pododdziałów odbywało na placu gimnastykę poranną; wykonywano ćwiczenia wolne i biegi okrężne. Do Freitaga podlewającego ogród docierały strzępy rozkazów.
       Skończywszy podlewanie Freitag udał się do swej szopy z narzędziami, w której urządził sobie podręczny warsztat. Strugał z drzewa nowe zęby do swoich grabi.
       Mocne ręce pracowały sprawnie. Śpiewał przy tym stłumionym, szorstkim głosem.
       Około szóstej obudził żonę, po czym udał się do pralni, w której dla swej osobistej przyjemności zainstalował olbrzymi natrysk. Ogolił się starannie, potem wsadził twarz i głowę pod obfite strumienie wody. Dokonawszy tej ceremonii powędrował do kuchni i zaczął się przekomarzać z żoną, dobroduszną kobietą o niemałej tuszy. Tłumiąc śmiech udawała zagniewaną, co go zawsze wprawiało w dobry humor. Pomógł jej przy śniadaniu, napełnił termos, który zwykł był zabierać do pracy, rzucił okiem na zeszyt, gdzie żona zapisywała wydatki.
       O siódmej obudził swą córkę Elżbietę. Potem ojciec Freitag nakrył przy pomocy żony do śniadania. O siódmej piętnaście cała trójka zasiadła do stołu. Elżbieta nalała rodzicom i sobie kawy.
       Ojciec Freitag przyglądał się córce przyjaźnie. - Nie uważasz, matko - powiedział żartobliwie - że nasza Elżbieta stała się prawdziwa kobieta? Jest dojrzała jak jabłko, które się zrywa z drzewa.
       Nie masz innego tematu do rozmowy? - zapytała żona.
       - Daj spokój, matko - powiedziała Elżbieta. - Wiem sama, że wiecznie nie mogę być dzieckiem.
       Ojciec Freitag wziął kromkę chleba. - Nie być już dzieckiem powiedział - bywa czasem równoznaczne z tym. że się będzie miało dziecko.
       Elżbieta spojrzała na ojca ze zdumieniem. Pani Freitag była szczerze oburzona. - Naprawdę nie masz innego tematu, ojcze?
       Stary Freitag roześmiał się beztrosko. - No pięknie. Przejdźmy więc do innego tematu. Co będziemy dziś mieli na kolację?
       Dziś mamy wtorek - powiedziała żona z uczuciem ulgi, że maż skończył z wulgarnymi żartami. Chcąc mu dać do poznania, że żartów tych nie pochwala, dodała dosyć oschle: - Każdego wtorku mamy groch ze słoniną, przecież wiesz o tym. Od dziesięciu lat. na twoje specjalne życzenie.
       - Na moje specjalne życzenie? Skądże znowu! Na twoje życzenie!
       - Na moje? Nie przepadam za grochem ze słoniną.
       - Ja również.
       - A ja zawsze myślałam, że gotując ten groch robię ci przyjemność.
       - A mnie się zdawało, że sprawiam ci przyjemność jedząc ton groch.
       Oboje spojrzeli na siebie ze zdumieniem i po chwili wybuchnęli głośnym śmiechem. Zaśmiała się także jasnym, błogim śmiechem Elżbieta. Bardzo kochała rodziców i marzyła, by kiedyś prowadzić takie życie jak oni.
       - Jesteśmy wspaniałymi wariatami - powiedział ojciec Freitag. - Ale jestem za tym, żeby tak zostało. Będziemy dalej jedli co wtorek groch ze słoniną i nazwiemy go zupą wariatów. Odnosi się to oczywiście i do dzisiejszego wieczoru. Musisz tylko ugotować więcej tej grochówki niż zazwyczaj. Oczekuję gościa, zupełnie wyjątkowego gościa.
       Chcesz go poczęstować naszą zupą wariatów?
       - Tak, właśnie jego! Niech nas pozna takimi, jakimi jesteśmy. Tylko żadnych wystawnych przyjęć, żadnej gali!
       - Któż to taki? - zapytała zaciekawiona pani Freitag. - Ktoś z twego interesu?
       - Nie - powiedział Freitag i spojrzał przyjaźnie na córkę. - Ktoś z interesu Elżbiety.
       Elżbieta odstawiła filiżankę, po którą przed chwilą sięgnęła. Zdumiona zapytała: - Któż to taki, ojcze?
       - Bardzo interesujący młody człowiek. Poznałem go wczoraj. Mam wrażenie, matko, że ci się spodoba. O tym, że się spodoba Elżbiecie, jestem najmocniej przekonany. To bombardier, artylerzysta. Nazywa się Asch, Herbert Asch.
       Elżbieta wyprostowała się i oparła o poręcz krzesła. Spojrzała na ojca szeroko otwartymi oczami. Nawet nie była specjalnie zaskoczona, gdyż zawsze liczyła się ze śmiałymi skokami myślowymi swego ojca. - Czyś prosił, żeby przyszedł? - zapytała. - A może pośrednio zmusiłeś go do tego?
       Matka Freitag nie miała pojęcia, o co tu chodzi. Była w najwyższym stopniu zaciekawiona. - Ty go znasz, Elżbieto?
       - Dlaczego nie miałaby go znać? - Ojciec Freitag zachowywał się tak, jak gdyby to wszystko było czymś samo przez się zrozumiałym. - Służy w tych samych koszarach, w których Elżbieta pracuje. Jest tam zaledwie ośmiuset żołnierzy. Dlaczegóż więc nie miałaby go znać?
       - Ojcze - powiedziała Elżbieta zdecydowanie i bardzo poważnie - przyznaję, że popełniłam błąd nic ci o tym nie mówiąc.
       Stary Freitag potrząsnął energicznie głową. - Nie musisz mi wszystkiego mówić - oświadczył.
       Pani Freitag coraz bardziej zdumiona zapytała: - Co się tu właściwie dzieje?
       - Nic nienaturalnego, matko. - Freitag wziął świeżą kromkę chleba. - To ten młody człowiek, którego ubranie znalazłem wczoraj na ulicy.
       - I ty takiego człowieka znasz, Elżbieto? zapytała pani Freitag.
       Elżbieta skinęła głową. - Znam, matko.
       - A ja nie mam nic przeciwko temu - powiedział Freitag.
       - Ale ja nie chcę go wcale widzieć - oświadczyła Elżbieta półgłosem, a jednak wyraźnie.
       - Bardzo słusznie! - zawołała pani Freitag, usiłując wypowiedzieć te słowa mocno i zdecydowanie, co jej się nie udawało, bo była z gruntu poczciwą kobietą.
       Ojciec Freitag pokroił swój chleb z marmoladą na cztery kawałki i jeden z nich włożył do ust. Żuł z zadowoleniem. Potem zjadł drugi kawałek. Wyraźnie mu to smakowało.
       - Co właściwie - zapytał córki - masz mu do zarzucenia?
       - Bardzo wiele!
       - Czy zawsze tak było?
       - Dlaczego pytasz, ojcze? Przecież wiesz dokładnie, jak było. Pani Freitag ciągle jeszcze nie rozumiała, co się tu dzieje. Nie odznaczała się bujną fantazją, a tego, co się określa jako "fantazję niezdrową", była w ogóle pozbawiona. Elżbieta była dla niej dzieckiem, jej dzieckiem, i tak zostanie na zawsze:
       - Ojcze, czy nie chcesz mi powiedzieć, co to wszystko ma znaczyć?
       - Ależ chętnie - odrzekł. - Poznałem bombardiera Ascha, którego również zna Elżbieta. Odwiedzi nas. Nie zmuszałem go, nie napraszał się. Jeszcze nie mogę powiedzieć, że mi się podoba, ale uważam go za człowieka godnego uwagi.
       - A ja nie chcę mieć z nim mc więcej do czynienia! - zawołała Elżbieta. Czuło się, że mówi serio.
       Uważała, że Asch ja oszukał. Zostawił ją w łóżku i poszedł sobie. Wczoraj, w poniedziałek, nawet nie spróbował pomówić z nią. Po prostu o niej zapomniał. Wpakował ja w okropną sytuację, a potem zwyczajnie o niej zapomniał. Musiał zjawić się jej ojciec i skłonić go siłą do przyjścia. Tego nie chciała, to ją zawstydzało. Tego nie oczekiwała i dlatego to się stać nie może.
       - Jestem przekonany - oświadczył po namyśle ojciec Freitag - że go wcale dobrze nie znasz.
       - Znam go zupełnie dobrze!
       - Obawiam się, że znasz tylko pewne jego cechy, i to te, pod względem których większość mężczyzn najmniej się między sobą różni. Zapewne myślisz, że Asch to lekkomyślny pies, który chwyta wszystko, co się da chwycić. Tymczasem wcale taki nie jest. Jeżeli zechcesz odprowadzić mnie jeszcze kawałek, bo czas już najwyższy, żebym poszedł do pracy, opowiem ci dlaczego przypuszczam, że ten Asch ma wszystkie właściwości człowieka honoru.
       Matka Freitag podniosła się z zagniewaną miną. - Idźcie już, idźcie - powiedziała. - Mam dosyć tych waszych tajemnic.
       Stary Freitag pogłaskał ją czule po szerokich plecach. Mruczała jak kocica, ale spoglądała gniewnym wzrokiem. Freitag włożył do teki drugie śniadanie i termos; patrzył chytrze na córkę, która chcąc zachować powagę, spojrzenia tego unikała.
       - A więc dziś wieczorem - powiedział stary Freitag - zjawi się tu mundur wojskowy, a w nim człowiek, który uważa się za mądrego i spryciarza, a w gruncie rzeczy ma umysł dziecka. Bo musisz sobie, matko, wyobrazić, co następuje: Człowiek ten zrobił coś, co się określa jako głupstwo lub lekkomyślność, i w dwanaście godzin później, a więc bynajmniej nie schwytany na gorącym uczynku lub zmuszony, gotów był ponieść wszystkie konsekwencje, które przewiduje nasz drobnomieszczański kodeks honorowy. Cóż to oznacza? Albo nie zrobił wcale głupstwa, albo posiada coś, co można chyba nazwać sumieniem i charakterem.
       - Dobrze już, dobrze - broniła się pani Freitag. - Idź już wreszcie, bo się spóźnisz A więc ten Asch dostanie dziś wieczorem swoja grochówkę.
       - Uważam, ojcze - powiedziała chłodno Elżbieta - że zupełnie niepotrzebnie piejesz na jego cześć hymny pochwalne. Znam go lepiej.
       Drogie dziecko - powiedział stary Freitag - wcale nie pieje hymnów pochwalnych. Człowiek ten może zachowuje się jak gbur, jak siekiera w lesie albo nieokrzesany wojak, ale ma umysł dziecka i ukryty, bardzo niebezpieczny idealizm młodego chłopca. Nie znalazłem w nim śladu realisty. Mam wrażenie, że należy do ludzi, którzy, popchnięci w odpowiednim kierunku, potrafią walczyć z wiatrakami. Czytałem kiedyś książkę o pewnym człowieku w Hiszpanii...
       - A idźże już sobie wreszcie! - powiedziała żona. - Przez całe życie nie naplotłeś tyle głupstw co dzisiejszego ranka. Czy nie - ostrzegałam cię zawsze? Oto skutki czytania książek! - Wypchnęła męża za drzwi. Patrzyła za nim, jak szedł przez ulice z Elżbietą, pochłonięty ożywioną rozmową. Matka Freitag potrzasnęła głową. - Wariat, ale poczciwy człowiek powiedziała
       
       Starszy ogniomistrz Schulz był głęboko przeświadczony, ze kapral Lindenberg to zwykły niewypał. Miał po prostu bzika: nie był wcale wzorowym żołnierzem, o nie! Było to coś w rodzaju Wojskowego monstrum. Krótko mówiąc, Schulz uważał, że Lindenberg pozbawiony jest zrozumienia dla praktyki dnia codziennego, ze nie opanował pełnego abecadła instruktora wysokiej klasy: me umiał zadręczać.
       Poniedziałkowa kompromitacja wiecznego żołnierza, który dał się wystrychnąć na dudka najparszywszemu kanonierowi garnizonu, a może nawę! całej armii, mogła jeszcze ujść, można było zarejestrować ją jako rodzaj nieszczęśliwego wypadku i prędko o niej zapomnieć. Fakt jednak, że kapral Lindenberg nie wyciągnął z tego żadnych wniosków, lecz cały wtorkowy ranek dosłownie przefujarzył, gdyż poprzestał jedynie na bacznej obserwacji i nie przyśpieszył sprawy - był nie do wybaczenia.
       Zdaniem starszego ogniomistrza Schulza błąd kardynalny kaprala Lindenberga polegał na tym, że nie udało mu się rozwinąć fantazji. Tkwił zbyt mocno w przepisach. Chciał być poprawny, nienaganny, a w istocie był bałwanem. Nie posiadał sztuki interpretacji, a co dopiero improwizacji. Nie umiał wyobrazić sobie, co w imię utrzymania karności było możliwe. Szef musiał uświadomić sobie z ciężkim sercem, że niestety Lindenberg nie jest człowiekiem, który by potrafił wziąć ludzi do galopu. Napełniało go to żywą troską. Wezwał do siebie kaprala Lindenberga, by raz jeszcze skierować do niego ostateczny apel. - Wczoraj wieczorem - powiedział - pozwoliliście najparszywszemu ze swoich rekrutów zrobić z siebie wała.
       - Panie szefie! Niech mi będzie wolno zwrócić panu uwagę na to, że postępowanie moje było całkowicie poprawne. Umundurowanie i broń kanoniera Vierbeina były w porządku. Nie miałem powodu ani do nagany, ani do złożenia na niego meldunku.
       - Daliście się nabić w butelkę, Lindenberg - powiedział szef. - Sami wiecie o tym doskonale. Ten łobuz Vierbein znowu włóczył się zapewne z jakąś babą, a tymczasem inni wyczyścili jego rzeczy.
       - To, panie szefie, można by nawet nazwać koleżeństwem.
       - Jesteście kwadratowym osłem - powiedział szef z głębokim przekonaniem. - Jeszcze nie wywąchaliście, o co tu chodzi. Te łotry zachowały się po "koleżeńsku", żeby zrobić wała ze swego kaprala. Tylko ktoś, kto nie ma oleju w głowie, może to nazwać koleżeńskością; ja nazywam to zbiorowym przygotowaniem do buntu.
       Lindenberg milczał. Jak się to często zdarzało, nie podzielał zdania swego szefa, ale był w dostatecznej mierze żołnierzem, by nie protestować. Tym razem usiłował tylko przedstawić swój nieco odmienny punkt widzenia.
       - Dotychczas nie zdarzyło się nie, co byłoby zbliżone do bezpośredniej odmowy wykonania rozkazu.
       - Bo nie znacie kruczków tej bandy! - zawołał starszy ogniomistrz, szczerze tą ślepotą oburzony. - A jak sądzicie, dlaczego dziś rano bombardier Kowalski i bombardier Asch zameldowali się jako chorzy?
       - Jeden ma biegunkę, drugi cierpi na zaburzenia równowagi, panie szefie.
       - Trzeba być durniem, żeby nie widzieć, że chcieli się wykręcić od musztry pieszej. Obaj znają zasady gry lepiej od was. Wiedzą doskonale, co w trawie piszczy. Są materiałem na podoficerów. A z was zrobił się mól kancelaryjny, specjalista od przepisów!
       Lindenberg rozgoryczony milczał. Nie, na to nie zasłużył. Był, jednym z najlepszych podoficerów w pułku, a w każdym razie z pewnością jednym z najbardziej wzorowych. Wiedział o tym. Był nieprzekupny i z całą surowością spełniał swoje obowiązki, Teraz czuł się do głębi urażony.
       Starszy ogniomistrz odprawił go ruchem ręki. Ta rozmowa ucieszyła go. Wiele się po niej spodziewał, był przekonany, że Lindenberg zabierze się energiczniej do działania i nie poprzestanie na drylu. W ciągu tych dwóch godzin musztry pieszej działon Lindenberga należy doprowadzić do tego, żeby się rodzona babka żołnierzom przypomniała! Cały działon! To była zasada! Wszyscy muszą poczuć, że tyłki im puchną z powodu Vierbeina, tylko z powodu tego Vierbeina. Jedynie w ten sposób będzie można uzyskać ich pomoc w wykończeniu go, przynajmniej moralnym, żeby znowu mieli spokój.
       A więc Lindenberg został zachęcony do działania. Ciągle jeszcze istniała jednak możliwość, że nie wystarczy to do wyciśnięcia z działonu i z Vierbeina ostatnich soków. Całe szczęście, że ogólny nadzór nad musztrą pieszą spoczywa w wypróbowanych rękach ogniomistrza Platzka. Platzka nazywano nie na próżno "Platzek-dręczyciel"; nie było rzeczą przypadku, że łączyła go z Schulzem zażyła przyjaźń. Platzek już się postara, mówił sobie Schulz, żeby tym łajdakom nogi powłaziły w tyłek. Oczywiście, zwłaszcza Vierbeinowi.
       Szef czuł do tego Vierbeina wstręt. W pojęciu Schulza nie miał on w sobie nic z żołnierza, był uosobieniem braku dyscypliny, obrazem niedołęstwa, jednym słowem - oferma, cywil. A więc czuł do niego wstręt nie tylko dlatego, że Vierbein wyciągał swoje brudne łapy po jego żonę, choć był to z pewnością wyraźny dowód braku respektu.
       Te głębokie rozmyślania przypomniały mu na chwilę żonę oraz powzięte postanowienie pokazywania jej przy każdej nadarzającej się okazji, kto właściwie jest panem domu. Udał się do swego prywatnego mieszkania i zażądał filiżanki kawy. Lora zakrzątnęła się, by jak najprędzej spełnić jego życzenie.
       - Chcesz się mnie zaraz znowu pozbyć, co? - zapytał Schulz. Nie odpowiedziała wiedząc, że gdyby się nie pośpieszyła, zganiłby jej powolność. Żeby jednak mu dogodzić, zwolniła tempo.
       - Prędzej nie możesz? - zapytał po chwili. - Ostatecznie mam jeszcze coś innego do roboty.
       Wypił spiesznie kawę i na odchodnym postanowił znaleźć i znalazł na górnej półce kuchennej trochę kurzu, co go bardzo zadowoliło. - Oto skutki, kiedy się zawsze myśli o czymś innym!
       Wszedł do bloku baterii i z tylnego okna na drugim piętrze spoglądał na plac ćwiczeń. Kiwał głową nie bez zadowolenia. Działon Lindenberga wykonywał na uboczu skomplikowane i bardzo wyczerpujące ćwiczenia z bronią. Chcąc dać przykład Lindenberg dziarsko ćwiczył razem ze swoim działonem. Działon składał się z dziesięciu ludzi.
       To na nowo przypomniało Schulzowi, że Kowalski i Asch zameldowali się jako chorzy. Uśmiechnął się, gdyż znał ten kawał. Ci dwaj chcieli się tylko wymigać od musztry pieszej, ale nie wzięli pod uwagę jego osoby. Pośpieszył do kancelarii i kazał się połączyć z izbą chorych.
       Tymczasem Lindenberg kontynuował z działonem swoje legendarne ćwiczenia z bronią. Żeby nie zasłużyć na nazwę dręczyciela, nie tylko stosował osobisty pokaz, ale ćwiczył razem ze swoimi żołnierzami. Postawa jego wykluczała jakąkolwiek krytykę. Walnie pomagała mu przy tym jego znakomita konstytucja fizyczna.
       Specjalnością jego były przysiady na osiem taktów z wyciągniętymi rękami, w których trzymało się karabin 98 k. Było to wspaniałe ćwiczenie, wywołujące drżenie ramion i omdlewanie nóg. Instruował i poprawiał donośnym głosem, w którym się prawie nie czuło wysiłku. Zauważył, że kanonier Vierbein potężnie się poci i krew mu uderza do głowy. Stwierdził to nie z triumfem, lecz raczej z pewną troską. Był niezadowolony, że powierzeni jego pieczy żołnierze są tak mało odporni. Ale był zdecydowany zamienić ich w stal.
       Ogniomistrz Platzek, Platzek-dręczyciel, zbliżył się z zainteresowaniem do działonu. Przyglądał się czas jakiś z wyraźną dezaprobatą, potem powiedział: - Ćwiczą jak sparaliżowani, Lindenberg.
       Nie wypowiedział się, kogo przez to swoje ulubione określenie ma na myśli. Na te słowa Lindenberg wzmógł tempo ćwiczeń, postarał się również wzmocnić głos przy rozkazach, co mu się udało. Żołnierze ćwiczyli z całą gorliwością i dokładnością, wiedząc z doświadczenia, że nie dobrze jest drażnić Platzka. Oblewali się potem, sapali.
       Zdawali sobie jednak sprawę, że wszelki ich wysiłek jest daremny. Czuli niemal fizycznie, że Platzek jest zdecydowany zalać im straszliwego sadła za skórę. Platzek powiedział nagle: - Ten Vierbein jest krzywy, zupełnie krzywy. Mięczak, niedołęga! Kto wie, gdzieście się wczoraj wieczorem obijali. Wszyscy za tego Vierbeina pod płot, biegiem marsz!
       Rozpoczęła się jedna ze słynnych "zabaw" Platzka. Kazał kapralowi Lindenbergowi pozostać, a sam zaczął ganiać jego grupę po placu ćwiczeń. Żołnierze rzucali się z pokorą w błoto, starając się możliwie jak najbardziej oszczędzać swoje siły. Jeden tylko Vierbein usiłował z jakąś zaciekłością wykonywać każdy rozkaz dokładnie i w jak najszybszym tempie. Ganiał po placu ćwiczeń jak rakieta, wgrzebywał się w błoto jak granat. Na próżno, zupełnie na próżno! Platzek ryczał raz po raz: - Wszystko za tego Vierbeina!
       Po piętnastu minutach niektórzy zataczali się i poruszali jak mary senne. Przed oczyma Vierbeina latały jaskrawe, kolorowe płaty. Platzek powoli zaczął chrypnąć. Lindenberg, nastawiony negatywnie, stał wyprostowany z tyłu; uważał, że przepisy nie są tu przestrzegane, i potępiał to w głębi duszy.
       Ochrypły Platzek bojąc się o swój głos zaczął komenderować gwizdkiem. Gwizdek zastępował rozkaz. Porządek gwizdków był następujący: Gwizd: padnij! Gwizd: powstań, biegiem marsz! Gwizd: klęknij! Gwizd: powstań, biegiem marsz! Gwizd: przysiad! Gwizd: powstań, biegiem marsz! Dwa gwizdki: w tył zwrot! Trzy gwizdki: baczność! Długi gwizd, rozlegający się bardzo rzadko, oznaczał: spocznij! Po dziesięciu minutach takiej zabawy Vierbein zwalił się na ziemię i zaniesiono go do jakiegoś kąta.
       - Mięczak, oferma! - powiedział Platzek z pogardą. Ale widać było po nim, że jest z siebie niezwykle zadowolony.
       
       Kapitan Derna, dowódca trzeciej baterii, był, jeżeli można się tak wyrazić, żywym wkładem bratniego narodu austriackiego do wielkoniemieckiej wspólnoty wojskowej. Służył kiedyś chlubnie w c. k. armii, potem trudnił się przygodnie kupiectwem, a wreszcie pracował jako geometra i agent ubezpieczeniowy. Po pomyślnie dokonanym przyłączeniu Austrii do Rzeszy wziął go w swe otwarte ramiona wielkoniemiecki Wehrmacht. Został znowu oficerem i znalazł się wśród Prusaków.
       Joseph Derna odznaczał się wiedeńskim wdziękiem, miał łagodny głos o pięknym brzmieniu oraz pięknie zaokrąglone ruchy. Na oficerów, którzy byli Prusakami z krwi i kości, działał, delikatnie mówiąc, jak środek na wymioty, ale tolerowali go i nawet w kasynie nie uważali, że jest wyraźnie niemiły. Dopuszczali go do swego koleżeńskiego grona, cieszyło ich, że zabiegał gorliwie o to, by im dorównać.
       Kapitan Derna poruszał się po pruskich koszarach jak po zaminowanym polu; był w każdej chwili przygotowany na to, że wyleci w powietrze. Starał się gorliwie nie robić dokoła siebie hałasu. Zawsze i we wszystkim stosował się do innych oficerów pułku, był szczęśliwy, kiedy jego osobie i jego zarządzeniom nic nie mieli do zarzucenia.
       Wszystko było dla niego nowością. W ostatnich miesiącach pierwszej wojny światowej dowodził względnie nietkniętą austriacką baterią haubic. Potem walczył o rentę emerytalną i cywilne posady. Nie znał reguł gry koszarowego dziedzińca, a już zupełnie nie orientował się w finezjach pruskiego chowu. W sprawach wyszkolenia był zdany na łaskę i niełaskę podporucznika Wedelmanna i oficerów-instruktorów, w służbie wewnętrznej na starszego ogniomistrza Schulza. Wedelmann znosił go jakoś, natomiast Schulz próbował traktować go jak gęś, którą się tuczy na święta.
       Szef zorientował się od razu, z jakiego wojskowego ducha zrodził się ten powołany do służby czynnej kapitan z Austrii. Tolerował próby wiedeńczyka dostosowania się do Prusaków, między których się dostał. Schulz wiedział dokładnie, czego żądano i oczekiwano, i zawczasu informował o tym kapitana. Wojnę papierową prowadził sam. Robił plany zajęć, przygotowywał opinie, przyjmował prośby o przepustki. Derna podpisywał wszystko, co mu jego szef baterii przedkładał.
       Schulz miał dosyć rozumu, by nie dać Dernie odczuć, jak bardzo nad nim góruje; kapitan ze swej strony robił wszystko, by pokazać szefowi baterii, jak bardzo mu ufa. Żyli jak w miodowych miesiącach. Prześcigali się w uprzejmościach, uważali, że mają wszelkie podstawy po temu, by od czasu do czasu zapewniać się wzajemnie, jak wielki dla siebie odczuwają szacunek.
       - Czołem, panie kapitanie! - ryknął Schulz sprężyście i wesoło. Otworzył drzwi do pokoju dowódcy i oddał honory wojskowe w sposób, który zdaniem Derny wykazywał prawdziwie pruskiego ducha. Chwycił wyciągniętą doń rękę, na rozpromienionej twarzy malowało się zaufanie.
       Potem Derna przez jakie dziesięć minut pozostał sam w swoim pokoju służbowym. Usiadł na krześle przy biurku, na którym zobaczył raport dzienny szefa. Podpisał go przed przeczytaniem, wiedząc, że może się całkowicie zdać na Schulza. Starał się wbić sobie w pamięć cyfry: stan etatowy, stan faktyczny, liczby odkomenderowanych, urlopowanych, chorych. Może się zdarzyć, że dowódca dywizjonu, major Luschke, zapyta o te szczegóły pod jakimś pretekstem. A u Prusaków, uświadomił go Schulz, trzeba tego rodzaju liczby umieć na pamięć.
       Przyjazne terkotanie telefonu przerwało jego uczciwe wysiłki w kierunku zbliżenia się do pruskiego pojmowania zagadnień służby; zameldował się głosem bardzo uprzejmym.
       W słuchawce odezwał się nosowy, syczący, alt bardzo stanowczy głos jego dowódcy. Major Luschke, którego wszyscy w koszarach - z wyjątkiem oczywiście Derny - nazywali Bulwa, chciał przede wszystkim dowiedzieć się od dowódcy baterii, czy nie ma on właściwie wrażenia, że się znajduje w kawiarni.
       - Nie, panie majorze - powiedział zdumiony Derna uprzejmie.
       Luschke oświadczył, że powstaje w nim to godne pożałowania wrażenie, gdyż zawsze, ilekroć Derna melduje się przez telefon, brzmi to tak, jak gdyby właśnie zamawiał u kelnera cygaro marki "Virginia". Że nie jest to, mówił Luschke, ton odpowiedni w koszarach, powinno już chyba było dotrzeć do Derny.
       - Tak jest, panie majorze - powiedział Derna uniżenie. Bulwa chciał z kolei wiedzieć, czy Derna jest tego świadom, że zgłoszenia do izby chorych zdarzają się w jego baterii przeważnie w poniedziałki, a w każdym razie wtedy, kiedy na godziny ranne wyznaczona jest musztra piesza. Czy uderzyło to kiedy Dernę?
       - Nie, panie majorze - powiedział Derna zdruzgotany. Ale ja natychmiast...
       Major przerwał dowódcy baterii i łagodnym głosem zalecił mu, by się troszczył o wszelkie drobiazgi, ale łaskawie p r z e d zwróceniem mu uwagi przez dowódcę. Może w Wiedniu panują pod tym względem inne obyczaje, ale tu przecież są Prusy. Cóż mają znaczyć słowa: "Ale ja natychmiast...?" Czyżby Derna powątpiewał w prawdziwość danych jego, majora?
       - Nie, panie majorze.
       - A więc, kapitanie Derna, uważa pan, że fakty te są bezsporne?
       - Tak jest, panie majorze.
       Jak zwykle przy zetknięciu się z majorem Derna miał przygnębiające uczucie, że ocieka krwawym potem. Major był po prostu nieobliczalny, przypominał chmurę gradową na firmamencie koszar, o której nikt nie wiedział, czy i kiedy się rozładuje. W każdym razie Derna nie posiadał się z radości, kiedy major szorstko zakończył rozmowę.
       Wyciągnął śnieżnobiałą chustkę do nosa, otarł nią czoło i chcąc zebrać myśli trwał przez kilka minut w nieruchomej postawie. Że też musiał wpaść w ręce tego Luschke! Odegnał jednak tego rodzaju myśli i starał się znowu skupić na papierach, które mu przedłożył poczciwy starszy ogniomistrz Schulz.
       Wśród tych papierów i załączników znalazł na samym końcu karteczkę następującej treści: "Kanonier Vierbein - kara dyscyplinarna - większa ilość wykroczeń". Była to dla niego rzecz nowa, nigdy dotychczas nie spotkał się z czymś podobnym. Starał się wyobrazić sobie, co też Schulz mógł przez to rozumieć. Nie doszedł do żadnego rezultatu, uważał tylko, że słowa: "kara dyscyplinarna" irytują go. Jeszcze niedawno dowódca dywizjonu, major Luschke, powiedział: "Kara dyscyplinarna to ostateczny środek, kiedy zawiodą wszystkie inne metody; ten, kto ją u mnie stosuje, musi liczyć się z podejrzeniem, że w niedostatecznym stopniu opanował owe metody".
       Derna zadzwonił po szefa baterii. Był niemal zdecydowany coś niecoś zrobić, żeby tylko nie ściągnąć niepotrzebnie na siebie i na swą działalność uwagi majora Luschke.
       Starszy ogniomistrz stał przed nim jak dąb, usiłując wiernie i z oddaniem patrzeć mu w oczy.
       - No i cóż to jest z tym Vierbeinem, mój drogi Schulz?
       - Musi być ukarany, panie kapitanie - powiedział Schulz rozbrajającym tonem, jak by to było coś zrozumiałego samo przez się.
       - Mój drogi Schulz - oświadczył Derna po ojcowsku - nie jestem zdecydowanym zwolennikiem kar dyscyplinarnych. To ostateczny środek, kiedy zawiodą wszystkie inne metody. A przecież, drogi Schulz, nie chcemy chyba narazić się na podejrzenie, że metody te opanowaliśmy w stopniu niedostatecznym.
       Schulz, nie zdradzając się z tym bodaj w najmniejszym stopniu, pławił się w. swym ogromnym poczuciu wyższości. Wiedział doskonale, że ktoś tu bezmyślnie paple ulubione zwroty dowódcy dywizjonu.
       Myślał sobie: "Mój drogi łabędziu, jesteś papugą".
       - Ukaranie jest nieodzowne, panie kapitanie - powiedział. - Proponuję trzy dni aresztu ścisłego. Pozwoliłem sobie naszkicować uzasadnienie. - Po tych słowach wyjął z grubego notesu kartkę i położył ją na stole kapitana.
       - Bardzo pięknie - powiedział Derna nieco zbity z tropu. - Rzeczywiście, bardzo pięknie, mój drogi Schulz. - Nie czuł się zbyt pewny siebie w tej chwili.
       Wszystko protestowało w nim przeciw pierwszemu w jego praktyce ukaraniu. Dołączyła się do tego i ta okoliczność, że major Luschke należał do zaprzysiężonych wrogów kar dyscyplinarnych. Nie chciał patrzeć na kartkę położoną przez starszego ogniomistrza, nie chciał jej dotykać. - Cóż ten ananas spłatał? - zapytał.
       - Niejedno - odpowiedział Schulz, dając ostrożnie do zrozumienia, że jest z ociągania się kapitana niezadowolony. - Kanonier Vierbein zdobył przepustkę niedzielną na podstawie fałszywych danych. Opuścił koszary zabronioną drogą. Pełnił niedbale służbę wartowniczą. Po skończeniu służby wartowniczej opuścił koszary, nie doprowadzając uzbrojenia i umundurowania do przepisowego stanu. Ten Vierbein to w ogóle niemożliwy żołnierz. Najwyższy czas, żeby go pan kapitan ukarał.
       Derna odchylił się nieco w tył. - Tak - powiedział, brzemienny myślami i zaczął palcami bębnić na stole marsza Radetzkiego. - Tak, tak! - dodał. Otworzył stojące przed nim drewniane pudełko, wyciągnął skręconego przez siebie papierosa. Schulz podał mu ogień.
       - Tak - powtórzył kapitan raz jeszcze i wypuścił kłąb dymu. Czuł zupełnie wyraźnie, że Schulz chce mieć swoją ofiarę. Jest twardy, zdecydowany, trudno będzie mu to wyperswadować. Ale chyba jeszcze trudniej byłoby przekonać majora Luschke, nazywanego czasami "starym Frycem", o konieczności zastosowania kary dyscyplinarnej.
       Kapitan Derna miał wrażenie, że spadł na niego jakiś ogromny ciężar ważący cetnary. Ucierpiał nawet wskutek tego jego wdzięk: Derna był bliski tego, by, stać się nieuprzejmym. Ale pomyślał, że kłótnia z wszystkowiedzącym, niezastąpionym Schulzem z powodu jakiejś bagatelki byłaby szaleństwem, niemal samobójstwem.
       - Sprowadźcie mi tego ptaszka - powiedział.
       Schulz pomyślał: "No więc! Dlaczego nie od razu w ten sposób?"
       Złożył jeden ze swoich wzorowych ukłonów i znikł. W podniosłym nastroju wydał rozkaz wezwania kanoniera Vierbeina. Pokaże mu, gdzie raki zimują!
       Tymczasem kapitan Derna przerzucał kartki przepisów dyscyplinarnych. Uważał, że są skomplikowane, nieprzejrzyste, pełne luk. Zatelefonował do adiutanta dywizjonu i po wstępnej pogawędce na tematy "kasynowe" dowiedział się, że w ciągu ostatnich sześciu miesięcy w zasięgu służbowym majora Luschke nie zarządzono ani jednej kary dyscyplinarnej. - Stary - powiedział adiutant - jest zwolennikiem dyscypliny, ale przeciwnikiem kar dyscyplinarnych.
       Derna uważał to nastawienie nie tylko za godne uwagi, ale również w jego sytuacji za bardzo wygodne: Chętnie wyświadczyłby swemu Schulzowi tę drobną przysługę, oczywiście o ile żądanie jego było uzasadnione. Ale przecież nie może zlekceważyć zasadniczych poglądów swego dowódcy. Wobec zarządzeń majora Luschke byłoby to po prostu samobójstwem. Musi zręcznie lawirować. Musi pruskiej niezłomności przeciwstawić austriacką uprzejmość i starać się jedno i drugie stopić w harmonijną całość.
       Spojrzał na wchodzącego kanoniera Vierbeina, za którym stał rozłożysty Schulz, z całym chłodem, na jaki było go stać; nie było to wiele, ale dało pewien skutek. Na razie milczał, gdyż nauczył się tego, że milczenie jest czymś znaczącym, groźnym i przygniatającym. Oczy jego błądziły badawczo po bladej twarzy kanoniera, która pod potężnym stalowym hełmem wyglądała nikle i chorowicie.
       - Niezdrowy kolor skóry - stwierdził kapitan.
       - To z jego trybu życia - odezwał się stojący z tyłu szef.
       - Powinniście się wstydzić - powiedział Derna, mając na myśli kanoniera. - Macie zaszczyt być żołnierzem i nosicie mundur, a zachowujecie się jak, jak...
       - Jak cętkowana świnia - rzucił Schulz ochoczo.
       Derna skinął głową. Uważał wprawdzie, że określenie Schulza poszło nieco za daleko, ale wolał mu tego nie wytykać, zwłaszcza w obecności podwładnego. Przyglądał się dokładnie blademu kanonierowi; nie wyglądał na buntownika, raczej na kiepskiego żołnierza. W obecności tego półtora nieszczęścia, na które patrzył, Derna czuł się wielki i mocny. Odczuwał znów dumę z tego, że jest oficerem Wehrmachtu, Austriakiem na pruskiej ziemi, po tylu latach pełnych wyrzeczeń, niemal pozbawionych godności. Czuł swą bezgraniczną przewagę i to usposabiało go dobrodusznie.
       - Jaki jest zawód waszego ojca?
       Stojący z tyłu szef poczuł się niemile dotknięty. "Co to ma znaczyć? - pytał sam siebie. - Czy to ma być towarzyska rozmówka, czy wymierzenie kary dyscyplinarnej? Zajmuje się sprawami rodzinnymi, kiedy przecież chodzi tylko o jakieś mocne słowo."
       - Urzędnik policji, panie kapitanie - powiedział Vierbein.
       Derna spojrzał ze zdumieniem, jak gdyby zobaczył przed sobą dziwoląga. Potrząsając głową powiedział: - To prawie nie do wiary. Ojciec wasz jest więc czcigodnym, solidnym urzędnikiem, obrońcą porządku, żeby się tak wyrazić - wzorem. A wy? Jesteście kiepskim żołnierzem, nawet bardzo kiepskim, jak mi o tym zameldował szef. Ojciec wasz byłby bardzo zmartwiony, gdyby was mógł tu zobaczyć. Nie wstyd wam?
       - Vierbein, czy jesteście głusi? - zawołał zirytowany starszy ogniomistrz. - Pan kapitan pyta, czy wam nie wstyd?
       - Tak jest, panie kapitanie.
       Derna próbował zdobyć się na nieubłaganą surowość. - Gdyby ojciec wasz wiedział - mówił dalej - jaki z was kiepski żołnierz, i jemu byłoby wstyd. Proszę mi przypomnieć, szefie, że biorę pod uwagę napisanie obszernego listu do pana Vierbeina.
       - Tak jest - powiedział z niechęcią Schulz. I on miał uczucie, że powinien się wstydzić, ale za kapitana Dernę. Ma wymierzyć słoną karę dyscyplinarną, a zamiast tego plecie o wymianie listów. To nie dowódca, lecz duszpasterz! Cóż może z Austrii przyjść dobrego!
       - Szef - powiedział Derna, obrzucając Schulza przychylnym spojrzeniem - musiał mi zameldować o waszych wykroczeniach, Vierbein. Uczynił to niechętnie, ale musiał spełnić swój obowiązek.
       Stojący w głębi Schulz stracił całkowicie panowanie nad sobą. Nawet potrząsnął głową, był głęboko przekonany, że go świetny na ogół słuch zawodzi. Bo przecież to nie mogło być prawdą! Nie miało prawa nią być! Przecież znajdowali się w koszarach, a nie w jakiejś freblówce.
       - Myślałem o surowej karze dyscyplinarnej - powiedział Derna. - Mieliście otrzymać karę aresztu ścisłego, ale jeszcze tym razem dałem łasce pierwszeństwo przed prawem, między innymi dlatego, że takie jest życzenie waszego szefa.
       - Panie kapitanie! - odezwał się skromnie głos protestu Schulza.
       - Oczywiście - dodał spiesznie Derna - tak zupełnie nie wykręcicie się sianem. Wyznaczam wam najniższą karę: na czternaście dni wstrzymanie urlopów. Proszę to zanotować, szefie.
       - Czternastodniowy zakaz opuszczania koszar - powiedział tamten, poprawiając ze skupieniem swego kapitana.
       - A jeżeli jeszcze raz coś się wydarzy - usiłował ryknąć Derna, przy czym zapiał wysokim dyszkantem - zamknę was niemiłosiernie. Macie na to moje słowo.
       Starszy ogniomistrz zamruczał niechętnie. - Dom wariatów! - Dobrze jeszcze, że stary dał słowo. Jeżeli zdarzy się jeszcze cokolwiek, powiedział, zamknie Vierbeina. No, to się da zrobić. Nie będzie musiał z dotrzymaniem tego słowa czekać zbyt długo.
       Vierbein odmaszerował chwiejnym krokiem. Miał wrażenie, że mu przed chwilą wypompowano żołądek. Dowlókłszy się do toalety zaczął wymiotować.
       Kapitan Derna uśmiechnął się do starszego ogniomistrza. - Będzie to dla niego nauczką - powiedział rześko.
       Szef nie zaszczycił tej uwagi żadnym komentarzem.
       Obydwaj byli niezadowoleni i spoglądali na siebie ż ukrytym wyrzutem. Kapitan obawiał się, że straci w Schulzu gotowego do usług podwładnego, szef bał się utraty decydującego wpływu na swego przełożonego. Obaj byli w złych humorach. A wszystko to z winy tego kanoniera nazwiskiem Vierbein.
       
       Ingrid Asch spała w nocy dobrze, nie była ani podniecona, ani specjalnie smutna; była tylko zdziwiona. Dotychczas rozpieszczano ją. Wiedziała, że się dobrze prezentuje, i spokojnie przyjmowała wszelkie rodzaje hołdów, czci i sympatii. Ale tego, żeby ją ktoś po prostu zostawił i uciekł, nie rozumiała. Coś podobnego nie zdarzyło się jej jeszcze nigdy.
       Łączyła to z wpływem wywieranym przez jej brata. Miłość jego polegała wyraźnie na tym, by jej narzucać swą opiekę i zabierać całą radość z rzeczy pięknych i wielkich. Prawdopodobnie potrafił przenieść swoje zastrzeżenia dotyczące jej osoby na swego dziwacznego przyjaciela Vierbeina. Było to godne pożałowania, gdyż ten Vierbein podobał się jej. Szkoda, że płynie razem z prądem jej brata, pozbawionego wszelkich ideałów.
       Ingrid zrobiła rachunki z dnia ubiegłego. Kawiarnia kwitła, wykazywała pokaźny obrót. W ostatnich czasach zdobycie dodatków potrzebnych do pieczenia najlepszych gatunków ciasta natrafiało nas trudności. Ingrid nie rozumiała dlaczego. Okręgowy mistrz piekarski dowiadywał się o przyczyny w Państwowym Urzędzie Wyżywienia. Odpowiedziano mu, że pozostaje to w związku z przyłączeniem do Rzeszy nowych terytoriów, poza tym wzrastają stale zapasy żywnościowe Wehrmachtu, który powinien być w pogotowiu, gdyby zaszło coś poważnego.
       Odsunęła rachunki na bok i zamyśliła się. Określenie "coś poważnego" wywierało na nią wpływ magiczny. Wyobrażała sobie swego brata i jego przyjaciela na wojnie. Była święcie przekonana, że obaj zdaliby egzamin, że zdobyliby pochwały, awanse i odznaczenia. Wyobrażała sobie, że byłby to czas pełen harmonii, że korespondowaliby ze sobą, że dni urlopów miałyby w sobie coś czarującego, pięknego i pociągającego. O tym wszystkim czytała i wierzyła w to.
       Nieco podniecona tymi myślami zakończyła swą pracę biurową wcześniej niż zwykle. Zeszła na dół do restauracji, odszukała ojca. - Czy mogę na dziś już skończyć pracę? - zapytała.
       Stary skinął głową. - Oczywiście - powiedział. - Dokądże się wybierasz? Po zakupy? Do kina? Do twojej wielkomiejskiej freblówki?
       - Proszę cię, ojcze, nie mów tak o Związku Dziewcząt Niemieckich.
       - Przepraszam - powiedział stary Asch pogodnie. - Ciągle zapominam, że dziś Związek Dziewcząt Niemieckich, a jutro Narodowosocjalistyczna Organizacja Kobiet.7 A wobec Narodowo-socjalistycznej Organizacji Kobiet czuję respekt, bo przecież damy należące do partii to moje stałe klientki.
       - Chcę pójść do koszar, ojcze.
       - W czymże chcesz się tam wyćwiczyć? A może masz zamiar odwiedzić twego kochanego braciszka?
       Ingrid wolała nie odpowiedzieć na żadne z tych pytań. - Przecież ty także byłeś żołnierzem, prawda?
       Asch, który stał przy bufecie obok windy wożącej z kuchni potrawy, obejrzał się dokoła. Dochodziła godzina piąta, jak zwykle o tej porze nie było w kawiarni tłoku. Kelnerki gdzieś się ulotniły, mógł więc mówić spokojnie. - W ostatnich czasach - powiedział - mocno się interesujesz wojskiem.
       - Interesuję się ludźmi, którzy przypadkowo noszą mundur. Wszyscy mężczyźni muszą to robić, chyba że są ułomni lub małowartościowi.
       Asch spojrzał na córkę bez zdziwienia. Zbyt dobrze znał jej poglądy na tak zwane "wielkie sprawy", by się jeszcze czemuś dziwić.
       Pochłonięty interesami po przedwczesnej śmierci żony, miał dla córki o wiele mniej czasu aniżeli organizacje partyjne, i stąd to wszystko wynikło. - Wczoraj wieczorem - powiedział - jeździłaś łódką z pewnym żołnierzem. Jeden z moich pracowników opowiadał mi o tym.
       - Był to pan Vierbein, przyjaciel Herberta. Czy masz coś przeciwko temu, ojcze?
       - Ależ nie - odparł Asch beztrosko. - Z nim możesz jeździć łódką. W moich oczach on nie jest żołnierzem.
       - Dlaczego go obrażasz, ojcze? - zapytała Ingrid szczerze zasmucona.
       Asch był zdziwiony. - Przecież ja go wcale nie obrażam, przeciwnie, wypowiedziałem pod jego adresem komplement. Prowadzenie wojny przy pomocy osobników w rodzaju Vierbeina jest oczywiście możliwe, ale dla uregulowanego bytowania koszarowego jest on za mało prymitywny.
       - Nie rozumiem cię, ojcze - powiedziała Ingrid.
       - Niestety - odrzekł Asch wzruszając ramionami i zabrał się znowu do pracy. - Może jednak powinnaś się nad tym zastanowić, zanim, kto wie, dla kogo, będzie za późno.
       Ingrid Asch rozstała się z ojcem niezadowolona. Był niewątpliwie dobrym kupcem oraz; w miarę możliwości dobrym ojcem. Nie można było jednak powiedzieć, żeby był także dobrym Niemcem. Nie brała mu tego za złe, ale trochę ją to zasmucało. Zamęt w jej myślach wprowadzała tylko okoliczność, że na temat rzeczy najprostszej i najjaśniejszej w świecie, jaką było wojsko, spotykała się z poglądami całkowicie odmiennymi i sprzecznymi. Wszystko to było skomplikowane, niebezpiecznie zawikłane. I właśnie człowiek, w którym pragnęła widzieć swój ideał, ów Vierbein, wydawał się o wiele bardziej skomplikowany niż wszyscy inni.
       Poszła do swego pokoju i przebrała się. Przyjrzała się sobie w lustrze. Miała wiotką, ale już wyraźnie zarysowaną figurę; może uda były nieco za szczupłe, biodra za mało szerokie. Na lekcjach higieny w Związku Dziewcząt Niemieckich dano jej taktownie do zrozumienia, że może mieć trudności i komplikacje przy rodzeniu dzieci. Nie widziała jednak powodu, by to brać zbyt tragicznie. Za to jej pełne i jędrne piersi mogły być przedmiotem dumy; niejedno męskie oko spoczywało na nich z błogością. Długo i wytrwale czesała swe włosy o matowym połysku, aż jedwabistą falą spłynęły jej na ramiona. Wybrała skromną, szarozieloną jedwabną suknię, wiedząc, że uwydatnia jej kształty. Potem wyszła z domu.
       Minęła rynek, plac Parad, ulicę Wolności, skierowała się na przedmieście. Nie spieszyła się, ponieważ sama dobrze nie wiedziała, co chce zrobić. Chętnie zobaczyłaby Vierbeina, pomówiłaby z nim, dałaby mu do zrozumienia, że jest gotowa przebaczyć mu jego wczorajszą ucieczkę. Pragnęła tego, ale jeszcze nie wiedziała, jak to urzeczywistnić.
       Minęła lokal "Bismarckshöhe", o którym wiedziała, że nie cieszy się dobrą opinią. Wyszła na szosę prowadzącą wprost do koszar. Tutaj miasto kończyło się. Rozciągały się pola, ogrody, ogródki, a wśród nich widniały domki robotnicze. Na prawo, zasłaniając horyzont, rozłożyły się wielką szarą masą koszary artylerii; sześć bloków stało prostopadle do szosy, dwa równolegle do niej. Za nimi mieściły się hale i plac ćwiczeń.
       Ingrid znowu zwolniła kroku. Szła wolno, ociągając się. Z trzypiętrowych bloków dochodził zgiełk, pieśni, ostre głosy komend. W oknach pojawiły się opalone twarze z wlepionymi w nią oczami. Zobaczyła nawet skierowaną na siebie lornetkę. Dwóch żołnierzy uśmiechało się i dawało jej znaki. Nagle przyspieszyła kroku.
       Nie chcąc, by się jej przyglądano, poszła w kierunku otwartej bramy. Ale stojący przy niej wartownik również wlepił w nią wzrok; przypuszczała, że skłaniają go do tego względy służbowe.
       Uprzejmy wartownik skierował ją na wartownię. Siedzący tam podoficer obrzucił ją również badawczym spojrzeniem. Było widoczne, że sobie myśli: "Diablo szykowna wizyta!" Zapytał z życzliwością: - Do kogóż to, panienko?
       - Do bombardiera Ascha. Trzecia bateria.
       Podoficer spojrzał na zegar wiszący na wartowni. - Dopiero dochodzi szósta - powiedział. - Trzecia bateria ma dziś zajęcia do osiemnastej trzydzieści.
       - To już długo nie potrwa - powiedziała Ingrid. - Jestem siostrą bombardiera Ascha.
       - Ach tak! - odparł podoficer, wyraźnie rozczarowany. - Pilna sprawa rodzinna, co?
       Potwierdziła to bez wahania i otrzymała przepustkę. Jeden z wartowników odprowadził ją do podoficera dyżurnego trzeciej baterii, który poprosił ją o zaczekanie w czytelni.
       W czytelni siedział znudzony podporucznik Wedelmann przerzucając czasopisma. Zgodnie z planem zajęć miał nadzór nad czyszczeniem broni, nie pozostawało mu więc nic innego, jak pętać się po koszarach. Jak zwykle zdawał się na swoich podoficerów i zabijał czas oglądaniem w pustej czytelni mniej lub więcej budujących zdjęć lekko ubranych dziewcząt lub ciężko opancerzonych czołgów.
       Na widok Ingrid wstał i ukłonił się w milczeniu. Miał wrażenie, że jedno z najbardziej godnych uwagi zdjęć z tych, które przed chwilą oglądał, ożyło. Na pierwszy rzut oka zauważył, że ma przed sobą niezwykłą dziewczynę. Dzięki temu na jego szary dzień padł nieoczekiwanie radosny promień światła. Umiał to ocenić i uśmiechnął się mile.
       Ingrid trochę to pochlebiło. Odpowiedziała na ukłon podporucznika lekkim skinieniem głowy. Potem próbowała nie patrzeć na niego. A podporucznik, kierowany poczuciem taktu, nie ważył się na żadne niezgrabne próby zbliżenia.
       Musiała czekać, aż odszukają bombardiera Ascha. Przerzuciła kilka czasopism wojskowych, których stan zewnętrzny nie wskazywał na to, że są gorliwie czytane. Podporucznik przyniósł jej czasopisma bardziej interesujące, podziękowała z rezerwą. Wreszcie, po upływie kwadransa, zjawił się bombardier Asch.
       Wpadłszy do czytelni Asch zdumiał się, ponadto wydawało się, że jest rozczarowany.
       - To ty! - powiedział.
       - Oczekiwałeś więc kogoś innego?
       - Jak byś zgadła - odpowiedział. Dopiero teraz zauważył podporucznika Wedelmanna i przybrał postawę zasadniczą z gatunku nienajwspanialszych. Wedelmann odpowiedział natychmiast, ale nie bez pewnej dezaprobaty. Asch zorientował się od razu, dlaczego podporucznik nie pochwala jego zachowania się; przypuszczał niezawodnie, że bombardier Asch, którego w sobotę wieczorem widział w "Bismarckshöhe" z Elżbietą, zakłada sobie harem. Ze względu na Elżbietę Herbert Asch nie chciał, by tak o nim myślano.
       - Sprowadza cię do mnie siostrzana tęsknota? - zapytał. - A może ojciec cię przysłał?
       Podporucznik Wedelmann podniósł się z czarującym, przyjaznym uśmiechem. - Nie chcę przeszkadzać w rodzinnym spotkaniu - powiedział z galanterią. Po tych słowach skłonił się Ingrid, kiwnął Aschowi ręką i wyszedł na korytarz.
       - Czego właściwie chcesz? - zapytał Asch nieuprzejmie. - Wprowadzasz tu zamęt. Właśnie byłem pochłonięty ciężką pracą w magazynie mundurowym i czułem się tam aż do godziny siódmej bezpieczny jak na łonie Abrahama. Wyliczyłem sobie, że na siódmą cały ten rejwach tutaj będzie skończony. I cóż się dzieje? Zjawiasz się, wprawiasz w ruch ogniomistrza Werktreua. No i ten robi to, co miał zrobić dopiero o siódmej: wywala mnie z magazynu mundurowego. Teraz będę zmuszony brać udział w tym całym wieczornym przedstawieniu galowym, przed którym zabezpieczyłem się wedle wszelkich reguł sztuki dekowania się. Co ty sobie właściwie myślisz? Czego tu chcesz?
       - Nie rozumiem cię - powiedziała Ingrid.
       - To dla mnie żadna nowina,
       - Właściwie chciałam rozmówić się z twoim przyjacielem Vierbeinem.
       - Czy być może? - Asch nie mógł pojąć, jak można być aż tak naiwną. - Chciałaś rozmówić się z Vierbeinem! I wyobrażasz sobie, że on czeka na ciebie? Po wszystkim, coś mu zapewne znowu wczoraj urządziła, padnie na kolana ze szczęścia, że może cię zobaczyć, co? Powiedz no, co ty sobie właściwie myślisz? Uważasz tego Vierbeina za wypchaną lalkę, z którą możesz do woli grać w piłkę nożną? Zanadto mi go szkoda dla twoich idealistycznych, cieplarnianych pomysłów. Jeżeli nie umiesz się z nim odpowiednio obchodzić, nie wyciągaj po niego swoich wymanikiurowanych palców.
       - Nie rozumiesz mnie, Herbercie - powiedziała zaskoczona. - Nie jestem taka, jak myślisz. Nie chcę być taka. Czy mogę z nim mówić?
       Asch, pełen wątpliwości, przyglądał się swojej siostrze. A więc chce mówić z Vierbeinem. A zmęczony, wyczerpany, blady Vierbein, któremu wedle wszystkich reguł sztuki dręczenia ludzi łamano przez cały dzień kości, czyści teraz broń w swym opadającym z niego, brudnym drelichu. I tego rozbitego nieszczęśnika miałby pokazać promiennej, pięknej Ingrid?
       - Nie! - powiedział twardo i zdecydowanie.
       - To nie! - odrzekła Ingrid z uczuciem niesprawiedliwie odepchniętej.
       Wstała i opuściła pokój. Na korytarzu natknęła się na podporucznika Wedelmanna, który tam czekał. Uśmiechnął się szarmancko.
       - Pozwoli pani, że jej wskażę drogę? - zapytał.
       - Proszę - odpowiedziała Ingrid. Wyglądało na to, że właśnie powzięła jakąś śmiałą decyzję.
       
       Błogosławieństwo wieczorne przyszło dla działonu Lindenberga dość wcześnie i było więcej niż obfite. Starszy ogniomistrz Schulz wymyślił sobie imprezę swoistego rodzaju i był dumny ze swej wynalazczości i improwizatorskiego talentu.
       Właściwego bodźca dodała mu pośrednio żona jego, Lora, kiedy pomagając przy ściąganiu butów wezwała go, by sobie wreszcie raz znowu umył nogi. To "wreszcie raz znowu" było oczywiście przesadą, ale słowo "umyć" wywołało w nim znamienne asocjacje, i to w następującej kolejności: myć, kąpać się, pływać.
       Schulz poddał więc kapitanowi Dernie projekt, by mocno dotychczas zaniedbywane szkolenie pływackie intensywnie rozwinąć, z myślą o utworzeniu baterii pływaków.
       - Również i major Luschke - oświadczył Schulz - wielokrotnie wypowiadał tego rodzaju życzenie.
       Kapitan Derna, ucieszony gorliwością służbową starszego ogniomistrza, starając się po incydencie przedobiednim zapewnić sobie jego zaufanie, powiedział:
       - Doskonała myśl, mój drogi Schulz. Uważam, że i pora roku jest wyjątkowo korzystna. Rozpoczynajcie więc. - Po czym dodał ostrożnie: - Tylko nie spieszcie się zanadto.
       Schulz odpowiedział potulnie: - Zacznę od mniejszych grup.
       Pierwszą z tych "mniejszych grup" był oczywiście działon Lindenberga, który zniósł jakoś względnie możliwie ów piekielny dzień. Wszyscy byli pomęczeni; Vierbein, który ucierpiał wyjątkowo, był u kresu sił. Pochyleni nad swoimi karabinami czyścili je w żółwim tempie. Kapral Lindenberg, który tego nie pochwalał, ale rozumiał, że jego żołnierze są do cna wyczerpani, stał przy oknie i udawał, że wygląda przez nie z zainteresowaniem.
       Był człowiekiem dyscypliny, ale nie należał do dręczycieli. Jak się tego po nim spodziewano, przeprowadził ostro ćwiczenia, ale nie łamał psychicznie swoich żołnierzy. Wycisnął ich jak cytryny, ale nie babrał ich w błocie. Przy musztrze pieszej, działoczynach, przy ćwiczeniach sportowych i biegach na przełaj wyciągał z nich wszystko, co się dało, ale był to sensowny wysiłek fizyczny w celu zahartowania ciała i nie miało to nic wspólnego z systematycznym "wykańczaniem".
       Teraz, kiedy żołnierze późnym popołudniem zajęci byli czyszczeniem broni, Lindenberg był przeświadczony, że spełnił swój obowiązek i zmusił do spełnienia obowiązku przydzielonych mu żołnierzy. Napełniało go to uczuciem dumy: praca dokonana w ciągu dnia była wzorowa. Potępiał brutalną ingerencję ogniomistrza Platzka, którą można było uważać za przejaw braku zaufania do niego.
       Starszy ogniomistrz Schulz wszedł do izby działonu Lindenberga na krótko przed ukończeniem czyszczenia broni. Promieniał błogością, co wywołało ogólne zaniepokojenie.
       - Kto - zapytał wesoło - jeszcze nie brał udziału w pływaniu?
       Z jedenastu obecnych żołnierzy zameldowało się siedmiu, wśród nich Vierbein. Bombardier Asch, który wrócił przed chwilą ze spotkania z siostrą, wcisnął się z niezadowoloną miną do kąta. Przeczuwając, co się tu święci, przeklinał w duchu siostrę, która pozbawiła go możliwości względnie bezpiecznego przebywania w magazynie mundurowym.
       - Tylko siedmiu ludzi? - zapytał Schulz w niezmącenie dobrym nastroju. Wiedział, że pływanie było w baterii mocno zaniedbane i że to właśnie były sidła, w które będzie mógł schwytać każdego, kogo zechce.
       - A inni?- Na przykład wy, Asch?
       - Ja - odpowiedział Asch - napływałem się w zeszłym roku do syta.
       Szef uśmiechnął się przyjaźnie. - To się oczywiście nie liczy - powiedział. - Kto mi zagwarantuje, że w ogóle pływacie? Egzamin z pływania musi być co roku składany na nowo. Dobry żołnierz powinien umieć pływać. Prawda, kapralu Lindenberg? Przecież jesteście .także pływakiem?
       - Jestem pływakiem-ratownikiem - odparł Lindenberg sztywno.
       - No więc! Mogę tego tylko powinszować działonowi. Chyba nie ma wśród waszych ludzi ani jednego, który by w ogóle nie umiał pływać.
       - Nie, panie szefie - zapewnił Lindenberg. Wykorzystał intensywnie nieliczne lekcje pływania. W jego zespole nie było takich, co by pływali jak siekiera.
       - Cudownie, wspaniale! - zawołał Schulz. - W takim razie nie odkładajmy sprawy! Wasz działon popływa jeszcze dzisiaj.
       - Jeszcze dzisiaj? - zapytał kapral szczerze zdumiony.
       - Czy macie zły słuch? - odpowiedział niełaskawie Schulz. - Jest teraz kilka minut po szóstej, o pół do dziewiątej robi się ciemno. Można sobie do tego czasu popływać do woli.
       Lindenberg nie zgadzał się z tym zarządzeniem; różnica między poglądem na tę sprawę szefa i jego własnym była tym razem tak wielka, że odważył się wystąpić z pewnym zastrzeżeniem, pozwalając sobie na uwagę następującą: - Uważam, panie szefie, że byłby pożądany pewien trening.
       Żołnierze działonu, z wyjątkiem Vierbeina, który patrzył z rezygnacją przed siebie, śledzili z napięciem tę wymianę zdań; była czymś niezwykłym. Bombardier Asch wysunął się nawet nieco naprzód, by mieć pełniejszy obraz.
       - Chcecie więc treningu? - powiedział szef pozostając w dalszym ciągu w doskonałym nastroju. - Możecie go mieć. Propozycja wasza jest nawet znakomita. A więc naprzód zarządzicie półgodzinny suchy trening, powiedzmy, od osiemnastej trzydzieści do dziewiętnastej. Potem krótki bieg na przełaj do wojskowego kąpieliska, gdzie o godzinie dziewiętnastej piętnaście rozpoczniecie pływanie. Nadzór będzie miał ogniomistrz Platzek. Ja również będę obecny. Zrozumiano?
       - Tak jest, panie szefie - wydusił z siebie Lindenberg.
       Schulz oddalił się w radosnym nastroju, zmierzywszy na odchodnym Vierbeina surowym i znaczącym spojrzeniem. Udał się natychmiast do Platzka-dręczyciela, by z nim omówić szczegóły.
       Żołnierzy działonu Lindenberga opadły ponure myśli. Niektórzy czekali nie bez ciekawości na wypowiedź swego działonowego Ale Lindenberg milczał. Rozkaz był dla niego rozkazem. Krytyka nie należała do niego, komentarzy na temat przełożonych w obecności podwładnych nie uznawał.
       - Przerwać czyszczenie broni! - rozkazał. - Przygotować się do suchego pływania! Zabrać kąpielówki.
       Żołnierze wypełniali te rozkazy niechętnie. Wyczerpany Vierbein zamknął na chwilę oczy i oddychał głęboko. Poruszał się jak automat. Asch mruknął półgłosem: - Zafajdany interes!
       - Powiedzieliście coś, bombardierze Asch? - zapytał ostro Lindenberg.
       - Tak jest, panie kapralu. Powiedziałem: "Miejmy nadzieje że woda nie będzie zbyt zimna".
       Lindenberg przyjął to oświadczenie do wiadomości. Przyglądał się z zatroskaną miną Vierbeinowi. Ten żołnierz nie podobał mu się - nie był dostatecznie odporny. - Żebyście mi tylko nie zmiękli, Vierbein! Jeżeli się weźmiecie w karby, wytrzymacie także i to.
       Kanonier nie czuł kości ze zmęczenia. Widział jak przez mgłę, poruszał się jak po mydle. Ruchy miał mechaniczne, bezsilne. Przebrał się, przygotował stołek i podgłówek i ledwie żywy oparł się o szafę.
       Zobaczywszy to bombardier Asch podszedł do Vierbeina, ujął go pod ramię i powiedział:
       - Zaciśnij zęby i trzymaj się mnie.
       Vierbein skinął automatycznie głową. Nie był prawie w stanie jasno myśleć. Dzień ten był dla niego zbyt wyczerpujący. Platzek-dręczyciel skoncentrował się niemal wyłącznie na nim. Karne kazanie kapitana Derny napędziło mu strachu. Należało się teraz obawiać nie tylko nagany, ale i zamknięcia w areszcie. W porze południowej musiał na rozkaz szefa pracować w kuchni. Potem w czasie ćwiczeń sportowych musiał wykonywać nieskończenie długie wspinaczki, skoki przez konia, wspinanie się po linach, pokonywać tor przeszkód, ćwiczyć walkę wręcz i biegi. Słaniał się z wyczerpania. Chwilami myślał o Ingrid i o tym, że ona go nie rozumie.
       Kapral Lindenberg puścił w ruch swój gwizdek. Żołnierze chwyciwszy stołki i podgłówki ruszyli przez drzwi na korytarz, pobiegli na plac i ustawili się w zbiórce. Kanonier Vierbein dał się ponieść ciżbie. Na schodach potknął się i gdyby nie pomoc Ascha, byłby upadł.
       Ogniomistrz Platzek czekał już na "suchych" pływaków. Ze smakowitym uśmiechem na ustach zarządził szyk luźny jak do gimnastyki i rzuciwszy dumnym okiem na okna, w których stali zaciekawieni żołnierze, zaczął trening.
       Żołnierze położyli podgłówki na ustawione przed sobą stołki i rzucili się na nie na dźwięk gwizdka. Na monotonną komendę "raz i dwa" wykonywali przepisowe ruchy pływackie. Trwało to dobrych parę minut. Utrzymanie ciała w równowadze nie należało do rzeczy łatwych. Jeszcze trudniej było poruszać przy tym sprawnie ramionami i nogami. Najbardziej bolały mięśnie brzucha.
       - Ten Vierbein - ryczał rozpromieniony Platzek - porusza się jak pijany rak. Przez tego Vierbeina trzeba będzie to ćwiczyć jeszcze godzinami.
       Johannes Vierbein poruszał się ostatnim wysiłkiem. Starał się robić to sprawnie, ale jego ramiona i nogi zwisały prawie bezwładnie ze stołka. Vierbein widział pod sobą szarą masę cementu pokrywającą plac. Była szorstka, spłukana, starta. Miał wrażenie, że jak fala przybliża się do niego i oddala.
       - Głowa do góry, Vierbein! - zawołał Platzek. - Chyba nie macie zamiaru uciąć tu sobie drzemki.
       Vierbein zmusił się do podniesienia głowy. Mięśnie karku próbowały skręcić ją w tył. Vierbein wysunął podbródek. Cementowa nawierzchnia znikła mu z pola widzenia. Widział mizerną murawę, niski mur, wysokie ogrodzenie z żelaznych prętów, a za nim ulicę prowadzącą do miasta. Zobaczył idących po niej żołnierzy oraz podporucznika Wedelmanna z jakąś dziewczyną... Otworzył szeroko oczy, poczuł kłujący ból, potem odniósł wrażenie, że zasłony mgły przed jego oczami rozerwały się nagle.
       Zobaczył, że idąca obok podporucznika Wedelmanna dziewczyna, to Ingrid Asch. Znieruchomiał na chwilę, po czym jego ramiona i nogi zwisły bezwładnie.
       - Nie było rozkazu, żeby nurkować - ryknął Platzek. - Niech pan dobrodziej będzie łaskaw pozbierać swoje kości.
       Vierbein wytrzymał i tę krytyczną próbę. Członki jego poruszały się jak części kiepsko naoliwionej maszyny idącej na półobrotach. Asch, który po lewej zewnętrznej stronie markował mgliście pływackie ruchy, był gotów przyjść mu z pomocą, ale wydawało się, że jest to niepotrzebne.
       Punktualnie o godzinie dziewiętnastej Lindenberg stanął na czele swego działonu i poprowadził go zwolnionym biegiem do wojskowego kąpieliska. Ogniomistrz Platzek pogwizdując jechał za nimi na służbowym rowerze.
       Starszy ogniomistrz Schulz już tam czekał. Wobec tego że Lindenberg zwlekał ze startem, zaczął się niecierpliwić. Lindenberg nie spuszczając oka z rozbitego, wyczerpanego, machinalnie wlokącego się Vierbeina, uważał za wskazane, by jego działon naprzód nieco się ochłodził pod natryskami; potem dopiero był gotów zacząć pływanie.
       Szef spojrzał na zegarek. - A więc możemy zaczynać - powiedział. - Dwadzieścia minut wzorowego pływania. Rozpocząć skokiem głową w dół z wysokości jednego metra, zakończyć skokiem dowolnym z trampoliny na wysokości trzech metrów. Zaczynamy na komendę: "hop"!
       Żołnierze zaczęli skakać głową w dół. Potem, jeden za drugim, musieli pływać po dużym kole. Schulz stał razem z Lindenbergiem na drugim pomoście; obaj z różnych zupełnie powodów obserwowali bacznie jednego tylko człowieka: kanoniera Vierbeina.
       Żołnierze pływali już dziesięć minut. Schulz spojrzał na zegarek i zawołał wesoło: - Pięć minut minęło!
       Prawie wszyscy z trudem przebijali się przez wodę; mieli za sobą męczący dzień, co nie pozostało bez skutków. Jeden próbował zrezygnować, ale Schulz wybuchając głośnym śmiechem zawołał: - Będziecie pływać dopóty, dopóki nie zaczniecie się topić. Wtedy już was wyciągniemy.
       Bombardier Asch przepłynął dwie rundy powoli i w możliwym stylu. Był dobrym pływakiem, ale nie uważał, że należy się bez potrzeby nadwerężać. Poza tym postanowił uważać na Vierbeina. Obserwował bacznie szefa i Lindenberga; korzystając z pomyślnej chwili opuścił krąg pływaków, podpłynął pod pomost, na którym stali obaj przełożeni, zawisł na belce i wypoczywał.
       Johannes Vierbein ledwie się już poruszał. Źle widział, w uszach szumiał mu tajfun, przed oczyma migotała wodnista, czerwona mgła. Jakiś ogromny, ciężar spychał go łagodnie w dół. Miał wrażenie, że się cały rozpływa. Poszedł na dno jak kawał ołowiu.
       Lindenberg, który to wszystko przewidział, wskoczył na poręcz pomostu. Schulz chciał go powstrzymać. - Przecież ten łajdak tylko udaje. Za chwilę znowu wypłynie.
       Ale kapral nie słuchał tego, nie chciał tego słuchać. Skoczył do wody i płynął szybko w stronę Vierbeina. Również i Asch oderwał się od swej belki. Obaj wywlekli Vierbeina na brzeg.
       - No tak - powiedział Schulz gniewnie. - Żadnej siły, żadnej energii. Mięczak, maruder! Ale wyciągać łapy po cudze kobiety potrafi! I to z niego wypędzimy!
       
       Kolację podano u Freitagów punktualnie. Ale zaproszony na wieczór gość, bombardier Asch, nie zjawiał się. Stary Freitag raz po raz spoglądał na zegar znad gazety, którą na próżno starał się czytać. Potem udawał, że czyta dalej.
       - Widzisz - powiedziała Elżbieta zaczepnym tonem - jaki z niego człowiek. Nie dotrzymuje obietnic.
       - Niekoniecznie musi to być jego wina - powiedział majster Freitag. - Żołnierz nie jest nawet panem swego wolnego czasu; to się już tak ustaliło.
       Pani Freitag niecierpliwiła się przy kuchni. - Kolacja gotowa - powiedziała. - Jeżeli będziemy jeszcze długo czekać, straci smak.
       - Zaczynajmy więc - powiedział Freitag.
       - A jeżeli nie może przyjść wcześniej? - zapytała lekko zdenerwowana Elżbieta.
       Freitag uśmiechnął się do niej; uważał jej z trudem ukrywany niepokój za zupełnie naturalny. Najpierw atakowała Ascha, teraz go broni; skoki te były całkowicie zrozumiałe. Freitag dobrze sobie jeszcze przypominał, że objawy takie zwykle towarzyszą miłości. Był rad, że to odczuwa. Obojętność byłaby dla niego czymś okropnym.
       - Może poczekamy jeszcze jakiś kwadrans - nieśmiało zaproponowała Elżbieta.
       - Zaczynajmy - powiedział majster. - Mam nadzieję, że nasz gość nie oczekuje tego, byśmy nasze życie prywatne dostosowywali do obyczajów koszarowych. A może nie byłabyś w stanie jeść bez niego, Elżbieto?
       - Nie powinniśmy czekać ani chwili dłużej - oświadczyła. Matka przyniosła jedzenie. Szedł od niego mocny smakowity zapach. Ojciec Freitag napełnił uroczyście talerze. - Pracujemy ciężko - powiedział - ale chcemy za to odżywiać się przyzwoicie. Chcemy spać spokojnie i nie martwić się zbytnio o przyszłość.
       Zaczęli jeść. Bez słowa przełykali gęstą, smaczną grochówkę. Mieli dobre apetyty. Tylko Elżbieta jadła niewiele, spoglądając na wolne krzesło obok siebie.
       Zanim jeszcze Freitag zdążył po raz drugi napełnić talerze, zjawił się bombardier Herbert Asch. Był trochę zadyszany. Freitag ułatwił mu sytuację. Wskazał na puste miejsce przy stole i traktował go tak, jak gdyby Asch siedział tu już od dawna i bywał tu częstym gościem.
       Pani Freitag uważała, że nie jest niesympatyczny; był może trochę za głośny, za beztroski, ale dość przyjemny. Elżbieta starała się nie patrzeć na niego. Ojciec Freitag zapytał ze spokojem: - Czy zajęcia przeciągnęły się dziś?
       - Musiałem jeszcze popływać - odpowiedział Asch.
       Freitag kiwnął ze zrozumieniem głową. - Spieszno panu pewnie było, co? - zapytał.
       - Właśnie - potwierdził Asch. Jedzenie bardzo mu smakowało i dał temu wyraz. Uzasadnił nawet, dlaczego mu tak smakuje. Matka Freitag stwierdziła, że się zna na kuchni, co jej zdaniem było rzeczą godną uwagi.
       Elżbieta zachowywała się powściągliwie. Nie mówiła do Herberta, on również uważał za wskazane nie zwracać się do niej bezpośrednio. Oboje dobrze nie wiedzieli, czy w obecności rodziców mają sobie mówić per "ty"; wiedząc, że w tej sytuacji nie mogą sobie powiedzieć tego, co by chcieli, woleli milczeć.
       Kiedy Asch z wielkim apetytem i ku radości matki Freitag opróżnił trzeci talerz, majster zaproponował, by poszedł z nim do ogrodu na cygaro. Tak też zrobili. Zaczęli spacerować wśród grządek, kobiety tymczasem zmywały w kuchni naczynia.
       - Czy właściwie dawniej było tak samo? - zapytał Asch. - Przypuszczam, że pan służył w wojsku.
       - Przed pierwszą wojną światową - odparł stary Freitag. - Cóż to takiego miało być tak samo jak dziś? Codzienne szykany w celu tak zwanego wzmacniania iście żołnierskiej dyscypliny? Drogi przyjacielu, czasami zdaje mi się, że żyjecie jak w sanatorium.
       - Było jeszcze gorzej?
       - Bardziej konsekwentnie, powiedziałbym może: bardziej zrozumiale. Było w tym coś z brutalnej gry. Wielu ludzi fizycznie nie wyżytych, nie dotkniętych przez kulturę robiło to nawet chętnie. Tylko stosunkowo małej garstce cała ta sprawa stała kością w gardle. Dziś wszystko jest o wiele bardziej skomplikowane. To, co było wtedy, co można było uważać za rodzaj brutalnej, czysto męskiej przyjemności, stało się dziś duchowym gwałtem. Ludzie stali się wrażliwsi, dlatego dręczyciele mają trudniejsze zadania. Muszą postępować coraz brutalniej, no i przeciwieństwa ostro się ze sobą ścierają.
       - I mimo to nikt tego nie widział, jak bezmyślne jest to całe dręczenie.
       - To nie takie proste - powiedział Freitag. - Niejedno da się przytoczyć na dowód, że wtedy dryl był w pewnych okolicznościach sensowny, a przynajmniej celowy. Sam przeżyłem taki przykład w roku tysiąc dziewięćset czternastym. Przy kontrataku oddział, w którym i ja się znajdowałem, ogarnięty został paniką. Żołnierze na pierwszej linii rzucili broń w błoto i chcieli uciekać. I cóż się stało? Podniósł się jeden z zupaków i rycząc na uciekających rozpoczął z nimi na polu walki musztrę. Żołnierze uspokoili się, to znaczy po prostu zaczęli wrogowi stawiać opór.
       - No i co? - zapytał Asch. - Czego to dowodzi? Za starego Fryca wojsko maszerowało na polu walki jak na placu ćwiczeń. Ale czas nie stoi w miejscu.
       - Mali przełożeni z czasów wojny światowej są wielkimi przełożonymi dnia dzisiejszego. Ówczesny zupak w randze podporucznika jest dziś zapewne pułkownikiem. Wszyscy ci ludzie chcą z doświadczeniami ostatniej wojny pójść na następną. Nie wybiegają myślą naprzód, lecz oglądają się wstecz. Nie dostosowują się, stosują jedynie, o ile to jest możliwe, stare metody. Ściślej biorąc, wszystkie te gagatki dawno zbankrutowały, ale zawsze znajdują głupich, którzy im znowu udzielają nieograniczonego kredytu.
       - A my - wtrącił Asch z goryczą - musimy za to wszystko płacić.
       - Za pomocą drylu - powiedział stary Freitag - można w najwygodniejszy sposób osiągnąć bardzo wiele. Zawsze zresztą tak było. Dryl to raj dla ludzi upośledzonych. Natury bardziej wartościowe i skomplikowane można za pomocą drylu sprowadzić do wspólnego mianownika - oto cała tajemnica.
       - Sądzi pan, że nie ma na to rady?
       Freitag uważał ten temat za interesujący. - Może znalazłaby się wtedy, gdyby kiedyś udało się jakiemuś rewolucjoniście zostać generałem. Ale nie umiem sobie wyobrazić, jak by się to mogło udać. Wtedy, przed wojną światową, zdarzył się u nas wypadek następujący: Jakiś szeregowiec zaproponował pewnemu feldfeblowi, żeby go pocałował w tyłek. Sprawa znalazła się przed sądem wojskowym. Szeregowiec jednak oświadczył, że nigdy podobnych słów nie wypowiedział, i sąd uwierzył mu na słowo. Świadków nie było, szeregowiec uchodził za dobrego żołnierza, nikt nie mógł sobie nawet wyobrazić, żeby człowiekowi przy zdrowych zmysłach mogło w ogóle wpaść coś takiego do głowy, by pomyśleć o podobnych bezeceństwach, a cóż dopiero wypowiadać je.
       - Domyślam się, że ten szeregowiec nazywał się Freitag. Freitag uśmiechnął się i powiedział: - Wracajmy do domu, robi się chłodno. Poza tym czekają na nas kobiety.
       Weszli do domu, usiedli w pokoju przy wielkim stole. - Napijemy się wina porzeczkowego - powiedział stary Freitag. - Nie jest nadzwyczajne, ale robiliśmy je sami z porzeczek z naszego ogrodu.
       Skosztowali, Herbert uznał, że jest zupełnie niezłe, tylko nieco za długo, o jakieś dwa tygodnie za długo, stało w balonie.
       - Pozbawia mnie pan resztek autorytetu - powiedział Freitag mrużąc oczy. - Staje pan po stronie mojej żony, która wbrew mojemu zdaniu chciała istotnie porozlewać wino do flaszek o dwa tygodnie wcześniej.
       - Pani Freitag miała zupełną rację - zapewnił Asch. Matka Freitag promieniała. Ten Herbert Asch nie tylko nie był niesympatyczny, przeciwnie, uważała, że jest bardzo miły. Młodzieniec o dobrych manierach, nie zanadto zuchwały, ale też i bez służalstwa; zachowuje się jak u siebie w domu. Cieszyło ją to. A więc nie każdy, kto ma na sobie mundur, musi być bezczelny, głośny i zarozumiały.
       Opróżnili w dobrym nastroju butelkę wina porzeczkowego, otworzyli jeszcze drugą. Młodzi w dalszym ciągu unikali bezpośredniej rozmowy. Około pół do jedenastej Asch zaczął się żegnać. - Muszę wracać do koszar - powiedział.
       - Z przyjemnością odprowadziłbym pana - oświadczył stary Freitag, ale muszę jutro rano wstać wcześnie. Sądzę, że Elżbieta chętnie pana odprowadzi.
       Elżbieta udawała, że się ociąga. - Jeżeli nalegasz, ojcze!...
       Ojciec Freitag uśmiechnął się. - Nie zmuszam cię.
       Matka Freitag roześmiała się. Asch czuł się zakłopotany. Uspokajało go tylko to, że zakłopotanie Elżbiety było jeszcze większe. Pożegnał się, utrzymawszy pozwolenie, że może przychodzić, kiedy tylko zechce; przyrzekł skwapliwie korzystać z niego.
       Szedł wolno w kierunku koszar, które w nocy wyglądały jak potężny statek na szerokim oceanie. Obok niego szła Elżbieta, starając się zbytnio nie zbliżać.
       Asch zatrzymał się. - Elżbieto - zapytał - czym cię obraziłem?
       - Nie obraziłeś mnie - powiedziała. - Nie zatroszczyłeś się tylko o mnie, więc się do tego zastosowałam.
       - Nie miałem na to czasu. Po prostu nie miałem czasu.
       - Stale znajdowałam się o kilkaset metrów od ciebie... Gdybyś był chciał, mogłeś z pewnością przyjść.
       - Wczoraj, w poniedziałek - powiedział Herbert Asch - byłaś nieosiągalna. Kilkakrotnie próbowałem rozmówić się z tobą. Dowiedziałem się dopiero wieczorem, że w ogóle nie przyszłaś do pracy.
       - Byłam w domu, to nie tak daleko. Z koszar idzie się do nas dziesięć minut.
       - Nie mogłem przecież przyjść do ciebie do domu! - bronił się Asch. - Po tym wszystkim, co zaszło, nie mogłem.
       - Cóż takiego zaszło? - chłodno zapytała Elżbieta. I prędko dodała: - Ale dziś byłam w koszarach przez cały dzień i nawet nie próbowałeś zobaczyć się ze mną.
       - Dziś byłem przez cały dzień zajęty. Musiałem pozwolić, aby mnie dręczono, albo też musiałem się jakoś od tej udręki wykręcać. Nie mogłem nawet spokojnie odetchnąć. Daję ci słowo.
       Elżbieta pochyliła się nieco naprzód. - Czy to z mojego powodu - zapytała z troską w głosie - miałeś nieprzyjemności, ponieważ w nocy z niedzieli na poniedziałek... Ponieważ musiałeś zostawić swoje ubranie?
       - To było tylko komiczne - odpowiedział Asch i uśmiechnął się odruchowo. Ku swemu zdumieniu stwierdził, że i ona śmieje się cichutko. Po chwili oboje wybuchnęli śmiechem.
       Wziął ją pod ramię, nie opierała się. Przez cienki materiał bluzki czuł jej ciepłe, jędrne ciało.
       - To był mocny kawał, co?
       Skinęła poufale głową. Zbyt wiele ich łączyło, długo nie mogła gniewać się na niego. Nie był zanadto tkliwy, w każdym razie o wiele mniej, niż o tym zawsze marzyła, ale kochała go jednak.
       - Jak sądzisz - zapytał - czy ojciec twój coś zauważył? To znaczy, czy wie, co zaszło?
       Natychmiast się odsunęła. - Trapi cię to? - powiedziała pełna nieufności. - To wszystko, co cię interesuje? Mogę cię uspokoić. Możesz spokojnie żyć dalej tak, jak by nic się nie stało. Ojciec mój nie wie o niczym, a ja zapomniałam o wszystkim.
       - To jakieś nieporozumienie - powiedział szybko Asch i spojrzał na zegarek. Była najwyższa pora wracać do koszar.
       - Możesz iść spokojnie - powiedziała Elżbieta nieuprzejmie. - Nie było nawet nieporozumienia. Nic się nie stało. Jeżeli cię to uspokaja, nigdy cię nie widziałam. I gdyby mnie nawet zapytano, czy znam człowieka, który u mnie spał, odpowiem, że nie. Możesz być tego pewien.
       - Ależ, Elżbieto, ja... Wytłumaczę ci to jutro... Teraz muszę pędzić.
       - Idź, idź do swoich koszar, należysz do nich!
       Wielki Boże, ależ potrafisz być głupia! - zawołał oburzony. Zostawił ją na miejscu i popędził naprzód.
       
       Podnoszący się ze zmęczeniem w kościach dzień miał różane oblicze. Przyglądał się leżącym na jego drodze koszarom, podobnym do kamiennego zwierzęcia; w jego wnętrzu rozpoczął się rumor, ale zwierzę pozostawało nieruchome.
       Kanonier Vierbein leżał na łóżku, jak gdyby bez życia. Gwizdek podoficera dyżurnego poderwał go. Na pół siedząc rozglądał się po izbie. Ciało miał jak z ołowiu, wydawało mu się, że głowę jego opasał ktoś żelazną obręczą. Miał wrażenie, że powietrze dokoła kłębi się od gęstych, dusznych wyziewów.
       Żołnierze gramolili się powoli z łóżek. Uważali to za niezwykły postęp, bo kiedy kilka miesięcy temu byli jeszcze rekrutami, wyskakiwali spod koców jak sprężynowe lalki z pudełka. Teraz byli już starymi "żołnierzami" i zostawiali sobie trochę czasu, zwłaszcza że służbę miał dziś kapral Schwitzke, Mamut. Jeżeli nie było specjalnego powodu lub wyraźnego rozkazu, Schwitzke nikomu nie urywał głowy.
       Budujące ranne rozmówki szły jak po grudzie, ziewano. Dwóch sprzeczało się, jak szeroko wolno otwierać drzwi szafy, żeby nie przeszkadzały. Ktoś otworzył na oścież wszystkie okna. Ci, którzy spali w kątach, powitali to z entuzjazmem, śpiący pod oknami - z niezadowoleniem. Bombardier Kowalski i bombardier Asch spali jeszcze kwadransik; nie było to zbyt, niebezpieczne, gdyż łóżka ich. pozastawiane szafami, nie od razu rzucały się w oczy.
       - Wczoraj ..... opowiadał Wagner, znany ze swej jurności - pokazałem jej, co. potrafię. Była wniebowzięta. Potrafię każdej dogodzić. Gadają już o tym dookoła.
       Niektórzy domagali się szczegółów. Z lewego kąta ktoś rzucił w kierunku Wagnera butem. - Spokój! - ryknął ze swojej kryjówki Kowalski - albo zmasakruję wasze gołe tyłki.
       Vierbein, śmiertelnie zmęczony, ciągle jeszcze siedział na swym łóżku. Nie miał siły poruszyć się. Poranny gwar, kłębiący się w izbie jak gęsty dym z fajki, przyprawił go o gwałtowny ból głowy.
       Kapral Schwitzke otworzył gwałtownie drzwi, by zgodnie z przepisami skontrolować, czy rozkaz "Wstać!" został wykonany. Chciał już zatrzasnąć drzwi, ale ujrzawszy Vierbeina siedzącego na łóżku na podobieństwo jakiegoś glinianego bożka zawołał triumfalnie: - Zawsze ten Vierbein!
       Kapral Schwitzke, Mamut, był półgłówkiem, którego dobry Bóg wpakował do Wehrmachtu, by mógł tam pędzić spokojny żywot. Ale Schwitzke wiedział, co w trawie piszczy; szóstym zmysłem wyczuwał, co jego bezpośrednim przełożonym leży na sercu. Choć nigdy nie robił zbyt wiele, wszystko, co robił, miało sens i było w najwyższym stopniu celowe. Nikt tak jak on nie potrafił przy minimum wysiłku osiągnąć maksimum zadowolenia swych przełożonych. Wiedział doskonale, że ten Vierbein to punkt zapalny, chwilowa pięta Achillesa - jeżeli można użyć tego wyrażenia - starszego ogniomistrza.
       Kanonier Vierbein wyskoczył z łóżka w nocnej koszuli i starał się stać w postawie zasadniczej. Ale znowu zachwiał się i musiał się oprzeć. Wyglądał na przemęczonego. Patrzył na izbę pełną wyziewów wzrokiem pozbawionym wyrazu.
       - Ten mazgaj nie widzi na oczy! - zawołał Schwitzke jowialnie. - Marzyło się pewno w nocy znowu o miłości, co? - Rozejrzał się dokoła pewny, że się rozlegną chichoty pełne aprobaty, ale nikt się nie ruszył. - Już ja z was to- wypędzę, ciamajdo! Zameldujecie się później u mnie do sprzątania rejonu.
       - Rozkaz, panie kapralu - powiedział Vierbein posłusznie. Schwitzke raz jeszcze zmierzył go gniewnym, pogardliwym wzrokiem i zawołał: - Oferma! - po czym zadowolony opuścił izbę. Postanowił zaprząc Vierbeina do roboty, przy której Vierbein musiałby znaleźć się pod okiem starszego ogniomistrza albo przynajmniej ogniomistrza Platzka, co im z pewnością sprawi przyjemność.
       Kanonier Vierbein włożył spodnie, rzucił na łóżko nocną koszulę i pośpieszył do umywalni. Docisnąwszy się do zbiornika otworzył kran z zimną wodą i wpakował głowę do miski. Bardzo go to odświeżyło, ale uczucie ołowianej ciężkości nie ustępowało.
       Tymczasem podnieśli się również Kowalski i Asch. Rześkie okrzyki Schwitzkego rozbudziły ich ostatecznie. Mrugnęli do siebie i zaczęli się ubierać.
       - Właściwie - powiedział Asch - Vierbein ma dziś dyżur w izbie.
       Kowalski skinął głową. - Rozumiem - powiedział. - Przydzielę kogoś innego. Oczywiście. - Rozejrzał się dokoła. Jurny Wagner starał się właśnie nielicznym słuchaczom nakreślić perspektywy nadchodzącego wieczoru. - Pokażę jej jeszcze raz, do czego jest zdolny morowy chłop. Musi zauważyć, że trafiła pod właściwy adres.
       - Śmiem wątpić, czy właściwy - zawołał Kowalski.  Masz dziś dyżur w izbie.
       Jurny Wagner był oburzony. - Ja? Skądże znowu! Dyżur wypada dziś na Vierbeina, na tę kulawą kaczkę, nie na mnie.
       - Jeżeli natychmiast nie zamkniesz swojej szerokiej jadaczki - oświadczył Kowalski - połamię ci wszystkie gnaty. Nie będziesz wtedy nawet kulawą kaczką, ale po prostu śmierdzielem, inwalidą.
       Jurny Wagner wiedział z doświadczenia, że z Kowalskim nie ma żartów. Pyskował, klął, ale usłuchał. Kowalski śmiejąc się na całe gardło powiedział: - Jeżeli taki zuch z ciebie i radzisz sobie z tyloma dziewczynami, to chyba potrafisz uporać się z jedną parszywą izbą.
       Vierbein nie miał nawet czasu ubrać się spokojnie do czyszczenia rejonu. Kiedy rozległ się gwizdek, chwycił za miotłę, wiadro i łopatę i poleciał na plac zbiórki. Biegnąc usiłował pozapinać guziki drelichowej kurtki.
       Schwitzke zachowywał się tak, jak gdyby Vierbein przyszedł za późno. Ale był za leniwy, by go gruntownie zwymyślać. Zawołał tylko: - Latryna, dolny korytarz! - Było to miejsce położone obok jego pokoju służbowego, mógł go więc bez trudu pilnować. Poza tym należało przypuszczać, że starszy ogniomistrz, który lubił o wczesnej porze pokazywać się w baterii, uda się do latryny. Miał wprawdzie ustęp w swoim mieszkaniu prywatnym, ale był znany z tego, że przy każdej nadarzającej się sposobności lubił demonstrować swą służbową obecność, dążąc w tym wypadku do połączenia przyjemnego z pożytecznym.
       Częściowo z wygodnictwa, częściowo przez wrodzoną dobroduszność Schwitzke zapomniał na razie o Vierbeinie. Gdyby szef pokazał się na horyzoncie, zaprezentowałby mu widowisko nie lada. Skoro go jeszcze nie było, nie miał nic przeciwko temu, by ten biedny patałach Vierbein przez chwilę wytchnął.
       Mimo to Vierbein, przygotowany na wszystko, pracował wzorowo. Jęcząc i sapiąc szorował na czworakach kamienną posadzkę, popychał wiadro, machał ścierką, zlewał posadzkę strumieniami wody. Kiedy skończył i Schwitzke wbrew oczekiwaniu ciągle jeszcze nie nadchodził, pobiegł na górę do swej izby.
       Żołnierze żuli chleb popijając go ciepławą kawą zbożową. Jurny Wagner usiłował w tym przeszkodzić, chcąc przystąpić do robienia w izbie porządków, ale Kowalski zagroził mu, że o jego zakuty łeb rozbije imbryk z kawą.
       - Najlepiej będzie - powiedział Asch do Kowalskiego - jeżeli Vierbein zamelduje się jako chory.
       - Niezły pomysł - odrzekł Kowalski - inaczej wyrwą mu dziś nogi z tyłka. Ale na co ma zachorować?
       - Już coś się znajdzie - zamyślił się Asch. - Ostatecznie wczoraj dwa razy zwalił się z nóg.
       - Hm! - Kowalski zaczął grzebać w swych doświadczeniach. - Ten rodzaj choroby można by określić jako zawroty głowy albo objawy wyczerpania. Ale i jedno i drugie brzmi niedobrze.
       - Powiedzmy więc: serce - zaproponował Asch. - To się nawet częściowo zgadza. Poza tym nie tak łatwo to udowodnić i potrzebne są skomplikowane badania. A tymczasem tutaj burza jakoś przycichnie.
       - Zrobione - powiedział Kowalski. - Potem zwrócił się do Vierbeina, który właśnie zabierał się do śniadania.
       - Słuchaj no, mały, zameldujesz się jako chory. Tak postanowiliśmy.
       - Ale ja przecież nie jestem chory.
       - Już sam twój opór dowodzi, że jesteś. - Kowalski należał do ludzi nie znoszących sprzeciwu, kiedy są przekonani, że mają rację. - Odmaszerujesz stąd natychmiast i zameldujesz się jako chory. Bóle serca. A może masz ochotę do dalszej zabawy? Jak myślisz, co się jeszcze dziś stać może? Dziś mamy w Wilhelmsruhe strzelanie z kabe. Tam, mój chłopcze, niektórzy mieliby dla ciebie bardzo wiele czasu. A w marszu tam i z powrotem odgrywałbyś rolę jucznego osła. Bo idę z tobą o zakład, że my, to jest działon Lindenberga, będziemy musieli dźwigać cały kram i jeżeli pójdziesz z nami - ty będziesz musiał nieść najwięcej. To pewne jak amen w pacierzu. Zmykaj więc zaraz.
       Kanonier Vierbein zostawił śniadanie nietknięte, zbiegł na dół i zameldował się u podoficera dyżurnego jako chory. Schwitzke obudzony z drzemki spojrzał na niego. Potem zaczął mówić mu "ty", co było niezawodną oznaką, że jest wściekły. - Co ty sobie właściwie, łobuzie, myślisz? - powiedział. - Nie wiesz, że trzeba meldować się chorym z samego rana, kiedy podoficer służbowy po raz drugi obchodzi izby?
       - Tak jest, panie plutonowy, ale...
       - A więc wiesz o tym, ty świntuchu zatracony! Popatrz, popatrz, więc wiesz dokładnie. I coś ty sobie przychodząc tutaj myślał, ty bydlaku? Chciałeś zrobić ze mnie wała, co? Ale do tego musisz sobie znaleźć innego durnia.
       Vierbein próbował otworzyć usta, ale Schwitzke nie pozwolił na to. Otworzył książkę raportów. - Popatrz no tutaj, ty małpo zielona. Co tu jest napisane? Napisane jest: "chorych nie ma". Nie zameldowałeś się na czas, a więc nie jesteś chory. Musisz zaczekać do jutra, ty wieprzu cętkowany.
       Kanonier chciał odejść, ale Schwitzke, szczerze oburzony, że ktoś miał odwagę zakłócić brutalnie jego poranny spokój i w dodatku był na tyle bezczelny, że chciał, aby podoficer dyżurny zmienił swój poranny meldunek - stał się aktywny. - Wyczyściliście - powiedział - dolną latrynę? Chciałbym to sobie obejrzeć.
       Powędrował z Vierbeinem do latryny, obejrzał ją gruntownie i uznał, że rezultat nie jest ani zadowalający, ani budujący. Dał rozkaz, żeby ją ponownie gruntownie wyczyszczono i był nawet zdecydowany asystować przy tym. Nastrój poprawił mu się, wpadł bowiem na doskonały pomysł: opowie Schulzowi historyjkę o pewnym kanonierze, który chciał się zameldować jako chory prawdopodobnie po to, aby się zadekować. Ale nie doszło do tego i musiał na czworakach pucować wychodek. Szef będzie z pewnością rżał ze śmiechu.
       Pomysł ten tak rozbawił Schwitzkego, że zwolnił Vierbeina o kilka minut wcześniej, niż zamierzał. Rozsadzała go chęć opowiedzenia tej historyjki o chorym i latrynie. Vierbein oddalił się z szybkością strzały.
       Po drodze spojrzał na zegarek i stwierdził, że nie zdąży już zjeść śniadania. Nie odczuwał zresztą głodu. Poszedł do Kowalskiego i Ascha i poinformował ich o tym, co zaszło. Spojrzeli po sobie - to, co się stało, było aż nadto wymowne. Potem Vierbein zaczął przygotowywać się do ćwiczeń w strzelaniu.
       Po chwili podszedł do Ascha. - Wczoraj wieczorem chciałem z tobą pomówić.
       - Nie mogłem, musiałem jeszcze gdzieś pójść i wyzłościć się. - Udał, że ma ważne zajęcie, zagłębił się w czeluściach szafy. Nie mógł patrzeć na bladą, zmęczoną, strapioną twarz przyjaciela; nie wiadomo dlaczego miał w stosunku do niego jakieś poczucie winy.
       - Wczoraj wieczorem - powiedział Vierbein głuchym głosem, przepojonym bólem - widziałem twoją siostrę.
       Asch przerwał swe zajęcie, ale nie podniósł głowy. - Tak? - powiedział - widziałeś ją?
       - Tak, z podporucznikiem Wedelmannem.
       Asch wyprostował się z wolna. "Ty biedna, żałosna, zalękniona ofiaro - myślał. - Niczego ci nie oszczędzono. A więc i to widziałeś!" I powiedział: - Nic sobie z tego nie rób, Johannes, kobiety są już takie. A Ingrid z pewnością nie stanowi wyjątku.
       - Dobrze już, dobrze - odparł Vierbein słabym głosem. Asch uważał jednak, że nie jest to wcale dobrze. Nie chciał
       Vierbeina oszczędzać, chciał go uczynić twardym, nie chciał patrzeć, jak tamten dławi się swymi uczuciami, chciał go wyrwać z bagna płytkiego sentymentalizmu. Więc powiedział najbrutalniej, jak umiał: - Nie jest warta nawet jednej twojej łzy: to zimna, zarozumiała, egoistyczna bestia. Wielko-niemiecka roślinka cieplarniana. Im wyższy stopień służbowy, tym większa jej miłość. Zostań generałem, a skamienieje z szacunku przed tobą.
       Vierbein nie umiał znaleźć odpowiedzi, choć się o to uczciwie starał. Asch zostawił go samego. W tej chwili łącznik przyniósł pocztę. A równocześnie rozległ się na korytarzu gwizdek kaprala Schwitzkego, po którym zawołał wesoło:
       - Przygotować się do zbiórki!
       Vierbein założył pas z ładownicami, przesuwając zapięcie o jedną dziurkę. Ktoś wręczył mu list. Pisała matka. Zamknął szafę, rozdarł kopertę. Rzucił okiem na pierwsze słowa, które brzmiały następująco: Drogi Mój, Poczciwy Chłopcze. Chciałam Ci tego oszczędzić, ale nie mogę już dłużej. Postanowiłam rozejść się z Twoim ojcem...
       Kapral Schwitzke wrzasnął: - Zbiórka!
       Vierbein złożył list i wsunął go do kieszeni bluzy. Był bardzo blady, ręce mu drżały. Po chwili dał się unieść ciżbie.
       
       Słońce padało na stanowiska na strzelnicy i wżerało się w nie. Powietrze było gęste jak roztopione szkło. Od ziemi szło zmęczenie.
       Zajęcia na strzelnicy odbywały się zgodnie z planem. Baterie podzielono na trzy wielkie grupy, każdą z nich umieszczono na innej linii ognia. Wszyscy, którzy już odstrzelali, biwakowali na łące za magazynem sprzętu. Taki dzień jak dzisiejszy był właściwie dniem odpoczynku. Ale nie dla tych, którzy na odpoczynek nie zasłużyli. Ci musieli pełnić służbę przy tarczach, nosić amunicją, robić porządki na strzelnicy, czyścić broń podoficerów, wykonywać ćwiczenia z bronią, jeśli strzelanie im się nie powiodło.
       Poza tym żołnierze mieli pełną swobodę. Było rzeczą najważniejszą, by strzelanie odbywało się bez przerw, nie miało większego znaczenia, kto strzelał wcześniej, a kto później, jeżeli się go wcześniej nie potrzebowało. Nie odnosiło się to do Vierbeina. Potrzebny był przed strzelaniem i po strzelaniu, a szef dbał już o to, aby jego najbliższy przyjaciel ani przez chwilę się nie nudził.
       Starszy ogniomistrz Schulz był na strzelnicy w swoim żywiole. Na placu ćwiczeń widywało go się rzadko, na pływalni częściej, na strzelnicy zawsze. Ponieważ dziś miały się odbyć zawody strzeleckie o mistrzostwo baterii, a zdobycie pierwszego miejsca stanowiło dla niego kwestię honoru, był niezwykle ożywiony. Kręcił się po całej strzelnicy, pewny zwycięstwa; pochłaniało go to do tego stopnia, że przez całe kwadranse zapominał całkowicie o Vierbeinie i pozwalał mu pozostawać bez żadnego zajęcia.
       Bombardier Kowalski i bombardier Asch zapewnili sobie chwilowo, przed udaniem się na gruntowną drzemkę w krzakach, wygodne funkcje: jeden z nich prowadził wykaz strzelających, drugi wydawał amunicję. Nadzór nad stanowiskami i nad strzelającymi sprawował ogniomistrz Platzek. W myśl podstawowego przykazania, które dla każdego żołnierza na strzelnicy brzmi: spokój, spokój i jeszcze raz spokój, nikt się nie śpieszył.
       Platzek-dręczyciel, który w ciągu dziesięcioletniej służby poznał wszystkie jej tajniki, kazał kanonierowi Vierbeinowi przynieść wiadro wody. Miało ono służyć do odświeżania i ochładzania podnieconych umysłów. Kto się zachwiał, zawahał albo chociażby mrugnął powieką, ten musiał zanurzyć w wiadrze całą głowę, co za każdym razem bardzo Platzka bawiło.
       Raz po raz zjawiało się przed bombardierem Aschem po pięciu żołnierzy. Pokazywali mu puste ładownice, dostawali po sześć sztuk dokładnie obliczonych i zapisanych w wykazie nabojów. Potem kolejno podchodzili do Kowalskiego i podawali nazwiska, aby można było później odnotować zużycie amunicji i wynik strzelania. Po zapisaniu nazwiska strzelający meldował się u ogniomistrza Platzka i mógł zaczynać strzelanie. Platzek zaś robił co mógł, aby osiągnąć zadowalające wyniki.
       Wszystko funkcjonowało jak dobrze naoliwiona maszyna. Potrójna kontrola usypiała automatycznie uwagę wszystkich trzech kontrolujących. Jeden zdawał się na drugiego, bo przecież nie chodziło o zwykłe strzelanie, lecz o zawody strzeleckie. Przy strzelaniu zwykłym, gdy każdy przełożony pilnował swoich podwładnych, gdy chodziło o przeciętny wynik działonu, obsługi, drużyny, o wyniki indywidualne, a wraz z nimi o ocenę wyszkolenia również tego, który je prowadził - przy tego rodzaju strzelaniu gra szła na całego. Tymczasem na zawodach strzeleckich tylko jeden mógł być zwycięzcą i zainteresowanie budzić mogła najwyżej grupa przodująca; pozostali nie liczyli się. Doszło do tego, że podoficerowie, doświadczeni strzelcy, którzy chętnie walczyli między sobą o pierwsze miejsce, nie przywiązywali wielkiej wagi do precyzyjnego strzelania swych podwładnych, nie chcąc przyczyniać się do wprowadzenia niemiłej konkurencji. Po oddaniu sześciu strzałów strzelający odchodził, zluzowany przez następnego. Wynik nie był taki ważny, byleby tylko, nie należał do zbyt dobrych. Nawet z "pudeł", gdy strzał szedł Panu Bogu w okno, śmiano się tylko z ulgą.
       Ogniomistrz Platzek ziewał na całe gardło. Mrużył oczy przed słońcem, które niemiłosiernie prażyło, i nie interesował się tym, co się dzieje za jego plecami; czynni tam byli doświadczeni żołnierze, o których można było być spokojnym - dadzą sobie radę. Od czasu do czasu pozwalał sobie wobec któregoś ze strzelających na jowialny żart, a gdy udawało mu się dzięki temu odwrócić uwagę strzelającego od zbyt starannego celowania - uśmiechał się protekcjonalnie.
       W następnej grupie, która zameldowała się do strzelania, znajdował się również kanonier Vierbein. Asch spojrzał na niego badawczo, ale Vierbein unikał jego wzroku. Bombardier stwierdził, że kanonier wygląda żałośnie, ale nie dał tego po sobie poznać. Wręczył mu tak jak innym sześć nabojów. Potem podszedł do Kowalskiego, by z nim trochę pogadać.
       Strzały rozlegały się z wzorową regularnością. Wskaźniki wysuwały się i kryły z powrotem. Gdzieś z tyłu ryczał szef.
       Asch odwrócił się po chwili, chciał powiedzieć Vierbeinowi kilka słów otuchy. Ale Vierbeina już nie było, oddalił się niepostrzeżenie.
       Bombardier? Asch potrzebował kilku sekund na zorientowanie się, co to oznacza. Bombardier Kowalski, który zauważył konsternację przyjaciela, potrzebował na to kilka sekund więcej. Potem zrozumiał i on. - Może z tego wyniknąć ładne świństwo - powiedział półgłosem.
       Asch skinął głową. Podszedł do Platzka. - Czy mogę odejść na stronę, panie ogniomistrzu?
       - Niech tam - mruknął Platzek obojętnym tonem. - Żeby to tylko długo nie trwało. Robotę waszą przejmie tymczasem bombardier Kowalski.
       Bombardier Asch popędził ku wyjściu ze strzelnicy. - Ależ wam się spieszy! - zawołał Platzek w doskonałym humorze. Asch nie słyszał go. Szukał Vierbeina.
       Przepychał się przez czekających na swą kolejkę żołnierzy.
       Przy tej okazji omal nie wpadł na pełniącego nadzór ogólny, podporucznika Wedelmanna. Wedelmann chciał mu powiedzieć parę słów do słuchu, ale zobaczywszy, że to Asch, uśmiechnął się przyjaźnie. Asch pobiegł dalej. Po chwili ujrzał Vierbeina stojącego między drzewami za schronem amunicyjnym.
       - Vierbein! - zawołał Asch.
       Vierbein drgnął i rzucił się w bok. Jego oczy na pobladłej twarzy lśniły gorączkowo. Próbował cofnąć się przed Aschem.
       Asch zbliżył się do niego wolnym krokiem. Starał się opanować zbyt szybki oddech. Czuł, jak mu bije serce.
       - Vierbein - powiedział - oddaj mi amunicję.
       Kanonier nie odpowiedział. Stał nieco pochylony naprzód, odrętwiały. Z lewego ramienia zwisał mu karabin.
       - Vierbein, dawaj tę amunicję!
       - Nie! - odpowiedział tamten.
       Asch zatrzymał się. Blada twarz przyjaciela była mokra od potu i łez. Wargi nie miały ani kropli krwi, usta były otwarte.
       Asch był wstrząśnięty. Zalewały go fale współczucia. Miał dławiące uczucie, że będzie musiał wybuchnąć głośnym płaczem, ale zamiast tego powiedział: - Nie wstyd ci, ty mały, nędzny, wstrętny tchórzu!
       - Nie mogę już więcej - powiedział Vierbein - zostaw mnie w spokoju...
       - Jeżeli zaraz nie oddasz mi amunicji, spiorę cię po pysku!
       - Nie chcę już więcej! - zawołał umęczony Vierbein.
       Asch skoczył na niego gwałtownym susem i powalił go. Karabin opadł głucho na ziemię. Asch przytrzymał wijącego się pod nim Vierbeina lewą ręką, prawą zaś podniósł w górę i uderzył go.
       Vierbein krzyknął głośno. Asch grzmocił go pięściami. Vierbein krzyknął jeszcze raz.
       Asch przycisnął kolanami pierś Vierbeina, otworzył ładownicę, znalazł sześć nabojów i wpakował je do swojej kieszeni.
       - Ty świnio! - zawołał. - Ty mała, żałosna świnio! Kulę chciałeś sobie w łeb wpakować, co? Ale to nie takie proste. U mnie nie!
       Spojrzał w dół na szeroko rozwarte oczy leżącego. Zobaczył na sinobladej skórze krew i podniósł się.
       Oddychał gwałtownie; kiedy się obejrzał, zauważył, że otacza go kilku żołnierzy. Jeden z nich zawołał: - On go zabije! - Asch uśmiechnął się pełen udręki.
       Przybiegł starszy ogniomistrz Schulz, odsunął na bok żołnierzy. - Co się tu dzieje? - zawołał.
       - Mała sprzeczka - powiedział Asch. Ukląkł, pochylił się nad Vierbeinem i zaczął nim potrząsać. Vierbein stanął z trudem na nogi, zataczał się jeszcze nieco, ale po chwili odzyskał równowagę.
       - Zawsze ten Vierbein! - zawołał starszy ogniomistrz.
       - Trochę mu wypolerowałem mordę - powiedział Asch. - Była to utarczka zupełnie osobista. Między człowiekiem a człowiekiem. Czy nie tak, Vierbein?
       - Tak - odpowiedział tamten.
       Schulz skinął z zadowoleniem głową. Z pewnością nie należał do ludzi, którzy tego rodzaju sprawki puszczają płazem. W normalnych warunkach złożyłby raport albo przynajmniej doszłoby do burzy z piorunami i druzgocącymi skutkami. Ale w tym specjalnym wypadku wszystko było w porządku i zupełnie po jego myśli. - No, Asch - powiedział - tym razem natrafiliście na właściwego.
       Schulz przyglądał się pobitemu, krwawiącemu Vierbeinowi z satysfakcją, którą niełatwo mu było ukryć. Lekko klepnął Ascha po ramieniu. Zrobił to z tak głębokim zadowoleniem, że wcale nie zauważył, jak bombardier Asch się cofnął. - Brawo Asch! - powiedział z uznaniem. - Dobra robota! - Potem odszedł.
       Ten, którego tak pochwalono, patrzył długo w jego kierunku.
       - A ty będziesz następny! - powiedział półgłosem.
       Tak się rozpoczęła awanturnicza rewolta bombardiera Ascha.
       
       Zawody strzeleckie trzeciej baterii dobiegały końca. Zdawało się, że zwycięstwo jest pewne. Niespodzianki były niemal wykluczone. Schulz, krygując się, przyjmował już pierwsze gratulacje.
       W południe nadjechała kuchnia polowa. Wydawano pęczak z wieprzowiną. Kanonier Vierbein usługiwał, zmywał statki, szorował kotły. Robił to z względnym spokojem; twarz jego nie miała teraz wyrazu tak bardzo cierpiącego, była w niej raczej zaduma. Miało się wrażenie, że bijatyka z Aschem przywróciła mu rozsądek, który przez pewien czas nie funkcjonował należycie.
       - Ładnie cię oporządziłem - powiedział Asch, czule mu się przyglądając.
       - Waliłeś we mnie jak w worek z piaskiem.
       - Robiłem, co mogłem.
       Vierbein miał twarz tak zbitą i spuchniętą, że mówienie sprawiało mu ból. Uśmiechnął się, a uśmiech na jego twarzy wyglądał jak grymas. Nie był w stanie odwzajemnić się Aschowi przyjaznym tonem, ale nie miał też do niego żadnych pretensji.
       - Całkowicie straciłeś kontrolę nad sobą. Waliłeś we mnie bez przerwy, nawet wtedy, kiedy już się wcale nie broniłem. Byłeś jak gdyby w zamroczeniu.
       - Tak - odpowiedział Asch z lekką drwiną - nie każdy potrafi być tak opanowany jak ty.
       - Wybacz mi, Asch - odparł Vierbein twardo.
       - Dobrze, dobrze! Nie mówmy już o tym.
       Herbert Asch chciał odejść, ale Johannes Vierbein poszedł za nim. Ująwszy ostrożnie ramię przyjaciela powiedział:
       - A więc sądzisz, że... że... chciałem popełnić samobójstwo?
       - Nic nie sądzę - bronił się Asch. - Nie wierzę nawet w to, co widziałem. W tym wypadku zresztą nie widziałem nic. Jeżeli chcesz, chodziło tu z mojej strony jedynie o. kroki zapobiegawcze. A jeżeli ci to bardziej odpowiada, niech będzie, że się chciałem wyszaleć. Zawsze wybiera się do tego przyjaciół, inaczej po cóż by się ich miało.
       - Herbercie - powiedział Vierbein szeptem, nie odczuwając przy tych słowach wstydu - było dokładnie tak, jak przypuszczałeś. Chciałem to zrobić. Byłem u kresu sił.
       - Zapomnij o tym.
       - Nigdy nie zapomnę, Herbercie. Sądzę jednak, że również nigdy nie będę próbował tego powtórzyć.
       - Słusznie, Johannes. Nie warto. Dla kogo? Kto miałby na to zasłużyć? Jeżeli znajdziesz kogoś takiego, kto będzie udawał, że ma dla tego zrozumienie, należałoby mu palnąć w łeb.
       - Miałem wrażenie - zwierzał się Vierbein - że brutalnie, świadomie jestem spychany w przepaść. Straciłem wolę. Zbyt wiele zwaliło się na mnie naraz.
       - Dałeś się popędzać jak piórko. Komu? Błaznom z manią wielkości, zawodowym dręczycielom.
       Johannes Vierbein chciał powiedzieć, że to nie było wszystko, że dołączyły się do tego inne sprawy, że czuł się całkowicie opuszczony, odepchnięty, izolowany. Że był ogłuszony, bezwolny, zmiażdżony, że odczuwał tylko pragnienie spokoju, wyłączenia się. Rozglądając się dokoła, powiedział: - Robiłem, co mogłem, próbowałem wszystkiego, co było w mojej mocy, zadawałem sobie wiele szczerego trudu, ale z tym światem pełnym żołnierzy uporać się nie potrafię.
       Asch roześmiał się. - Świat ten - powiedział - nie jest całym światem, choć wielu usiłuje twierdzić, że jest jedynie prawdziwym. Ale tak czy owak musisz się z nim uporać, bo inaczej on się z tobą upora, i to gruntownie.
       - Łatwo to powiedzieć - rzekł Johannes Vierbein z goryczą.
       - Może znajdzie się ktoś - powiedział Asch z dobrze udaną obojętnością - kto ci pokaże, że nie masz racji i jak bardzo jej nie masz. Najwyższy chyba czas na przeprowadzenie dowodu, że dziedziniec koszarowy to nie żadna boska instytucja.
       Bombardier opuścił przyjaciela i wrócił na strzelnicę. Tylko niewielu żołnierzy miało jeszcze strzelać. Zjawiały się ostatnie, niewielkie grupki. Pojawił się również kapitan Derna, nie zdradzając chęci uczestniczenia w zawodach, ponieważ nie należał do specjalnie dobrych strzelców.
       Kapitan Derna, eskortowany i ochraniany przez starszego ogniomistrza Schulza, udawał wielkie zainteresowanie, kazał sobie pokazać zapisy w wykazie strzelających, obejrzał je nie bez satysfakcji, że starszy ogniomistrz, jego kochany Schulz, niewątpliwie przoduje. - Gratuluję - powiedział wesoło, tak by go wyraźnie słyszało bliższe i dalsze otoczenie. - Znowu widać jak na dłoni, w kim tkwią prawdziwie żołnierskie przymioty.
       Schulz krygował się w dalszym ciągu. - Strzelanie jeszcze nie jest skończone, panie kapitanie.
       W istocie rzeczy jednak już się żadnej poważnej konkurencji nie obawiał. Strzelcy baterii mający markę najlepszych spróbowali już swego szczęścia i oczywiście jego wyników nie osiągnęli. Sześcioma strzałami do zwykłej tarczy o dwunastu kręgach osiągnął sześćdziesiąt cztery punkty na siedemdziesiąt dwa możliwe. Był to wyczyn wzbudzający respekt. Tuż za nim znalazł się kapral Lindenberg z sześćdziesięcioma dwoma punktami; ogniomistrz Platzek miał o jeden punkt mniej. Takiego wyniku należało się spodziewać.
       Wśród niewielu, którzy jeszcze mieli strzelać, znajdował się również bombardier Asch. Był w doskonałej formie, również dlatego, że nikt się nim nie zajmował i mógł swobodnie strzelać. Był zdecydowany zrobić wszystko, co będzie w jego mocy.
       Zanim Asch zdążył przyjąć odpowiednią postawę, Kowalski odczuł gwałtowną potrzebę pomówienia z nim w cztery oczy. - Czy zabrałeś kanonierowi Vierbeinowi amunicję? - zapytał.
       Asch udał głupiego. - Jaką amunicję?
       Kowalski cicho gwizdnął przez zęby. - Rozumiem - powiedział. - Jeżeli później będzie tych sześciu strzałów brakowało, niektórzy będą się z wściekłości gryźli we własny tyłek.
       - A niech tam! - powiedział Asch jowialnie. - Najważniejsze, że do nas dwóch przyczepić tego nie można.
       - Tak, nie można - powiedział Kowalski śmiejąc się. - Wkrótce po ucieczce Vierbeina oddałem całą pozostałą amunicję drugiemu. No i ten stuprocentowy idiota przejął ją na wiarę. Co oznacza, że był leniwy albo za głupi, żeby dokładnie policzyć. Było to około godziny jedenastej. O pierwszej zmienił go trzeci, o trzeciej czwarty. Dotychczas żaden nic nie zauważył.
       - Ale otworzą oczy, co?
       Kowalski ciesząc się już z góry, skinął głową. - Kiedy to zauważą, zesrają się ze strachu - zapewniał.
       Bombardier Asch przystąpił tedy do ostrego strzelania z uczuciem beztroski. Ogniomistrz Platzek, który ciągle jeszcze pełnił służbę na strzelnicy i przy strzelających, prawie się nim nie interesował. Asch nie był niemowlęciem, któremu trzeba ciągle patrzeć na łapy.
       Pierwsze dwa strzały miały być oddane w pozycji "leżąc" na pryczy, dwa następne w pozycji "klęcząc", dwa ostatnie w pozycji "stojąc". Asch rozłożył się wygodnie, westchnął głęboko i po krótkim celowaniu nacisnął spust. Wyskoczyła dwunastka.
       - Czysty przypadek - powiedział nic nie przeczuwający Platzek.
       Asch skoncentrowawszy uwagę oddał drugi strzał. Wyskoczyła dziesiątka.
       - Wcale nieźle - oświadczył Platzek i zaczęły się w nim budzić pewne wątpliwości.
       Asch opuścił pryczę i ukląkł. Jego lewy łokieć był oparty mocno i pewnie, oddychał spokojnie. Ściągnął spust, krótki, suchy strzał uderzył w tarczę.
       - Znowu dwanaście - powiedział zdumiony Platzek.
       Tymczasem zebrali się zaciekawieni widzowie. Kilku podoficerów zaczęło żywo debatować. Lotem błyskawicy rozeszła się wieść, że dotychczasowemu rekordowi zagraża niebezpieczeństwo, i to dosłownie w ostatniej minucie zawodów. Starszy ogniomistrz Schulz zbliżył się solidnie przyśpieszonym krokiem.
       Tymczasem bombardier Asch oddał swój czwarty strzał. Wyskoczyła również dwunastka. Asch uśmiechnął się chytrze i otarł pot z czoła.
       - To nie do wiary! - zawołał Platzek z nie ukrywaną niechęcią. Jeszcze dwa takie celne strzały i pierwsza nagroda, będąca nienaruszonym rezerwatem podoficerów, dostanie się szeregowcowi. Co gorsza, gdyby się temu Aschowi udało zdobyć pierwszą nagrodę, Platzek, będący dotychczas na trzecim miejscu, zostanie bez gadania skreślony z listy zwycięzców.
       Zatroskany tym Platzek zwrócił się do starszego ogniomistrza ze słowami: - Wydaje mi się, że ten ma dziś swój dobry dzień.
       Starszy ogniomistrz pochylił się nad wykazem. Lekki rumieniec próbował przebić się przez brunatną opaleniznę jego twarzy. Zażartował: - I ślepej kurze trafia się ziarno.
       Platzek usiłował się roześmiać. Grupka podoficerów, zaniepokojona, podeszła bliżej. Kilku żołnierzy, którzy mieli z tego powodu złośliwą satysfakcję, prowadziło między sobą ożywioną rozmowę. - Spokój w burdelu! - zawołał Schulz zdenerwowany. - Przestańcie wreszcie terkotać.
       Wszystkie rozmowy umilkły. Asch stał w rozkroku i gotował się do oddania dwóch ostatnich strzałów. Niemal fizycznie czuł za sobą przyczajone, pełne oczekiwania milczenie. Zamknął oczy, oddychał głęboko. Wytężył wszystkie siły, aby się skupić.
       Po chwili pochylił się naprzód, mocno oparł o prawe ramię kolbę karabinu. Wylot lufy poruszał się powoli, wreszcie znieruchomiał. Bombardier wziął głęboki oddech, potem strzelił. Na schronie tarczowym ukazała się skośna belka.
       - Jedenaście! - zawołał Platzek, zdumiony do najwyższego stopnia. Był wyraźnie podniecony. Pośpieszył do wiadra, zaczerpnął wody polowym kubkiem, wypił. Teraz jeszcze tylko ósemka i Aschowi przypadnie; pierwsza nagroda. A parszywa piątka wystarczy, aby jego, Platzka, wyeliminować.
       - A to ci dopiero - powiedział starszy ogniomistrz tracąc opanowanie. Najniższe szarże uśmiechały się bez żenady, ktoś z nich zawołał: - Tylko tak dalej, Asch! - Schulz drgnął gwałtownie. Kapral Lindenberg stał nieruchomo, jak posąg z kamienia. Było mu obojętne, czy zdobędzie drugie miejsce czy trzecie, najważniejsze, że się znajdował pośród pierwszych. Poza tym pochlebiało mu nieco, że żołnierz z jego działonu, którego sam szkolił, był bliski tego, by zostać najlepszym strzelcem baterii. Gnębiło go tylko wzburzenie szefa, prawie zawsze cierpiał niemal fizycznie, kiedy musiał asystować przy zachowaniu sprzecznym z postawą wojskową i nie mógł interweniować.
       Bombardier Kowalski podsunął się do Ascha pod pozorem załatwienia czynności służbowej. Schylił się i zaczął zbierać łuski. Przy tej okazji szepnął: - Uwaga, Asch! Jeżeli go skompromitujesz, stanie się twoim śmiertelnym wrogiem. Pamiętaj o amunicji!
       Asch odpowiedział lekkim Skinieniem głowy. Rozejrzał się, zobaczył napięte twarze podoficerów, pobladłą nieco twarz rumianego zazwyczaj Schulza, pełne zadowolenia uśmiechy kanonierów i zatroskane oblicze Kowalskiego, Pomyślał o amunicji, którą zabrał Vierbeinowi i która leżała w jego kieszeni. Nie, teraz, w tej chwili, nie może pozwolić sobie na wywołanie gniewu szefa. Teraz nie. Później.
       Przyłożył karabin do ramienia, celował krótko i ściągnął spust. Nad tarczą zakłębił się pył. Ukazała się biało-czerwona chorągiewka.
       - Pudło! - zawołał Platzek z ulgą.
       Szef promieniał z radości. Szybko wżył się w nową sytuację. Teraz miał już pewność, że jest zwycięzcą. Uśmiechnął się protekcjonalnie i poklepał Ascha po ramieniu.
       - Wcale nieźle, mój drogi - powiedział - wcale nieźle. Oczywiście brak wam jeszcze niejednego, byście mogli współzawodniczyć ze starymi żołnierzami. Ale czego nie ma, to być może. Warunki po temu są. Zawsze mówiłem, Asch: jest z was materiał na podoficera. Tylko tak dalej!
       Schulz raz jeszcze poklepał milczącego Ascha po ramieniu. Potem zawołał: - Koniec strzelania. Obliczenie amunicji do mnie! Wymarsz za pół godziny.
       Asch podszedł do Kowalskiego, wściekły rzucił karabin na trawę. Usiadł i powiedział do kolegi: - Nie zasłużył na to ten łajdak.
       - Ale to się opłaci - odrzekł wielce doświadczony Kowalski.
       Wyznaczeni żołnierze, wśród nich oczywiście Vierbein, uprzątnęli stanowiska, odtransportowali podziurawione tarcze, pozbierali papierki, uporządkowali teren stanowisk. Nadzorujący ogniomistrze zaczęli obliczać amunicję. Czekano na odmarsz do koszar.
       Dzień był spokojny. Postrzelali sobie, oddając po sześć strzałów na chybił trafił, poza tym gawędzili, leniuchowali, grali w karty, wykręcali się od jakichś specjalnych zleceń. Jak u Pana Boga za piecem! Teraz nastąpi odmarsz, potem godzina czyszczenia broni, a potem: bawmy się! Z trudnościami czy nieprzyjemnościami liczyć się nie należało, szef znajdował się bowiem w zwycięskim nastroju, a poza tym dla uczczenia najlepszego strzelca wyznaczony był na dziś dla podoficerów "wieczór przy piwie".
       Ale odmarsz przeciągał się. Stanowiska l i 3 zameldowały, że wszystko w porządku i przedłożyły rozliczenie z amunicji. Stanowisko 2 nie skończyło jeszcze obliczeń. Ogniomistrz Platzek liczył i liczył, i nie mógł dojść do zadowalającego rezultatu. Brakowało mu sześciu nabojów.
       Kiedy zameldowano o tym starszemu ogniomistrzowi, zaczął kląć. Wreszcie zabrał się sam do liczenia. Ale i on nie mógł zmienić rezultatu: sześciu nabojów brakowało. Była to, oświadczył szef bez ogródek, rzecz niesłychana. Amunicji nie mogło po prostu brakować. Była ściśle wyliczona, każdy poszczególny strzał musiał być dokładnie zarejestrowany. Szef przewidywał olbrzymie komplikacje. - Cóż to znowu za świństwo, Platzek!
       Platzek skręcał się. To, co się przytrafiło właśnie jemu, było więcej niż niemiłe, było niebezpieczne, mogło mieć nieobliczalne skutki. Widział się już przed sądem wojskowym, przymknięty, zdegradowany. Szef przyglądał mu się chłodno.
       Platzek zarządził prowizoryczne śledztwo. Kazał stanąć w szeregu wszystkim, którzy na jego stanowisku pełnili służbę pomocniczą; byli wśród nich Kowalski i Asch. Platzek zaczął stawiać kłopotliwe pytania. Nie ukrywał podejrzeń.
       - Przecież to kretyństwo! - zawołał zirytowany szef. - Idiotyzm. - Skinął poufale głową w stronę Kowalskiego i Ascha. - Nie pozwolę, abyście podejrzewali moich najlepszych żołnierzy. Odmaszerujemy teraz, a wy, Platzek, weźmiecie wykaz strzelających i w koszarach raz jeszcze sprawdzicie całe obliczenie. Ponadto porównacie dane wykazu z liczbą dziur w tarczach.
       - Tak jest, panie szefie - powiedział Platzek zdruzgotany.
       Szef skinął gniewnie głową. - I żeby mi do jutra cała rzecz była w porządku. Wasza sprawa, jak to zrobicie. Ale porządek musi być. W przeciwnym razie ja wam pokażę.
       
       Podporucznik Wedelmann był niezadowolony z siebie i ze świata; to nurtujące go niezadowolenie przybrało charakter trwały. Nie cieszyło go to, co robił, względnie - co robić musiał. Brak mu było jakiegoś ognia, jakiejś podniety, jakiejś małej wojny światowej albo kobiecej istoty odpowiedniego formatu.
       Pełnił swą służbę zgodnie z przepisami, ale z wyjątkowym znudzeniem. W ostatnich czasach często się zdarzało, że łaził po koszarach niezadowolony i bezgranicznie znudzony i obojętnie, niechętnie niemal wypełniał swe obowiązki służbowe. Na strzelnicy spędził tylko dwie godziny; żarliwy zapał podoficerów, ich nadęte poczucie wyższości oraz jego antytalent strzelecki powstrzymywały go od wszelkiej interwencji. Wszystko to wprawiało go w zdecydowanie zły humor.
       Po zakończeniu zajęć służbowych poszedł do kasyna oficerskiego i usiadł w jakimś kącie w czytelni. Przerzucił czasopisma, obserwował wzór obrusa, zaczął liczyć frędzle wiszącego na ścianie kilimu.
       Potem uciekł do drugiego pokoju przed majorem Luschke, który, jak się wydawało, poszukiwał dobrego i wytrwałego partnera do gry w szachy. Wymknięcie się Luschkemu wcale nie było łatwe, ale granie z nim w szachy, zwłaszcza dzisiaj, byłoby męką. Luschke bowiem zwykł był grać metodycznie, a więc denerwująco powoli; poza tym dawał przy każdej okazji do zrozumienia, że jako starszy stopniem służbowym i rangą, a więc ktoś wyższy, winien zgodnie z logiką wygrywać. Kiedy później wygrywał naprawdę, bo istotnie był lepszym graczem, nie szczędził przeciwnikowi druzgocącej ironii.
       Najbardziej martwiło Wedelmanna to, że mając kolegów nie miał przyjaciela. W dywizjonie było trzech podporuczników z jego rocznika; każdy z nich miał swoisty sposób spędzania wolnego czasu. Jeden zabawiał się z tanimi dziewczętami, drugiemu sprawiało rozkosz ciągłe pełnienie służby, trzeci był prawie zaręczony, i to nie na żarty. Wskutek tego Wedelmann siedział często samotny i był skazany praktycznie na to, że tylko od czasu do czasu zaszczyci go łaskawie rozmową któryś z przełożonych.
       Rozparł się w fotelu i wyciągnął nogi. Brak mu dziewczyny, ot co! Nie pierwszej lepszej, z którą można by pić kawę, grać w tenisa, chodzić na spacery, ale prawdziwej dziewczyny, która by z prawdziwą radością pozwoliła ująć się pod ramię i była rozkochana w miłości. Nie taniego, powolnego kobieciątka, ale prawdziwej kobiety o dobrych rękach i wielkim sercu. Ale znalezienie takiej dziewczyny nie było wcale łatwe; zdarzało się to przeważnie w powieściach i ilustrowanych czasopismach.
       Jego niechęć do tego rodzaju powieści płynęła między innymi stąd, że nieprzystojne zdjęcia wywoływały w nim podniecenie. Mimo starań nie znajdował w tej zapadłej dziurze żadnej odtrutki. Wszystkie spotykane kobiety były dla niego zbyt młode, zbyt zepsute albo też za stare i za zimne. Poza tym część ich była zbyt mocno związana małżeństwem. Nie wiedział jeszcze, do jakiej kategorii należy zaliczyć Ingrid Asch.
       Zdawało mu się, że ta Ingrid Asch jest godna uwagi: twarzyczka jak malowanie, figurka zgrabna, główka rozsądna. Można się z nią pokazać nawet w pełnej gali. Myślał o niej z wewnętrznym napięciem.
       - Zagra pan partię szachów? - zapytał major Luschke, który zbliżył się niepostrzeżenie. Na twarzy, przypominającej bulwę, pojawił się zadowolony uśmieszek, który nawet starych kapitanów zwykł był wyprowadzać z równowagi.
       Podporucznik Wedelmann zerwał się z miejsca. Jak zawsze w obecności majora Luschke był nieco zakłopotany. Nigdy nie zdawał sobie sprawy dokładnie, czy tego nieprzeniknionego człowieka lubi, czy też się go tylko boi.
       - Niechże pan siada, panie podporuczniku - powiedział major łagodnym głosem, którym zdawał się przecinać powietrze jak brzytwą. - Nie mam zamiaru poddawać tu pana ćwiczeniom. Chciałbym tylko wiedzieć, czy zagra pan partię szachów.
       - Oczywiście, panie majorze - pośpieszył Wedelmann z zapewnieniem. I z całym oddaniem spojrzał na twarz Bulwy.
       - Nie, mój drogi - powiedział sucho major. - Nie jest pan, zdaje się, w odpowiednim nastroju. Zapewne potrzeba panu świeżego powietrza. - Odszedł krótkim, sztywnym krokiem, prztykając palcami prawej ręki.
       Podporucznik spoglądał pełen szacunku za swoim dowódcą. Cóż to za człowiek! Słyszy, jak trawa rośnie.
       Wedelmann udał się do kabiny telefonicznej, wyszukał w spisie numer Ascha, podniósł słuchawkę. Zgłosiła się jedna z pracownic. Poprosił o rozmowę z panną Ingrid Asch. Głos Ingrid brzmiał ciepło i przyjemnie; Wedelmann był gotów wmówić w siebie, że w jego dźwięku jest coś zmysłowego. To dodało mu skrzydeł.
       - Chciałem tylko zapytać, czy ma pani dziś wieczorem czas i ochotę wyjść ze mną. Proponuję kawiarnię Liedtkego, ale oczywiście zastosuję się do każdego pani życzenia. Jeżeli to pani nie przeszkadza, zjawię się w mundurze.
       Ingrid wahała się nieco - tłumaczył to sobie jako kokieterię. Potem zgodziła się. Nie ma nic przeciwko temu, żeby przyszedł w mundurze, zgadza się również na kawiarnię Liedtkego, bo mają tam znakomite ciastka. Prosi tylko o zawiadomienie jej brata, bombardiera Ascha, że będzie w kawiarni Liedtkego, gdyż być może, że brat zechce się z nią widzieć. Czy pan porucznik zrobi to dla niej?
       - Ależ oczywiście. Zaraz to załatwię. Cieszę się, że panią zobaczę. Za pół godziny?
       - Nie, za godzinę w kawiarni Liedtkego.
       Wedelmann położył słuchawkę na widełki, zadowolony skinął głową swemu odbiciu w szybie, opuścił kabinę i udał się na swą kwaterę. Podoficerowi dyżurnemu kazał zawiadomić Ascha, że jego siostra jest w kawiarni Liedtkego.
       Nucąc "O sole mio" wziął natrysk. Potem, choć się rano golił i nie miał zbyt mocnego zarostu, ogolił się po raz drugi. Natarł twarz wodą kolońską, przyjrzał się swemu odbiciu w lustrze i uznał, że wygląda młodo i wcale nie najgorzej.
       Spotkał się z Ingrid w kawiarni Liedtkego na górce; stały tam fotele klubowe, na których chętnie siadywały małżonki oficerów. Poznał żonę kapitana ze sztabu dywizjonu i złożył jej uprzejmy ukłon. Pani kapitanowa skinęła wyniośle głową, obrzucając Ingrid Asch krytycznym spojrzeniem.
       Ingrid miała na sobie barwną suknię w poprzeczne pasy, bez rękawów i z głębokim wycięciem. Wedelmann uważał, że wszystko w niej jest godne obejrzenia. Nachylił się pełen zainteresowania.
       - Żeby nie było nieporozumień - powiedziała Ingrid z rezerwą. - Przyszłam tylko dlatego, aby z panem trochę pogawędzić.
       - Oczywiście, to się rozumie samo przez się.
       - Mam niepłonną nadzieję, że nie przypuszcza pan, by moje zjawienie się tutaj było równoznaczne z jakimiś zobowiązaniami z mojej strony.
       - Skądże znowu - zapewnił Wedelmann. Był trochę rozczarowany. Myślał sobie: "Nie można powiedzieć, żeby była bardzo uprzejma, ale może to z jej strony podstęp".
       - Jestem mianowicie, jak gdyby zaręczona - dodała Ingrid spontanicznie; ledwie te słowa wypowiedziała, sama się zdziwiła.
       - Aha! - powiedział Wedelmann. I dodał: - Przecież to zupełnie zrozumiałe, mężczyźni musieliby być ślepi, gdyby nie robili pani tego rodzaju propozycji. - W duchu myślał sobie: "Wydaje się, że ta miła dziewczyna nie jest taka łatwa do zdobycia. Należy prawdopodobnie do tego rzadkiego, staromodnego gatunku kobiet, które gotowe są poznać smak miłości dopiero po ślubie".
       - Ale definitywnie jeszcze się pani chyba nie związała?
       - Oczywiście, że nie! - odparła Ingrid. - W ostatnich czasach doszło nawet między nami do poważnych nieporozumień.
       - To się zdarza - przytaknął Wedelmann. - I uważam, że jest to zupełnie w porządku. Przecież jest pani tak szalenie młoda. Ma pani jeszcze czas na stałe związanie się z kimś. Nie uważa pani?
       Ingrid nie odpowiedziała. Robiła wrażenie nieobecnej. Patrzyła z napięciem w kierunku okien. Poszedł za jej wzrokiem. Pod oknem zajął właśnie miejsce żołnierz. Wedelmann znał go. Był to żołnierz z jego baterii nazwiskiem Vierbein. Kanonier Johannes Vierbein.
       - Proszę mi wybaczyć - powiedziała Ingrid. - Zdaje się, że brat mój przekazał mi jakąś wiadomość. - Wstała i nie oglądając się na Wedelmanna podeszła do spoglądającego w jej stronę Vierbeina.
       Wedelmann poczuł się nieco nieswojo, ponieważ zainteresowanie pani kapitanowej, siedzącej o dwa stoły dalej, wyraźnie skupiło się na jego osobie. Wydawało mu się, że jej spojrzenia wyrażają zdumienie, ciekawość i potępienie. Jednym haustem wypił kawę i zamówił u kelnera duży kieliszek koniaku.
       Przyglądał się Ingrid Asch i kanonierowi Vierbeinowi z nie ukrywaną nieufnością, prawie z niezadowoleniem. Siedzieli blisko siebie i rozmawiali z ożywieniem; mówiła właściwie Ingrid. Vierbein słuchał z nieruchomą twarzą, odzywał się tylko od czasu do czasu, jak by broniąc się. Podporucznik stwierdził, że tych dwoje właściwie nie wygląda na zakochaną parę.
       Zwilżył wargi koniakiem. Koniak był paskudny w smaku, pozbawiony aromatu i ognia. Mimo to wypił całą zawartość i zamówił "jeszcze raz to samo".
       Ten Vierbein, znajdował teraz Wedelmann, wygląda przecież po prostu żałośnie! Na jego lewym policzku widniał plaster, mundur miał za szeroki, pomarszczony na piersiach. Nie, ten człowiek nie mógł stanowić dla niego konkurencji. Po chwili zobaczył, jak Ingrid ujęła czule ramię tego człowieka, o którym sądził, że nie może być jego konkurentem. Potem położyła swą dłoń na jego ręce.
       Tego, zdaniem podporucznika Wedelmanna, było już za wiele. Zawołał: "Płacić"! Ale Ingrid Asch nie słyszała tego okrzyku; rozmawiała w dalszym ciągu z kanonierem, który coraz bardziej się do niej przysuwał.
       Wedelmann zmusił się do uśmiechu. Przyszło mu to z trudem. Opadły go filozoficzne refleksje; znowu myślał o tym, że nie rozumie świata. Nie, kiedy się porównywał z Vierbeinem i stawiał między sobą a nim tę dziewczynę, nie mógł tego świata pojąć. Prawdopodobnie był tu tylko rodzajem przynęty; wyglądało istotnie na to, że tym razem rola jego polegała jedynie na tym, by kanonierowi Vierbeinowi, właśnie temu Vierbeinowi, umożliwić poprzez bombardiera Ascha spotkanie. Bo czyż na prośbę Ingrid nie poinformował Ascha, dokąd ta dama ma zamiar przyjść. Diablo niemiłą sytuacja! Stał się do pewnego stopnia komiczną figurą.
       Zapłacił i wyszedł. Przeszedł tuż obok Ingrid Asch i Johannesa Vierbeina, ale żadne z nich nie zauważyło go. Zasępił się jeszcze bardziej.
       Wyszedłszy na ulicę zaczął się rozglądać. Ściemniało się. Pojedynczy spacerowicze snuli się po mieście. Ruch samochodowy prawie zamarł. Lampy i wystawy rzucały na asfaltową jezdnię swe senne światło. Pociągnął go oświetlony czerwonym neonem "Excelsior".
       Właściciel lokalu Paweł, zwany przez przyjaciół "ciepłym Pawełkiem", ucieszył się wyraźnie na widok gościa i miał ochotę wziąć go w swoje objęcia. Wedelmann odsunął go od siebie. Usiadł przy barze obok Eryki i w krótkim czasie wypił cztery kieliszki dżinu. Eryka dała do zrozumienia, że może byłaby gotowa po ukończeniu służby "zabawić się" z nim; pokręcił przecząco głową, wydawało się jednak, że nie byłby od tego, ale cena, której zażądała, i bezwstydna rzeczowość, z jaką to zrobiła, otrzeźwiły go.
       Pełen obrzydzenia opuścił "Excelsior". Przez chwilę stał samotnie na pustej ulicy, potem postanowił zalać się gruntownie w "Bismarckshöhe", lokalu odwiedzanym przez bombardierów. Kiedy jednak wszedł do środka i zaczął przyglądać się tłumowi tańczących - "co środę tańce, wybór dam" - gospodarz zwrócił mu w sposób taktowny uwagę, że jest w mundurze. - No pięknie - powiedział podporucznik zirytowany - w takim razie spiję się w domu. Niech mi pan zapakuje butelkę wina.
       Wedelmann odebrał ładnie zawiniętą butelkę w biurze właściciela "Bismarckshöhe". Kazał ją zapisać na swoje konto i z pewnym ociąganiem ruszył w ciemność.
       Miał wrażenie, że noc jest pełna pożądań, było ciepło, duszno. Noc otaczała go jak gęsta mgła. Minął czule przytuloną do siebie parę.
       - Tam do licha - mruknął. - Czas już, by się coś ze mną stało. Jeżeli się wkrótce nie ożenię, wyląduję w burdelu.
       Wartownik otworzył szeroko bramę. Wedelmann minął go odpowiadając machinalnie na ukłon. "Spiję się - myślał sobie - to mi dobrze zrobi, zapomnę wtedy o tym, że wystarczy kanonier kalibru Vierbeina, żeby mnie wyeliminować."
       Powłócząc nieco nogami szedł przez jezdnię do bloku trzeciej baterii. Miał kwaterę na pierwszym piętrze, nad mieszkaniem szefa baterii. Korkociąg leży zapewne na nocnym stoliku.
       - Dobry wieczór, panie podporuczniku - odezwał się nieco zachrypnięty głos kobiecy.
       Wedelmann zdumiony spojrzał w górę. Był to głos Lory Schulz, żony starszego ogniomistrza. Leżała w oknie i wyglądała w noc.
       - Dobry wieczór, pani Schulz. Tak późno i jeszcze na nogach?
       - Nie mogę spać. Mąż mój bawi się w gronie podoficerów. Potrwa to z pewnością do białego rana.
       - I ja spać nie mogę. Chcę się upić.
       - Dobra myśl - powiedziała Lora Schulz i zaśmiała się półgłosem. - I ja miałabym na to ochotę.
       - Może więc upijemy się razem?
       - Dlaczego nie? Niech pan wejdzie - powiedziała Lora.
       
       Wielki tumult rozpoczął się dobrze po północy. Do tej pory wszystko szło normalnym trybem. Święto zwycięstwa, odbywające się w lokalu czytelni, przebiegało zgodnie z tradycją podoficerskiego korpusu.
       Kowalski i Asch zostali zaszczyceni funkcją ordynansów. Schulz uznał, że godni są przebywania wśród podoficerów w czasie uroczystości zwycięstwa. Motywacja jego brzmiała następująco: - Jest rzeczą jasną, że chodzi tu o wyjątkowe wyróżnienie. Kiedyś, miejmy nadzieję, że już niedługo, i wy zostaniecie podoficerami. Nie chcę przez to powiedzieć, że awans wasz jest już przesądzony, ale jest bardzo możliwe, że już was do niego podałem.
       Mrugnąwszy oczami oddalił się. Asch i Kowalski spojrzeli na siebie. Bombardier powiedział: - Mógłbym go godzinami walić po mordzie.
       - Po co ta strata czasu? - zauważył Kowalski spokojnie.
       - Czy w ogóle chcesz zostać podoficerem? - zapytał Asch.
       - Dlaczego nie? - odrzekł Kowalski. - Śpi się dłużej, więcej się zarabia, nosi się lepsze łachy, nie trzeba się tak mocno natężać.
       - Rzygać mi się chce na ten cały interes.
       - I ja nie kocham tej instytucji - powiedział Kowalski. - Ale z góry liczę się z tym, że jej nie potrafię zmienić.
       - Gdyby każdy tak myślał, niedaleko byśmy zaszli.
       - A jeżeli nawet tysiące będą myślały tak jak ty, także daleko nie zajdziecie. "Schodź z pola ostrzału i dobrze się odżywiaj" - oto hasło wszystkich żołnierzy, którzy swego rozumu nie złożyli w magazynie mundurowym.
       - Słuchaj no, Kowalski - powiedział Asch. - A co by było, gdybym się zdecydował pokazać tej instytucji, co o niej myślę? Co wtedy?
       - Wtedy zamówię dla ciebie wieniec.
       - Możesz zrezygnować z zamawiania. Jeszcze się okaże, kto go dostanie.
       Pracowali w czytelni, ściśle w myśl wskazówek starszego ogniomistrza. Ustawili stoły w podkowę. Wzięli z magazynu prześcieradła i ponakrywali nimi stoły. Postawili dwadzieścia trzy krzesła, w tym siedem foteli z oparciem dla ogniomistrzów i jeden dla starszego ogniomistrza. Jeden z kanonierów, z zawodu ogrodnik, udekorował pokój kwiatami, które na koszt baterii hodowano na klombach.
       Potem przetoczyli z kantyny czterdziestoośmiolitrową beczkę, ustawili ją i otworzyli. Wypili za swe własne zdrowie. Z kolei poustawiali kieliszki i butelki z wódką. Włożyli białe bluzy, pożyczone im przez podoficera gospodarczego z zapasów kasyna.
       - Czy musimy wszystko robić sami? - zapytał Kowalski. - Schulz mógłby przydzielić nam przynajmniej po jednej sile pomocniczej.
       - Jeden był przydzielony - powiedział Asch. - Niejaki Vierbein. Dałem mu urlop, bo nie chcę, aby moim szwagrem, a tym bardziej kochankiem mojej siostry był oficer. Miejmy nadzieję, że tym razem ten Vierbein nie zachowa się znowu jak szmata.
       - Jeżeli nie pomogą mu cięgi, które dziś w południe dostał od ciebie, sprawa jest beznadziejna.
       Tuż przed ósmą zjawili się podoficerowie. Starszy ogniomistrz Waber, podoficer samochodowy baterii, najstarszy stanowiskiem służbowym i rangą po szefie baterii, wskazał każdemu z nich miejsce.
       Punktualnie o ósmej zjawił się szef. Zachowywał się po koleżeńsku, podziękował za złożony mu meldunek, usiadł, dał pozostałym znak, by zajęli miejsca, i powiedział: - No więc, zaczynamy!
       Kowalski i Asch napełnili ciężkie kufle piwem.
       - Za wszystko, co kochamy! - zawołał starszy ogniomistrz Schulz. - Wiwat!
       Podoficerowie trącili się i wypili. Nawet Lindenberg, który na ogół nie pił, wychylił duszkiem swój kufel nie mrugnąwszy powieką. - Ach - zawołał szef mlaskając językiem - jak to dobrze robi, serce człowiekowi rośnie!
       Kowalski i Asch zaczęli natychmiast napełniać opróżnione aż do dna kufle. Przymusową przerwę w piciu wypełniło odśpiewanie pieśni. Potężne, dobrze wyszkolone głosy śpiewały tradycyjną pieśń korpusu podoficerskiego trzeciej baterii: "Jak dumny orzeł".
       Obu wybranym ordynansom udało się już przy drugiej zwrotce napełnić kufle piwem. Przy czwartej przed każdym z podoficerów stał obok piwa kieliszek wódki. Szef skinął z zadowoleniem głową: te ananasy starają się uczciwie nie sprawić mu zawodu. Przydatny materiał. Po piątym piwie tempo zwykle słabnie, wtedy będzie im lżej.
       Podoficerowie wypili, zaśpiewali, tym razem "Rankiem, kiedy pieją koguty", i znowu wypili. Pokój napełnił się kłębami dymu i wrzaskiem; zdawało się, że ściany popękają od hałasu. Asch spoglądał na wielkie gęby, które się równomiernie raz po; raz otwierały i zamykały. Była to dobrze naoliwiona maszyna wesołości, którą puszczono w ruch.
       Szef przykładał wagę do tego, by nadawać ton; nawet teraz jeszcze słyszało się bez trudu jego swoisty głos, jakby stworzony do komenderowania. Śpiewając obserwował powierzony mu korpus podoficerski małymi, szybko wędrującymi oczkami.
       Starszy ogniomistrz Waber, zdecydowany zwolennik sztuk pięknych, specjalista od wywoływania nastroju i zawołany śpiewak, wykrzykiwał przed rozpoczęciem każdej zwrotki: "trzy, cztery!" i czuł się przy tym wspaniale. Ogniomistrze stanowili materiał, na który można było liczyć, i to w każdej sytuacji, a więc i w tej; tylko Platzek nie mógł dziś tak od razu odzyskać swej najlepszej formy, gdyż trapiła go myśl o zagubionych sześciu nabojach. Podoficerowie śpiewali, jak gdyby im za to płacono. A Lindenberg był wzorowy jak zawsze; i tę część służby odrabiał z takim samym oddaniem, jakim tak wybitnie odznaczał się na placu ćwiczeń.
       Po trzeciej pieśni, piątym piwie i czwartej wódce Schulz pozwolił starszemu ogniomistrzowi Waberowi wygłosić mowę na cześć najlepszego strzelca w baterii.
       Waber spełnił to zadanie z właściwym mu humorem, ale nie zapomniał o wpleceniu zwrotów poważnych w rodzaju: "Sztuka rodzi się z umiejętności", "Jak Tell, tak i Schulz". Wreszcie doszedł do szczytowego punktu swoich wywodów. Używszy raz jeszcze słowa "duma" zaczął mówić o zasrańcach, dla których nie ma w tych szeregach miejsca, o führerze, któremu wszystko mają do zawdzięczenia. Przy końcu wzniósł toast za zdrowie Schulza.
       Schulz podziękował, wyraźnie wzruszony. Zaczął swą odpowiedź głosem stłumionym ze względu na to wzruszenie. Mówił o swoich "drogich podoficerach", o "pielęgnowanym starannie koleżeństwie", dla którego nie ma dosyć słów pochwały. Nagle wydało mu się, że powiedział już za wiele dobrego, uczuł potrzebę pewnego przytłumienia swej pochwały, by nie powstał nastrój zanadto intymny, który, jak uczy doświadczenie, prowadzi do prób zbytniego spoufalenia.
       - Ale radość z powodu mego zwycięstwa i duma z moich przyjaciół nie są nie zamącone, gdyż istnieją tacy, którzy psują mi dobre wrażenie, jakie robi nasz korpus podoficerski, co już jest wyraźnym świństwem. Nie gapcie się tak głupkowato, Asch, lepiej nalewajcie. Na czymże to ja stanąłem?
       - Na świństwie! - zawołał starszy ogniomistrz Waber, który uważał, że sumienie ma czyste.
       - Tak, takie jest niestety moje zdanie. - Schulz zmierzył wzrokiem pogromcę kobiet, ogniomistrza Werktreua, który w swym magazynie mundurowym zwykł był za dnia wypoczywać po nocnych trudach. - Nie mam nic przeciwko temu, żeby ktoś kolejno uszczęśliwiał kobiety, może to być nawet pewnego rodzaju sportem. Niechże jednak łaskawie nie wyciąga palców po żony podoficerów swojej baterii; nie ma to absolutnie nic wspólnego z koleżeństwem.
       Z kolei wzrok Schulza spoczął na ogniomistrzu Platzku, który i tak był już zaniepokojony. - Nie mogę jednak zrozumieć, że podoficer może dopuścić do zawieruszenia się sześciu nabojów; nie zdarzyło mi się to podczas całej mojej służby. Coś podobnego po prostu nie może się zdarzyć. Albo amunicja będzie na swoim miejscu, albo też zostanie ustalone, gdzie się znajduje. Wszystko inne nie miałoby nic wspólnego z godnością korpusu podoficerskiego. Czy nie mówiłem wam, Asch, żebyście się tak głupio nie gapili! Jeszcze nie jesteście podoficerem.
       Schulz pokrzepił się łykiem piwa, ale nie wezwał obecnych, by zrobili to samo, ponieważ nie skończył jeszcze swego przemówienia, o którego działaniu był przekonany.
       - W ogóle stwierdzam, że korpusowi podoficerskiemu brak ducha w każdej sytuacji życiowej. Gdzie jest poczucie solidarności? Gdyby mi dawniej mój szef powiedział, że kanonier Vierbein nie pasuje do mego pola widzenia, korpus podoficerski starłby go z powierzchni ziemi. A gdyby powiedział, że kanonier Vierbein za głośno oddycha, po minucie nie oddychałby w ogóle. Oto czym jest dyscyplina, moi koledzy. Niech żyje führer! Wiwat! Niech żyje piwo! Niech żyje wódka! Zaśpiewajmy "Jak dumny orzeł"!
       Starszy ogniomistrz Waber poddał ton i zawołał: - ...Trzy, cztery! - Zaśpiewali.
       Bombardier Asch powiedział: - Napluję mu do następnego piwa.
       - To bezcelowe - oświadczył Kowalski. - Nawet gdybyś im nasiusiał, nie zauważą tej subtelności po piątym kuflu.
       Na tym skończyła się właściwie część oficjalna. Wszyscy mówili teraz równocześnie. Ordynansi otrzymali polecenie natychmiast napełniać opróżnione kufle i kieliszki. Starszy ogniomistrz kontrolował z początku wykonanie tego polecenia, kiedy się jednak przekonał, że wszystko jest w porządku, zajął się "przepijaniem", które było na tego rodzaju wieczorkach przy piwie ulubioną rozrywką.
       Wedle tradycyjnych zwyczajów inspiratorem przepijania do sąsiada przy stole mógł być tylko przełożony; było jednak dopuszczalne wzajemne przepijanie do siebie równych stopniem. Natomiast było nie do pomyślenia, by na przepijanie mógł się ośmielić podwładny.
       Zabawę rozpoczął Schulz. - Platzek - powiedział - piję za twoje zdrowie i za to, żebyś sprawę z sześcioma nabojami załatwił bez zarzutu. Prosit!
       Schulz dotknął tylko swego kufla, natomiast Platzek, jako ten, do którego przepito, musiał wychylić swój do dna. Uczynił to pełen gniewu, ale z poczuciem dyscypliny. Natychmiast odwzajemnił się za to we właściwy sposób. Przepił do Lindenberga, i to dwukrotnie, wyrażając życzenie, by kapral pokazał, czego się nauczył jako instruktor, zwłaszcza na tym żywym trupie Vierbeinie.
       - Od tej chwili - powiedział Asch do Kowalskiego - Platzek nie dostanie już czystego piwa, lecz tylko zakrapiane wódką.
       - Ze starszym ogniomistrzem robię to już przez cały wieczór - odparł Kowalski.
       Przez ta dodawanie wódki do piwa ogólny nastrój doszedł w bardzo krótkim czasie, a więc mniej więcej w ciągu trzech godzin, do punktu wrzenia. Wkrótce potem Lindenberg dostał w toalecie wymiotów. Doświadczony Kowalski wpakował mu w usta łyżkami sproszkowany węgiel i oliwę z sałatki. I węgiel, i oliwa uchodziły za niezawodne środki przeciw przedwczesnemu schlaniu się. Poza tym kufel Lindenberga był odtąd napełniany wodą, odrobiną piwa i masą piany. Lindenberg wzruszony tą troskliwością poprzysiągł sobie w duchu wywdzięczyć się kiedyś.
       Na krótko przed północą przystąpiono pod wypróbowanym kierownictwem starszego ogniomistrza Wabera do ulubionej zabawy "trullala". Zabawa ta miała około tuzina odmian. Początek był niewinny. Waber wlazł na krzesło śpiewając: "Właźcie na to, właźcie, trullala, właźcie na to, trullala!" Wszyscy powłazili na krzesła i z żarliwością odśpiewali powyższe słowa. Przy następnych zwrotkach poschodzili z krzeseł, wleźli na stół, zdjęli obuwie, bluzy, spuścili spodnie pozostając w koszulach. Waber zaśpiewał z prawdziwą rozkoszą: "A teraz podnieście wysoko to coś, to coś, trudiralla, podnieście wysoko to coś, trullala!"
       Była to zaprawdę wspaniała zabawa. Słaniający się na nogach podoficerowie wydawali entuzjastyczne okrzyki, podnosili koszule, zupełnie pijany Platzek uparcie usiłując zdobyć się na wesołość próbował wskoczyć nagim tyłkiem na twarz szefa, co wywołało huragany śmiechu.
       - Wyglądasz - powiedział Kowalski do Ascha - jak byś miał zamiar kogoś zamordować. To nieostrożnie! Jeżeli nie chcesz uśmiechać się entuzjastycznie, to przybierz przynajmniej obojętny wyraz twarzy.
       - Zawsze będę ich teraz widział przed sobą tylko w koszulach - odpowiedział Asch.
       - To nic nowego - zapewnił Kowalski. - Ja widzę ich tak od dawna.
       Tuż przed pierwszą zameldowano przy entuzjastycznych okrzykach pierwszą "śmiertelną ofiarę" piwa. Leżała na korytarzu w pobliżu toalety. Ku ogólnemu zdumieniu był to ogniomistrz Platzek, na którego mieszanina piwa z wódką podziałała druzgocąco. Leżał jak wyrzucona szmata.
       Szef zarządził z miejsca "oficjalny pogrzeb". Czterech najmłodszych podoficerów popędziło z jodłowaniem na drugie piętro, na którym mieścił się pokój Platzka. Po upływie krótkiego czasu wrócili niosąc jego łóżko i położyli na nim spitego jak bela Platzka.
       Podoficerowie ustawili się w dwuszereg, "trumna" została podniesiona, wszyscy ruszyli przy akompaniamencie plugawych piosenek do hali z natryskami. Waber kierował całą ceremonią. Po ustawieniu "trumny" pod natryskiem odkręcono całkowicie kran.
       Platzek spał jeszcze czas jakiś, po czym się ocknął; podniósł się mechanicznie jak lalka na sprężynach i dzikim, zdumionym wzrokiem zaczął rozglądać się dokoła. Po chwili wylazł z łóżka i upadł na kamienną posadzkę. Zaklął siarczyście. Podoficerowie zawyli entuzjastycznie, jeden z nich omal nie dostał konwulsji ze śmiechu.
       Potem chlano dalej. Czterdziestoośmiolitrowa beczka została opróżniona, skurczył się zapas butelek. Lindenberg ulotnił się niepostrzeżenie. Uroczysty wieczór rozpływał się w gwarze, kłębach dymu i oparach piwa. O godzinie drugiej pozostały już tylko niedobitki. Kowalski i Asch zaczęli sprzątać ze stołu i przynajmniej do pewnego stopnia doprowadzać wszystko do porządku.
       Szef i pogromca kobiet ogniomistrz Werktreu należeli do ostatnich. Objąwszy się mocno, gadali zawzięcie, choć język im się plątał. Oczywiście o kobietach.
       - Żona twoja, Lora - bełkotał z trudem Werktreu - jest kobietą przyzwoitą, to trzeba jej przyznać; jest przyzwoicie zbudowaną kobietą.
       - Nie mogę zaprzeczyć - powiedział Schulz. - Wiem, co posiadam w jej osobie.
       - Ja także - oświadczył Werktreu.
       Szef spojrzał na niego spode łba. - Co chcesz przez to powiedzieć?
       - Przecież jestem twoim przyjacielem. A może nie wierzysz, że jestem twoim przyjacielem?
       - Jesteś nim.
       - I wszystko co moje, to twoje. I odwrotnie.
       - Tak, jesteś moim przyjacielem. Ale teraz idę spać. Wierna moja małżonka z pewnością czeka na mnie.
       - Ja także - powiedział Werktreu. - Ja także idę spać.
       Schulz podniósł się ociężale. Przyglądał się z satysfakcją pobojowisku opuszczonemu przez zalanych na wesoło kolegów. Patrzył na poplamione obrusy, poprzewracane krzesła, do połowy opróżnione kufle, rozsypany popiół i porozbijane butelki. Był przeświadczony, że wieczór skończył się pełnym sukcesem; to nastrajało go pogodnie.
       - Sprzątajcie, chłopcy - powiedział bełkocząc. - A potem wyśpijcie się porządnie. Dobrzeście to zrobili. Będziecie kiedyś dobrymi podoficerami. A to wielka sztuka - w mojej szkole!
       - Mam w dupie taki podoficerski korpus - powiedział Asch. Schulz roześmiał się brutalnie, ale szczerze. Ze względu na stan, w jakim się znajdował, uważał to za soczysty męski kawał. - Mały kawalarzu - powiedział ociężale, kiwnął ręką i ramię w ramię z ogniomistrzem Werktreuem, zataczając się, poszedł w kierunku podoficerskiego kasyna.
       - Tam do licha - powiedział Kowalski i głęboko odetchnął. - Jeszcze raz miałeś szczęście.
       - Przy najbliższej sposobności - rzekł Asch - zakłuję tego wieprza.
       
       Lora Schulz od razu pożałowała, że odważyła się zaprosić podporucznika Wedelmanna. Po prostu zdjął ją strach: między innymi przed własną żądzą. Ale tym razem tego, co zrobiła, nie dało się tak łatwo cofnąć.
       Podporucznik Wedelmann przestąpił próg mieszkania starszego ogniomistrza Schulza z wahaniem. Lora zaprowadziła go do jadalni, Wedelmann usiadł na jednym z czterech krzeseł. Rozglądał Się z pewnym zakłopotaniem.
       - Jest już właściwie bardzo późno, nie sądzi pani?
       - Czy chce pan zaraz odejść?
       - Jeżeli nie ma pani nic przeciwko temu - powiedział Wedelmann - zostanę chętnie jakiś kwadrans. - Postawił na stole przyniesioną butelkę koniaku. - Ma pani korkociąg i kieliszki?
       - Zaraz - powiedziała Lora Schulz; była właściwie rada, że znalazła okazję do oddalenia się na chwilę. Spojrzała krytycznym wzrokiem w lustro wiszące w kuchni. Włosy miała nieco w nieładzie, ale wyglądało to niemal malowniczo i prowokująco. Skóra jej błyszczała, zaradziła temu przy pomocy zimnej wody. Suknię wprawdzie miała zmiętą, ale lubiła ją, gdyż doskonale uwidoczniała jej figurę. Zgasi w jadalni górne światło, wtedy stan sukni nie będzie zbytnio wpadać w oczy.
       Tymczasem Wedelmann przyglądał się urządzeniu. Był to pokój standardowy, utrzymany w ciemnych kolorach, nieco ciężki - imitacja dębu. Na ścianie wisiał oleodruk w bogatych ramach z gipsu przedstawiający "Wyspę umarłych" Boecklina. Na kredensie i na małych stolikach pełno było nagród sportowych i strzeleckich, swawolnych figurek oraz przedmiotów z grubego szkła. Na otomanie leżała kolekcja wyszywanych lub malowanych poduszek: widniały na nich rogi obfitości, czterolistna koniczyna, róże oraz młyn nad strumieniem.
       Lora Schulz wróciła do pokoju. Wedelmann stwierdził, że pachnie mocno fiołkami.
       - Trochę tu za jasno, nie uważa pan?
       - Jeżeli jest pani tego zdania...
       Wyłączyła górne światło. Przyćmiony blask lampy stojącej oświetlał ich dyskretnie. Zegar tykał nieznośnie głośno.
       Wedelmann otworzył butelkę koniaku. - Ma pani miłe mieszkanie - powiedział.
       - Urządzenie kupiliśmy na licytacji. Mieliśmy oboje trochę oszczędności, tyle, że wystarczyło na zadatek. Jeszcze teraz spłacamy po pięćdziesiąt marek miesięcznie. Potrwa to jeszcze rok, do sierpnia 1939. A pieniędzy mamy niewiele. Przecież pan wie: starszy ogniomistrz nie dostaje nawet tyle co podporucznik, a w dodatku podporucznik - to człowiek nieżonaty.
       - Bywają i żonaci podporucznicy - powiedział Wedelmann.
       - Ale rzadko. Pan przecież także nie jest żonaty. Właściwie dlaczego?
       Wedelmann napełnił ostrożnie stojące przed nim kieliszki. - Wie pani, to nie zależy ode mnie. Nie znajduję właściwej kobiety. Ot co. - Trącił się z nią, wypili. - A jeżeli już spodoba mi się jakaś kobieta, to jest przeważnie mężatką. Jak pani, pani Schulz.
       - Przecież nie jestem żoną dla podporucznika - broniła się Lora Schulz; słowa Wedelmanna pochlebiły jej, ale zarazem wprawiły ją w zakłopotanie.
       - Niechże pani tego nie mówi! - Nalał jej jeszcze jeden kieliszek.
       Lora Schulz wypiła niemal jednym haustem swoje wino. Przeciągnęła się błogo na trzeszczącej kanapie, na której usiadła otoczona barwnymi poduszkami. Wysunęła pełne piersi i oddała się marzeniom. Zawsze to chętnie czyniła. Fantazja jej nie była zbyt bujna, lecz bardzo intensywna. Miała wielki apetyt na życie, wiedziała dokładnie, czym jest głód. Była ambitna, ale brakowało jej energii, aby wcielić tę ambicję w życie. Była również namiętna, ale w swym twardym życiu nauczyła się gospodarować nawet uczuciami.
       - W dzieciństwie - powiedziała przyglądając się butelce z koniakiem - mieszkałam z rodzicami i rodzeństwem w dwóch pokojach, w oficynie na trzecim piętrze. Długie lata dzieliłam łóżko z dwiema młodszymi siostrami. Ojciec był porządny, ale głupi, nie zarabiał nawet tyle, żeby raz na miesiąc móc się upić. Kiedy wpadał w gniew - bił nas, a zdawało mu się, że cały świat istnieje tylko po to, żeby go złościć.
       - Mój ojciec - zaczął Wedelmann - był urzędnikiem pocztowym. Szczerze mówiąc, był listonoszem. Jestem jego jedynym synem; na więcej dzieci, mawiał, nie można sobie pozwolić. Kilka razy w tygodniu jadaliśmy śledzie i kartofle w mundurkach, rano dostawaliśmy chleb z marmoladą. Nie bił mnie nigdy. Był niski, wychudzony, mówił zawsze chętnie i dużo. Często aż do późnej nocy.
       Pili i przyglądali się sobie. Uważali sytuację za niezwykłą. W pokoju było gorąco, alkohol rozleniwiał. Pokusa czająca się w nocnym mroku została odepchnięta. Mieli wrażenie, że muszą sobie to i owo wyjaśnić, by lepiej zrozumieć, dlaczego właściwie siedzą tu ze sobą.
       - Musiałam - powiedziała Lora - pracować od czternastego roku życia. Pracowałam dwa lata w zakładzie ogrodniczym. Płacili mi po pięćdziesiąt fenigów za godzinę. Potem przy bramie cmentarnej sprzedawałam kwiaty z tego samego zakładu. Mogłam tam nawet sypiać w tylnym pokoju. Miałam łóżko dla siebie samej, a kiedy patrzyłam przez okno, widziałam groby. Nie było to wcale straszne, czułam się tylko bardzo samotna. Co sobotę szłam tańczyć. Przy tej okazji poznałam Schulza, który jeszcze był ogniomistrzem. Wyszłam za niego, bo to poprawiało moją sytuację.
       - A ja - opowiadał Wedelmann - mieszkałem z rodzicami. Znałem tylko dwa miejsca: nasz pokój jadalny, który był równocześnie moją sypialnią, i klasę. Mając lat osiemnaście zdałem maturę, potem poszedłem do wojska, ponieważ ojciec nie miał pieniędzy na moje studia. To wszystko.
       - No i teraz siedzimy razem.
       - Wypijmy za to.
       Nie odstawił pustego kieliszka, trzymał go w ręku i bawił się nim. - Oboje - powiedział - nie jesteśmy chyba zbyt szczęśliwi, co?
       - O czym pan mówi? - Lora Schulz sięgnęła po butelkę i na nowo napełniła kieliszki. Zrobiła to gorączkowo, rozlała koniak na obrus. - Nie myślmy o tym. Próbujmy zapomnieć.
       - Czy potrafi pani zapomnieć, że jestem podporucznikiem, i to w dodatku podporucznikiem w baterii, w której mąż pani jest szefem?
       - A ja jestem żoną tego szefa.
       - Zgadza się, ja zaś jestem jego przełożonym.
       - Oczywiście to nie wypada, żeby żona podwładnego siedziała o północy z przełożonym swego męża, i w dodatku w mieszkaniu tego podwładnego. O tym mam zapomnieć, prawda?
       - I nie może pani?
       - Czy nie czuje pan, że chcę tego?
       Spojrzała na niego z lękiem, a równocześnie pożądliwie. - Niech się pan zbliży, proszę usiąść przy mnie. A może boi się pan?
       Potrząsnął przecząco głową. Podniósł się, obszedł stół, który ich rozdzielał, usiadł obok niej.
       - Niech pan usiądzie bliżej - powiedziała głosem zachrypniętym. - Jeszcze bliżej. Nie gryzę.
       Zbliżył się. Otoczył ją ramieniem, dotknął jej jędrnego ciała. Czuł, że Lora drży. Przytuliła się do niego bezbronnym gestem. Przymknęła oczy i odrzuciła w tył głowę. Pocałował ją. Wargi jej były nieprzystępne, poddawały się opornie. Leżała w jego ramionach jak martwa. Szeroko otwartymi oczyma spoglądał na ścianę pokrytą zieloną tapetą, na wiszącą na niej fotografię: ukazywała starszego ogniomistrza Schulza z dumną i władczą miną siedzącego na motocyklu.
       Ramiona, w których trzymał Lorę, zdrętwiały. Podniósł się z wolna i lekko odsunął ją od siebie. - Napijemy się - powiedział.
       Napełniła posłusznie kieliszki. Nie podnosząc głowy powiedziała: - Nie zawsze jestem taka. - I dodała ledwie dosłyszalnie: - Nigdy jeszcze czegoś podobnego nie zrobiłam. - Potem uśmiechnęła się nieśmiało i powiedziała: - Niestety!
       - Właściwie dlaczego nie? - zapytał. - Przecież mężczyzn jest w koszarach dosyć.
       - Nie dla mnie - odparła. - Prawdopodobnie nie nadaję się do tego. Jestem inna, niż się wydaję. - Wychyliła kieliszek szerokim gestem i dodała: - Po prostu boję się.
       - Miała pani niedobre doświadczenia?
       - Właściwie żadnych - odparła. Głos jej był teraz nieco senny, wesołość ulotniła się. Oczy miała prawie zamknięte. Zdawało się, że o czymś marzy. Uśmiechała się przy tym.
       - Boję się samej siebie - powiedziała - i mężczyzn. Nie wiele przeżyłam, to jednak, czego doświadczyłam, odebrało mi odwagę. Pierwszym moim mężczyzną był inspektor cmentarza. Musiałam dla niego dużo pracować, bo był dobrym klientem. Nie dawał mi spokoju; wreszcie doszło do tego w mojej izdebce w oficynie, na stosie wieńców. Zanim sobie uświadomiłam, co się stało, było już po wszystkim. Czułam się zbrukana. Oto jedyne wspomnienie, które mi pozostało. Następnym był pewien sprzedawca; stało się to niemal w drzwiach, było mu jeszcze bardziej spieszno niż inspektorowi. Trzeci był mój mąż.
       - A jak z nim do tego doszło?
       - Miałam wrażenie, że mnie kupił. Zdawało mi się, że jestem częścią jego ekwipunku, czy pan to rozumie? Czymś, co powinno być zawsze pod ręką, ilekroć się tego potrzebuje. Ale pan to zapewne rozumie. Przecież jest pan żołnierzem i mężczyzną, tak jak mój mąż.
       Wedelmann usiłował to wytłumaczyć. - Widzi pani - powiedział - mamy niecodzienny zawód i stąd to wszystko płynie. Nie znamy tego, co inni nazywają życiem prywatnym. Służba zawsze zajmuje pierwsze miejsce, zawsze. Tak to już zostało urządzone i nie da się tego zmienić. Nie ma takiej sytuacji, w której moglibyśmy o tym całkowicie zapomnieć.
       - Chyba tak jest - powiedziała Lora zmęczonym głosem. - Tak jest i teraz, w tej chwili. A może nie?
       Wedelmann opróżnił gwałtownym ruchem kieliszek. Zdjął mundur, rzucił go na krzesło. - Pani chyba pozwoli - powiedział.
       - Ależ tak - odrzekła - bardzo proszę. Mąż mój robi to zawsze. Uważam, że bez munduru jakoś człowiekowi wygodniej.
       - Czuję się swobodniejszy - powiedział Wedelmann. Ale miał wrażenie, że w tym pokoju można się z gorąca udusić. Sięgnął po butelkę, była pusta. - Nie ma już nic - powiedział.
       - Na dole w kredensie - odezwała się Lora - stoi parę butelek. Nie ma tam nic nadzwyczajnego, proszę wybrać jedną z nich. Jest mi za gorąco. Przebiorę się trochę, dobrze?
       - Ależ oczywiście - powiedział Wedelmann niespokojnie. - Proszę, niech pani to zrobi.
       Poszła do sypialni. Szybkimi ruchami ściągnęła przez głowę suknię, potem zdjęła pończochy i pasek. Przyglądała się sobie w lustrze szafy. Uznała, że wygląd ma zmęczony, przygaszony. "Nie jestem do tego stworzona - pomyślała. - Zawsze tego chcę i nie potrafię. Zawsze brak mi odwagi. Ze wszystkimi tak było."
       Włożyła szlafrok, który nosiła rzadko; był ciemnoniebieski i lśnił matowo. Kiedy go mocno związała w pasie, wyprostowała ramiona i opuściła ręce, wyglądał wytwornie. Ale nie był z nadzwyczajnego materiału, miął się łatwo. Chyba spodoba się Wedelmannowi. Pragnęła tego, bo chciała, by ją uważał jeżeli nie za piękną, to za pociągającą i godną pożądania, choćby tylko tego jednego wieczora. Ciągnęło ją coś do niego, wyczuwała bowiem, że i on jest samotny i zawiedziony.
       Wróciła do jadalni. Próbowała popatrzeć mu w oczy, zdawało jej się, że jest w nich pożądanie, może nawet sympatia. Usiadła obok niego, dotknęła jego rąk.
       - Dobrze tak? - zapytała.
       - Bardzo.
       - A co mamy do picia?
       - Wino. Zresztą wszystko jedno przecież, co pijemy. Rozwiązał jej szlafrok. Jego lewa ręka zaczęła nieśmiało i czule błądzić po jej piersiach. Położyła ,się. Całowali się długo. Z zamkniętymi oczyma.
       Nagle zerwała się gwałtownie i odtrąciła go. - Nie, nie! - zawołała. Zdawało się, że nasłuchuje.
       - Co ci jest? - zapytał.
       - Nie - powiedziała gwałtownie, potrząsając głową. - Nie! Nie wolno nam tego zrobić. Nie mogę!
       - Dlaczegóż to? - zapytał uspokajająco.
       - Nie mogę tego zrobić - powtórzyła. - Wzięła kieliszek, wypiła. Zaraz potem nalała sobie drugi i także wypiła. - Masz - powiedziała po chwili - takie same ręce jak on. Wszyscy mężczyźni mają takie ręce.
       - Ależ proszę cię - powiedział - nie mów tak. - Był zakłopotany. - Przecież cię kocham - dodał czule.
       - Kochasz mnie?
       - Tak.
       Zamknęła oczy. Przez krótką chwilę była szczęśliwa. - W takim razie wszystko jest mi obojętne.
       - Co ci jest obojętne?
       - Wszystko. Wszystko, co nastąpi później. Co może nastąpić. Wszystko, co z tego wyniknie. Wszystko.
       - Cóż miałoby nastąpić? - Podniósł głowę. Zdawało się, że nasłuchuje. Znowu wzrok jego padł na zielonkawe tapety i na fotografię przedstawiającą pewnego siebie motocyklistę. Rozejrzał się po pokoju. Uświadomił sobie, że mieszka tu człowiek, który jest jego podwładnym. Człowiek, którego nie szanował, którym jednak nie miał powodu pogardzać, człowiek należący do zamkniętego kręgu, z którego nie zdoła się wyrwać. Człowiek, z którym łączył go mundur.
       - Może masz rację - mruknął Wedelmann. Oddychał głęboko, twarz miał zamyśloną. - Może naprawdę będzie dla nas obojga lepiej, jeżeli tego nie zrobimy.
       Patrzyli przed siebie. Przyćmione światło lampy wydało im się nagle jasne i bezceremonialne. Lora Schulz naciągnęła szlafrok na ramiona, zdawało się, że marznie.
       Wedelmann wypił jeszcze jeden kieliszek. - Tak jest zawsze - powiedział. - Nie jestem człowiekiem jak inni. Jestem stopniem służbowym. Nazywam się Wedelmann, ale mówią do mnie "podporuczniku". Kobiety, które spotykam, mogą mnie kochać tylko wtedy, jeżeli pozwala na to mój stopień służbowy. - Wypił znowu.
       - Kocham cię naprawdę - powiedziała Lora Schulz nieśmiało.
       - Tak - odrzekł - ale nie wolno ci kochać mnie, ponieważ należysz do człowieka, którego jestem przełożonym. Byłoby łatwiej, gdybym był inspektorem cmentarnym, niestety, jestem podporucznikiem. Gdzie spojrzę - wszędzie widzę mundury, całe Niemcy pełne są mundurów. Do każdego munduru należy jakaś dziewczyna i do każdej dziewczyny należy jakiś mundur. Jedni - to moi podwładni, inni - to przełożeni. Cóż mam wobec tego robić? Nic. Pozostaje mi upijać się. Traktuję swój zawód poważnie, bo nie mam innego. Ale to diablo trudne. Tak, diablo trudne...
       Wychylił jeszcze dwa kieliszki, ale alkohol już nie działał. Nie wiedział, że Lora Schulz cichutko płacze. Owładnął nim olbrzymi smutek. Kiedy mu delikatnie położyła rękę na ramieniu - odsunął ją.
       Milczeli i w ponurym nastroju patrzyli na światło lampy. Zegar tykał twardo, zdawało, się, że sieka czas. Wino pachniało kwaśno.
       W ciszy rozległo się nagle wyraźne zatrzaśnięcie zamka przy drzwiach. Zbliżały się nierówne kroki. Na progu stanął słaniając się, szukając oparcia, starszy ogniomistrz Schulz z wykrzywioną ze zdumienia twarzą.
       Podporucznik podniósł się, potknął i upadł na stół. Po chwili wyprostował się i powiedział: - Dobry wieczór.
       Schulz milczał. Lora siedziała nieruchomo. Podporucznik odezwał się: - Dotrzymywałem towarzystwa pańskiej żonie, panie starszy ogniomistrzu.
       Schulz milczał jeszcze ciągle. Jego pijany mózg nie mógł widocznie pojąć tego, co widziały oczy. Podporucznik włożył mundur i zapiął go. - Mam nadzieję - powiedział - że pan nie osądza tej sytuacji fałszywie.
       Wedelmann czekał na odpowiedź parę sekund - ale czekał na próżno. Starał się zachować godną postawę. - Czy wolno mi panią pożegnać? - powiedział do Lory, uścisnął jej rękę i skłonił się. Potem, mijając znieruchomiałego starszego ogniomistrza, wyszedł. Drzwi zatrzasnęły się za nim.
       Schulz potoczył się w stronę żony i uderzył ją w twarz.
       
       Pierwszą ofiarą awanturniczej rewolty bombardiera Ascha był szef kuchni. Walka nie należała do zbyt trudnych, zwycięstwo nie było zbyt wielkie. Ściśle mówiąc, chodziło raczej o rodzaj próby generalnej.
       Dzień zaczął się od małego intermezza. Po pobudce bombardier Kowalski i bombardier Asch wzbraniali się wstać. Dopiero na drugie wezwanie, wypowiedziane groźnym tonem przez podoficera dyżurnego, by nareszcie "przewietrzyli swoje tyłki", odpowiedzieli obaj nie bez zuchwalstwa, że szef pozwolił im wyraźnie jako ordynansom, którzy pełnili w nocy służbę, na ten dodatkowy sen, a może nawet dał im taki rozkaz.
       Oświadczenie to oczywiście nie odpowiadało stanowi faktycznemu. Ale podoficer dyżurny nie mógł stwarzać pozorów, że lekceważy rozkazy swego bezpośredniego przełożonego. Odszedł złorzecząc i pozostawił obu ordynansów w łóżku. Spali więc spokojnie do białego dnia; przez zapomnienie obudzono ich dopiero w samo południe.
       Podoficer dyżurny, wściekły, że o nich zapomniał, zarządził, by za to obaj pełnili służbę w kuchni.
       - Ależ chętnie - powiedział bombardier Asch uprzedzająco grzecznie.
       Udali się więc do kuchni II, dokąd przybyli z wielkim opóźnieniem. Szef kuchni kapral Rumpler miał na ogół najspokojniejszą pracę w całym dywizjonie. W godzinach obiadowych jednak usiłował, przeważnie na próżno, zamienić kuchnię w plac ćwiczeń. Powitał Kowalskiego i Ascha z wyraźną niechęcią. Rozkraczywszy nogi wyciągnął zegarek i powiedział: - Jest już dwadzieścia minut po dwunastej.
       Asch również wyciągnął zegarek i spojrzawszy nań odrzekł z poważną miną: - Zgadza się.
       Kapral drgnął lekko. Jego lepki głos nabrał ostrości. - Chciałem przez to powiedzieć, żeście się spóźnili! - zawołał.
       - Zgadza się również! - oświadczył Asch. - Nie mogliśmy przyjść wcześniej, bo musieliśmy się wyspać!
       Bombardier Kowalski, któremu się zdawało, że Asch poszedł nieco za daleko, uznał za stosowne wyjaśnić: - Byliśmy przydzieleni jako ordynansi na wczorajszą uroczystość naszego korpusu podoficerskiego. Trwało to do wczesnego rana. Otrzymaliśmy pozwolenie na odespanie tej nocy, panie kapralu.
       Stosunkowo energiczny ton bombardiera Kowalskiego w pewnym stopniu uspokoił kaprala Rumplera. Przyczyna spóźnienia została uznana. Przecież był także podoficerem i miał dla takich rzeczy zrozumienie. Ale był bardzo uczulony na brak respektu. Jego utajona ambicja szła w tym kierunku, aby również w kuchni zdobyć sobie ten sam respekt, jakim cieszyli się jego koledzy na placu ćwiczeń przy musztrze.
       - A więc - powiedział - zabierzmy się do roboty. Wy, Kowalski, obejmiecie nadzór nad siłami pomocniczymi w kuchni, a wy, Asch, w jadalni.
       W oczach Rumplera było to równoznaczne z wyraźną degradacją Ascha, gdyż wiedziano dobrze, że przy służbie w kuchni można było otrzymać dodatkowe porcje, natomiast w jadalni pozostawały tylko do uprzątania resztki.
       Ku zdumieniu Rumplera Asch wcale się nie zmartwił tym przydziałem do brudnej roboty w jadalni. Później dopiero podoficer uświadomił sobie, w jaką się przez to wpakował kabałę. Na razie Asch pracował ze swymi czterema pomocnikami jako tako, choć nie najlepiej. Miał roznosić zupę i przygotowywać talerze, potem zaś, kiedy jedna partia zjadła obiad, a druga tłoczyła się na korytarzu, winien był oczyścić stoły i zmyć naczynia. Wszystko to szło sprawnie.
       Ale później, podczas pierwszej przerwy w pracy, Asch zaczął sporządzać jakąś tabelę, a następnie pożyczył sobie z kantyny niedawno sprawdzaną wagę. Teraz stało się coś, co szefowi kuchni najprzód odebrało mowę, a potem wywołało na jego twarzy rumieńce gniewu: Asch zaczął ważyć przeznaczone do wydania porcje mięsa. Wyniki wpisywał starannie do tabeli. Rumpler zbliżył się jak gotowa do skoku pantera.
       - Co wy tu robicie?! - ryknął.
       - Ważę - odrzekł niewinnie bombardier Asch.
       - Kto wam kazał?
       - Nikt. Mam prawo sprawdzić, czy wydawane porcje odpowiadają przepisowej wadze.
       - Gówno to was obchodzi! Czy może chcecie twierdzić, że oszukujemy?
       - Na razie twierdzić tego nie mogę - odpowiedział Asch przyjaźnie. - Moje obliczenia nie są jeszcze zupełne. W każdym razie jest pewne, że jakiś procent porcji wykazuje wagę niższą od przepisowej.
       - Gówno to was obchodzi! - ryknął Rumpler po raz drugi.
       - Już pan to raz powiedział.
       Zdawało się, że Rumpler pęknie z wściekłości. Żołnierze, którzy ich otaczali, szczerzyli zęby z radości. Cieszyli się z całego serca z tej przygody swego szefa kuchni. To, że porcje miały prawie zawsze mniejszą wagę od przepisowej, było ogólnie znane. Nikt jednak nie wpadł dotychczas na pomysł skontrolowania tego z zimną krwią.
       Rumpler odetchnął głęboko. Asch umieścił w swej tabeli nową liczbę. Rumpler zamknął gębę, którą przed chwilą szeroko otworzył. Tabela niepokoiła go. Jeżeli ten bombardier naprawdę doprowadzi do tego, że swoje notatki skieruje wyżej, co istotnie było możliwe, mogą nastąpić nieprzyjemności.
       Rumpler powiedział więc do Ascha protekcjonalnie: - Nigdy nie słyszeliście o określeniu: naturalny ubytek?
       - Owszem - odparł uprzejmie Asch. - Pojęcie to jest mi dobrze znane. W myśl zarządzeń ubytek nie może jednak nigdy przekraczać dziesięciu procent. Każda z wydawanych porcji mięsa powinna ważyć sto pięćdziesiąt gramów, jedne ważą mniej, inne więcej.
       Rumpler odetchnął ż ulgą. - No więc! Czegóż jeszcze chcecie?
       - Dopiero wtedy - powiedział Asch - kiedy się uda ustalić liczby przeciętne, można będzie również stwierdzić wysokość ogólnego niedoboru. Zważyłem dotąd trzydzieści osiem porcji, po pięćdziesiątej dam spokój. Ale już pierwsze cyfry są pouczające. Dziesięć porcji powinno ważyć tysiąc pięćset gramów; ubytek wynosiłby więc sto pięćdziesiąt gramów. Tymczasem ważą zaledwie tysiąc dwieście gramów. Niedobór przekracza trzysta gramów, a więc nie dziesięć procent, co jest jeszcze dozwolone, lecz przeszło dwadzieścia, co można już nazwać prawie sprzeniewierzeniem.
       - Zamelduję o tym! - zawołał Rumpler cały drżący i spiesznie się oddalił. Wpadł do swego służbowego pokoju i kazał się połączyć z kwatermistrzem. Zakomunikował mu, co zaszło.
       Tamten milczał z początku długo. Potem zapytał ostrożnie: - Czy u was coś jest nie w porządku?
       - Ależ skądże - wybębnił Rumpler - wszystko jest oczywiście w najlepszym porządku.
       - Mam nadzieję - odpowiedział kwatermistrz z rezerwą. - A jeżeli tak jest, nie powinniście się z powodu jakiegoś tam bombardiera niepokoić.
       - Oczywiście, oczywiście! Ale nie mogę tego tolerować, żeby moje porcje ważono.
       - Jeżeli wszystko jest w porządku - padła chłodna odpowiedź - niech sobie spokojnie waży.
       - Ale dyscyplina!
       - To nie moja sprawa - odparł tamten i odwiesił słuchawkę. Rumpler nie był tą telefoniczną rozmową zbyt uradowany. "To nie moja sprawa!" Przecież sprawy kuchenne należą do kwatermistrza, ale ten boi się komplikacji. Właściwą instancją dla bombardiera Ascha był starszy ogniomistrz Schulz. Schulz należał jednak do zasadniczych przeciwników Rumplera, swego czasu bowiem starał się na próżno o obsadzenie tego ważnego stanowiska przez podoficera swojej baterii. Rumpler musi więc sam uporać się z tym Aschem. Chyba nie będzie to takie trudne. Przecież. ostatecznie umie osiągnąć co trzeba na swoim terenie równie dobrze, jak instruktorzy na placu ćwiczeń.
       Rumpler znał tę metodę, która zwykle uchodziła za nieomylną: obarczać pracą, poniżać, zetrzeć na proch. Dać do zrozumienia, że się nie pozwoli wodzić za nos. Przyzwoita postawa poprzez intensywną pracę. Poza tym najwyższy czas wytłumaczyć ostatecznie babom w kuchni, że nie będzie już specjalnych sznycli, domowej kiełbasy i innych smakołyków. Tabele w rodzaju tych, jaką sporządził Asch, były wielce niebezpieczne dla spokojnych stanowisk.
       Rumpler opuścił pokój służbowy, udał się do kuchni i przez okienko do wydawania potraw obserwował salę jadalną. Bombardier Asch skończył pracę nad tabelą albo ją przynajmniej przerwał. Kazał wrzucić odpadki do wiader i przynieść gorącej wody do spłukiwania talerzy. Pracował więc, a kto pracuje, temu nie przychodzą do głowy głupie myśli. Trzeba postarać się tylko o dalszą pracę dla niego. W tym celu Rumpler zwolnił bombardiera Kowalskiego i siły pomocniczo zatrudnione w kuchni. - Możecie odejść - powiedział. - To, co tu jeszcze jest do zrobienia, załatwi bombardier Asch. - Potem znikł w spiżarni mieszczącej się w piwnicy, by zjeść kawał chleba z tłuszczem od szynki. Żując siedział na worku z cukrem i patrzył przymrużonymi oczyma na skrzynie konserw z brzoskwiń. Postanowił otworzyć jedną z puszek, żeby przekonać się o jakości owoców. Zanim. jednak zdążył to uczynić, zapukano gwałtownie do drzwi. - Co się stało? - zapytał z niechęcią.
       - Chodź na górę! - zawołał wysoki kobiecy głos. Była to sprzątaczka kuchenna Lizbet, rosła dziewczyna, która w regularnych odstępach czasu sprzątała jego pokój i kiedy przychodziła mu ochota, obsługiwała go osobiście.
       Rumpler otworzył. - Nie wrzeszcz tak - powiedział z wyrzutem. - Przecież nikt ci nie urywa głowy.
       - Chodź prędko na górę! - zawołała Lizbet. - Bombardier robi trudności.
       Rumpler pobiegł na górę z szybkością strzały. W jadalni siedział ze swoimi pomocnikami bombardier Asch i z całym spokojem spożywał obiad. Dokoła stały wzburzone kobiety obsługujące kuchnię.
       Podoficer Rumpler rozejrzał się badawczo. Na pierwszy rzut oka nie zauważył nic nadzwyczajnego. - Cóż ten ananas znowu takiego zbroił? - zapytał po chwili.
       Asch uznał, że pytanie nie zostało skierowane do niego i jadł spokojnie dalej. Oburzona posługaczka zaraportowała: - Odmawia sprzątnięcia jadalni.
       Rumpler ustawił się przed Aschem. - Odmawiacie? - zapytał.
       - Oczywiście - odparł Asch ze spokojem. - Nic mi bowiem o tym nie wiadomo, by pomywaczki kuchenne miały wydawać rozkazy żołnierzom.
       - Ja wam wydaję ten rozkaz! - zawołał kapral Rumpler. - Czy wolno mi zwrócić panu uwagę - powiedział Asch - że chodzi tu o rozkaz nie mający charakteru służbowego. W trakcie pracy zaznajomiłem się z wywieszonym tu regulaminem kuchennym. W myśl tego regulaminu siły pomocnicze mają jedynie obowiązek sprzątać stoły, zmywać talerze, zbierać odpadki i zrzucać je do przeznaczonych na to skrzyń. Czyszczenie samej jadalni, a zwłaszcza podłogi, należy do kobiet, które pracują w kuchni.
       - Dotychczas żołnierze zawsze nam pomagali! - zawołała jedna z bab, gruba jak beczka,
       - Jeżeli żołnierze byli tacy głupi, to ich sprawa - powiedział Asch. - W każdym razie z nami robić tego nie możecie.
       Zdawało się, że Rumpler, dotychczas nieograniczony władca kuchni, półbóg pomywaczek i sprzątaczek, świadomy swej godności podoficer, przepojony miłością do dyscypliny - pęknie z irytacji. - Małpo zatracona! - wrzasnął. - Świnio cętkowana! Na co sobie pozwalasz? Byku nie chrzczony! Co wy sobie właściwie myślicie? Czy nie wiecie, z kim mówicie?
       - Owszem - odparł Asch spoglądając na niego z zaciekawieniem.
       - W takim razie zechciejcie łaskawie wstać. Podnieście dupę, kiedy mówi do was podoficer. Otwórzcie swoje zasmolone uszy. Daję wam rozkaz natychmiast sprzątnąć jadalnię. Na-tych-miast! Jeżeli to nie nastąpi, złożę meldunek, że odmówiliście wykonania rozkazu.
       Asch był zdecydowany nie ustąpić. Nie przyszło mu to łatwo. Czuł, że kolana mu miękną. Tak, Bóg świadkiem, że nie było to takie proste, ale zebrał wszystkie siły i zmusił się do obojętnego wyrazu twarzy.
       - Ociągacie się z wypełnieniem mego rozkazu?
       - Jeżeli pan nalega, spełnię ten rozkaz, choć nie jest uzasadniony żadnymi przepisami. Zwracam panu jednak uwagę, że wniosę później zażalenie.
       - Zapłacicie mi za to! - ryknął Rumpler.
       - Czy mam to traktować jako groźbę?
       - Postawię was do raportu! - wrzasnął, aż głos mu się załamał. - Zażądam ukarania. - Po tych słowach szybko się ulotnił.
       Asch usiadł znowu. - Będziemy jedli obiad - powiedział do żołnierzy. - Po jedzeniu - koniec.
       - A jadalnia?! - wrzasnęła sprzątaczka podobna do beczki.
       - To wasza sprawa, przecież płacą wam za to.
       Rumpler pobiegł do starszego ogniomistrza Schulza. Schulz był pochłonięty obliczaniem amunicji z dnia poprzedniego Coś się tu jeszcze ciągle nie zgadzało i szef szalał z wściekłości.
       Wysłuchał sprawozdania Rumplera bez większego zainteresowania. Nie znosił tego kuchennego kacyka, uważał go za intruza, który to ważne stanowisko sprzątnął baterii sprzed nosa. Odłożywszy obliczenie, z którym się nie mógł uporać, uśmiechnął się niedowierzająco i niemile i polecił swemu gościowi: - Proszę opowiedzieć mi to jeszcze raz.
       Rumpler powtórnie wyrzucił z siebie raport, od którego, jego zdaniem, włosy powinny były Schulzowi stanąć dęba. Ale Schulz nie pozwolił mu dokończyć i powiedział dosyć ostro: - Fantazjujecie, Rumpler! Bombardier Asch należy do moich najlepszych i najbardziej pewnych żołnierzy.
       - Ale ważył porcje mięsa i wzbraniał się czyścić podłogę.
       - Zbadam to - powiedział starszy ogniomistrz. - Jeżeli nalegacie - zbadam to. Ale biada wam, jeśli się okaże, że chcecie szykanować żołnierzy mojej baterii. A jeżeli w dodatku waga waszych porcji nie będzie się zgadzała i żołnierze moi będą zmuszani, do zastępowania w pracy waszych sprzątaczek, złożę meldunek do dywizjonu i wylecicie jak z procy. Zastanówcie się więc. Nalegacie, bym sprawę zbadał?
       - Panie starszy ogniomistrzu, ten bombardier Asch...
       - Tak czy nie?
       Spocony Rumpler potrząsnął lekko głową. Potem znieruchomiał na podobieństwo figury woskowej. Doznał wrażenia, że się do takiego życia nie nadaje. Zdławionym głosem oświadczył: - Odwołuję mój meldunek.
       
       Elżbieta Freitag przeżywała najdziwaczniejsze nastroje, poczynając od unoszącej ją fali wesołości, na tęsknej melancholii kończąc. Nigdy tego dotychczas nie doznawała i napełniało ją to pełnym podziwu zachwytem. Dziewczyna bardziej od niej sentymentalna powiedziałaby: "Jestem zakochana". Elżbieta mówiła tylko: "Zdaje mi się, że coś ze mną nie jest w porządku".
       Praca w kantynie, którą uważała dotychczas za monotonną, zaczęła jej się teraz wydawać niezwykle interesująca, a nawet nieco podniecająca. Wycierając szklanki miała nieodparte wrażenie, że każdej chwili mogą otworzyć się drzwi i stanie się coś zaskakującego, niezwykłego, niewątpliwie radosnego. Krótko mówiąc, że wejdzie Herbert Asch.
       Herbert zjawił się przed końcem przerwy obiadowej. Elżbiecie zdawało się, że się zarumieniła, co oczywiście nie miało miejsca, i starała się zachowywać pozornie obojętnie.
       - Cóż to za niezwykła wizyta! - powiedziała.
       Podał jej rękę. - Muszę zaraz znowu iść - oświadczył. - Chciałem ci tylko powiedzieć, że przyjdę do was dziś wieczorem.
       - Co za zaszczyt dla nas! - odparła Elżbieta wcale nie zachwycona jego pośpiechem i brakiem czułości. - Czy mamy nad drzwiami pozawieszać girlandy?
       - Dajże spokój - powiedział Asch pojednawczo. - Nie zgrywaj się na uciśnioną niewinność. Naprawdę nie mam czasu. Dzieje się u mnie to i owo.
       - I mnie się tak wydaje - powiedziała Elżbieta ostrym tonem, - Masz pewnie moc roboty. Jestem wzruszona, że w tych warunkach znalazłeś chwilę czasu, żeby mi powiedzieć "dzień dobry".
       - Może wpadnę jeszcze. Jeżeli nie, zobaczymy się wieczorem u was. Proszę, powiedz ojcu, że chciałbym z nim pomówić.
       - Masz dla mnie jeszcze jakieś zlecenie? Nie? A o czym chcesz pomówić z moim ojcem? Chyba nie o mnie?
       Bombardier Asch był już w drzwiach. Uśmiechnął się do niej, ale Elżbieta czuła wyraźnie, że nie ma w tym uśmiechu jego zwykłej, beztroskiej serdeczności. - Nie mam zamiaru mówić z twoim ojcem o tobie, Wydaje mi się, że nie jest to już potrzebne.
       - Wykreśliłeś mnie, czy też może uważasz, żeś mnie już przehandlował?
       - Spieszy mi się. Pomówimy o tym szczegółowo, gdy będą miał więcej czasu.
       - Kiedyż to nastąpi?
       - Miejmy nadzieję, że prędko, Elżbieto. Kiedy tutaj to wszystko się skończy.
       - Co się ma skończyć?
       - Muszę teraz iść. Do widzenia, Betty. - Bombardier Asch otworzył drzwi.
       - Nie jestem koniem! - zawołała gniewnie Elżbieta. - Betty to imię konia. Zajrzysz tu jeszcze?
       - Jeżeli będę mógł, chętnie, Betty. - Asch zamknął drzwi za sobą.
       Usłyszała stuk jego podbitych gwoździami butów na kamiennych schodach. Potrząsnęła głową. Nie wiedziała, co ma o tym myśleć. Zorientowała się od razu, że nie potrafi gniewać się na niego, i złościło ją to.
       Elżbieta Freitag uporządkowała bony, które nagromadziły się w ciągu przerwy obiadowej. Obrót był większy niż zwykle. Szczególnie podoficerowie trzeciej baterii dużo zjedli i jeszcze więcej wypili; były to przeważnie napoje chłodzące. Sądząc z opowiadań mieli ubiegłej nocy wyczerpującą uroczystość.
       Dzierżawca kantyny Bandurski wszedł do pustej w tej chwili sali. Miał jowialny wyraz twarzy, co było niepokojące, uśmiechnął się do swojej pracownicy i zapytał: - No, panno Freitag, jakiż był obrót?
       - Dotychczas trzydzieści osiem marek czterdzieści fenigów - powiedziała podając mu wykaz.
       - To nieźle - rzekł Bandurski z zadowoleniem. - To nawet zupełnie dobrze. Jest pani moją najlepszą siłą, panno Freitag, mówię o tym zupełnie szczerze. Nie chciałbym pani utracić.
       - Utraci mnie pan, jeżeli pan mnie zwolni - odpowiedziała. Zawsze starała się mówić ze swoim szefem rzeczowo, wychodziła na tym jak najlepiej.
       - Droga panno Freitag - powiedział z ożywieniem i wyciągnął obie ręce, jak gdyby musiał bronić się przed jakimś podejrzeniem. - Gdybym to uczynił, byłaby to dla mnie czysta, strata. Mówię to zupełnie szczerze. Nie chcę pani zwalniać, wcale o tym nie myślę, ale nie powinna pani zmuszać mnie do tego.
       - Jak mam to rozumieć, panie Bandurski?
       Dzierżawca kantyny udał, że przegląda z zainteresowaniem przedłożone mu przez Elżbietę bony. Powiedział po chwili; - Co panią właściwie łączy z tym bombardierem z trzeciej baterii? Zdaje mi się, że się nazywa Asch. W ostatnich czasach dosyć często go u pani widywałem.
       - To, panie Bandurski, nic pana nie obchodzi.
       - Proszę mnie źle nie rozumieć - odparł. - Ani mi w głowie mieszać się do pani spraw prywatnych. Ale nie jestem zwolennikiem komplikacji.
       - Wiem dobrze, co robię, panie Bandurski.
       - Zapewne, zapewne. Ale to jest kantyna dla podoficerów. Do obowiązków pani należy obsługiwanie podoficerów. Interes przede wszystkim.
       - Czy zaniedbuję moją pracę?
       - Ależ nie, oczywiście, że nie. Jest pani wzorem. I chcą, żeby tak pozostało. Jeżeli jednak w dalszym ciągu będzie się pani interesowała tym Aschem, obawiam się trudności.
       - Dlaczego, panie Bandurski?
       - Widzi pani, droga, panno Freitag, jestem starym podoficerem zawodowym. Znam na pamięć życie koszar od wewnątrz i od zewnątrz. Nie dam się nikomu wyprowadzić w pole. Zarabiam tu zupełnie znośnie. Raz tylko źle mi się wiodło, pani wie, wtedy, kiedy starszy ogniomistrz Schulz próbował wszelkimi siłami wysadzić mnie z siodła i o mały włos nie zniszczył mego interesu. Nie chciałbym przeżyć tego po raz drugi.
       - Cóż to ma wspólnego z bombardierem Aschem?
       - Bardzo wiele, droga panno Freitag. Ten bombardier pozwolił sobie dziś na coś, czego nigdy jeszcze nie przeżyłem ani jako dzierżawca kantyny, ani jako podoficer zawodowy. Wypożyczył sobie na dole wagę i sprawdzał na niej poszczególne porcje mięsa. Potem wywołał awanturę z szefem kuchni. Był to niemal bunt: Daję słowo, że nigdy jeszcze czegoś podobnego nie przeżyłem.
       Elżbieta spojrzała na Bandurskiego z niedowierzaniem, - Dlaczego to zrobił?
       Dzierżawca kantyny wzruszył ramionami. - Na to odpowiedzieć nie potrafię. Zrobił i kwita. Sądzi pani, że pozostanie to bez; następstw? A gdyby nawet, to kto wie, co się znowu może zdarzyć. Że też spośród tysięcy żołnierzy musiała pani sobie wyszukać właśnie tego Ascha. To pech dla mnie, dla pani i kto wie dla kogo jeszcze.
       - Naprawdę patrzy pan na to zbyt czarno, panie Bandurski,
       Dzierżawca wstał. - Może ma pani rację. Więcej, niż ostrzec panią, zrobić nie mogę. Proszę, niech pani zechce łaskawie mieć wzgląd na przedsiębiorstwo. I jeżeli już nie może się pani od tego Ascha oderwać, niech mu pani przynajmniej przemówi do sumienia. Naprawdę byłoby mi bardzo przykro utracić panią.
       Dzierżawca kantyny Bandurski miał wygląd poważnie zatroskany. Skinął swej pracownicy głową, jak gdyby tym ruchem chciał ją natchnąć odwagą, potem odszedł.
       - Elżbieta Freitag usiadła na najbliższym krześle. Patrzyła w zamyśleniu na wyszorowany do białości blat stołu. Była trochę przestraszona, trochę zdziwiona, trochę rozbawiona. Tego, co usłyszała przed chwilą, nie byłaby się po Herbercie spodziewała. Jak widać, ma właściwości, których w nim dotychczas nie dostrzegła. Zaciekawiło ją to.
       Zrobiła zestawienie i sprawdziła zapasy w bufecie. Potem spojrzała na zegarek. Dochodziła trzecia. Codzienna jej służba w kantynie podoficerskiej zaczynała się o dwunastej. Przez pierwsze dwie godziny panował zawsze ruch stosunkowo wielki. Potem następowała trzygodzinna przerwa; o tej porze zjawiali się na krótko jedynie podoficerowie funkcyjni. Dopiero około piątej znowu następowało ożywienie trwające do ósmej. O ósmej praca się kończyła, Elżbietę luzował zazwyczaj sam dzierżawca kantyny.
       Spłukując raz jeszcze szklanki, które i tak już lśniły czystością, Elżbieta myślała o Herbercie Aschu. Dużo o nim wiedziała, a jednak nie wszystko. Widywała go w chwilach, w których zachowywał się niewątpliwie uczciwie, ale mimo to pozostawał dla niej zagadką. Stwierdziła z uśmiechem, że to dobrze. Zawsze miałaby przy nim coś do zgadywania, nigdy by się z nim nie nudziła. Coś podobnego powiedziała nie tak dawno matka, kiedy Elżbieta ją prosiła, by opowiedziała trochę o ojcu.
       Zaraz po trzeciej zjawił się w kantynie starszy ogniomistrz Schulz. Był w okropnym nastroju. Rzucił czapkę na parapet okna i opadł na krzesło. - Głowę mam jak kubeł do śmieci! - zawołał. - Co na to pomaga?
       Elżbieta uznała, że chociażby ze względu na Herberta Ascha należałoby mrukliwego gościa potraktować z wyjątkową uprzejmością. - Stare baby - powiedziała - łykają w takich wypadkach aspirynę, pan, o ile pana znam, łyknie duże piwo.
       - Trafiła pani w sedno - powiedział starszy ogniomistrz przypatrując się Elżbiecie życzliwie. Jeszcze wciąż mu się podobała. Wyglądała pociągająco, ale przyzwoicie, co było rzadkością. Z taką trzeba było się ożenić, a nie z taką parszywą kocicą.
       Elżbieta przyniosła duże piwo, postawiła je, powiedziała: "na zdrowie", i wbrew swoim zwyczajom pozostała przy stole gościa, w tej chwili jedynego w lokalu. Uśmiechała się uprzejmie.
       Schulz wlał w siebie całą masę piwska. Przełykał naprzód z całą powagą, jak gdyby spełniał jakiś obowiązek, potem z wyraźnym zadowoleniem. - Ach! - zawołał uszczęśliwiony. - Jak to syczy! - Odstawił kufel z błogą miną. - Nie usiadłaby pani przy mnie? Nie gryzę.
       - Nie pozwoliłabym się gryźć - spróbowała odpowiedzieć pogodnie Elżbieta. - Ale chętnie na chwilkę usiądę przy panu. Nie ma innych gości, więc mogę sobie na to pozwolić.
       Schulz roześmiał się krótko, po męsku. - Jeżeli o mnie chodzi, może pani zawiesić na drzwiach szyldzik: "Zamknięte z powodu uroczystości rodzinnej".
       Elżbieta usiadła, oparła się łokciami o stół i zapytała poufale: - Miał pan przykrości?
       Schulz skinął głową. - Przykrości mamy zawsze - odpowiedział. - To już leży częściowo w naturze rzeczy. Nie wszyscy podoficerowie są asami; większość z nich to tylko zwykłe blotki.
       - Ale pan przecież zawsze radzi sobie z nimi.
       Schulz przełknął bez trudu tę niewymyślną pochwałę. - Jeszcze by! - Zainteresowanie i zaufanie tej miłej osóbki sprawiały mu przyjemność. Z tą można rozmawiać, ta kobieta rozumie go, Schulz wyczuł to od razu. - Proszę mi przynieść jeszcze jedno piwo.
       Wypił, odstawił ostrożnie kufel, otarł rękawem wargi. - Tak, wszystko to nie jest takie proste - powiedział. - Czasami zawodzą nawet najlepsi ludzie. No i nagle brak sześciu nabojów. Proszę sobie wyobrazić: sześciu nabojów - i nie można dotrzeć, gdzie się podziały.
       - Zostały pewnie zgubione.
       Naiwne te słowa wywołały u Schulza tylko uśmiech. Poczuł swoją ogromną przewagę. - Zgubione? Coś podobnego się nie zdarza! Nie może się zdarzyć! Niech pani będzie pewna, że się znajdą. Żeby nie wiem co się działo. Ja się sam tym zajmę!
       - Tak źle chyba nie będzie.
       - Miejmy nadzieję - powiedział Schulz wlewając w gardziel potężny haust piwa. - Z panią można rozmawiać - dodał poufale. Położył łapsko na ramieniu Elżbiety i stwierdził z zadowoleniem, że się temu nie opiera. Uznał to za dobry znak.
       - Niech mi pani powie - zapragnął nagle wiedzieć - czy jestem dla pani sympatyczny, czy nie!
       Zaskoczona Elżbieta cofnęła się nieco, ale usiłowała nie dać tego po sobie poznać. - Dziwne pytanie - powiedziała. - Oczywiście, że jest mi pan sympatyczny, nawet bardzo.
       - Chciałem to tylko wiedzieć - odparł Schulz, czule przyciskając swoje łapsko do ramienia Elżbiety, która i teraz nie protestowała. - Czy może pani sobie wyobrazić, żeby mnie oszukiwano? Żeby oszukiwała mnie kobieta!
       - Pańska żona?
       - Mówię ogólnie. Tylko tak sobie, do pewnego stopnia teoretycznie. A więc - może pani to sobie wyobrazić?
       - Ależ nie, na pewno nie! - zawołała szybko. - Kobiety są o wiele wierniejsze, niż się na ogół przypuszcza.
       - Sądzi pani?
       - Jestem o tym przekonana. Kobiety bawią się chętnie. Są rade, kiedy człowiek, którego kochają, wpada w zazdrość. Widzą w tym dowód prawdziwego uczucia.
       - Aha! - powiedział zamyślony Schulz gładząc jej ramię. - A więc, zdaniem pani, takie rzeczy istnieją?
       Spojrzał w stronę otwierających się drzwi. Stał w nich jakiś bombardier rozglądając się dokoła. - Chcecie czegoś ode mnie, Asch? - zapytał szef.
       Elżbieta szybkim ruchem usunęła ramię spod łapska Schulza. Wyglądała na niesłychanie zmieszaną. Schulz uśmiechnął się.
       - Szukam podporucznika Wedelmanna - powiedział Asch z całą przytomnością umysłu.
       - Chyba nie tutaj! - zawołał Schulz. - Tego by jeszcze brakowało!
       Ponieważ bombardier zamknął drzwi, i to od zewnątrz, Schulz zwrócił się ponownie do Elżbiety. - Niech się pani tylko nie niepokoi - uspokajał. - Ten Asch jest w porządku, to wspaniały chłopak.
       - Wierzę panu chętnie - odrzekła Elżbieta z ożywieniem. - Jest pan dobrym znawcą ludzi, prawda?
       - Owszem - odparł Schulz skromnie. - Tylko na kobietach nie bardzo się znam. Są takie skomplikowane. A może i nie. Może są tylko za głupie.
       - W miłości często jesteśmy niemądre - przytaknęła Elżbieta. To, że Herbert widział ją w tej pozie, nie niepokoiło jej. Miejmy nadzieję, że będzie odrobinę zazdrosny! Za to cieszyło ją szczerze, że Schulz nie tylko nie miał nic przeciw Aschowi, ale go nawet pochwalił.
       Schulz nie mógł wyrwać się z kręgu swych rozmyślań. - Widzi pani - powiedział - przecież jestem kimś, reprezentuję coś, może zostanę kiedyś oficerem, powiedzmy, na wypadek wojny. Wiem więcej od niejednego kapitana, więcej od niego umiem. Mnie się nie oszukuje. Ja nie jestem człowiekiem, którego można oszukiwać.
       - Na pewno nie.
       - Pani nie oszukiwałaby mnie, prawda?
       - Gdybym pana kochała, z pewnością nie.
       Schulz pokiwał głową, po czym znowu spojrzał ku drzwiom. Stał w nich podporucznik Wedelmann. Starszy ogniomistrz wstał i zastygł w nieruchomej pozie. Podporucznik Wedelmann wahał się; miało się wrażenie, że nie wie, czy ma się zbliżyć.
       - To kantyna dla podoficerów - oświadczył Schulz lodowato.
       Wedelmann był wyraźnie zbity z tropu. - Chciałem pomówić z panną Freitag.
       - Niektórzy ludzie - powiedział półgłosem Schulz do Elżbiety, nie starając się nawet zapanować nad wściekłością - pchają wszędzie swój nos.
       Wedelmann zareagował milczeniem zarówno na niewłaściwe słowa, jak i na całkowicie nieżołnierskie zachowanie się swego podwładnego. Skłoniwszy się znacząco Elżbiecie opuścił lokal.
       - Ależ panie Schulz - powiedziała Elżbieta przerażonym głosem - nie może pan przecież w ten sposób traktować podporucznika.
       - Mogę - odrzekł Schulz. - Jeżeli zechcę, mogę sobie z nim pozwolić na coś jeszcze zupełnie innego. A chcę!
       
       Ogniomistrza Platzka, Platzka-dręczyciela, oblewały siódme poty. Męczył się piekielnie z powodu brakujących sześciu nabojów. Nie można ich było ani znaleźć, ani wykazać. Dręczył się i starał - wszystko na próżno.
       Wykazy strzelających były dokumentami, nie dawały się usunąć z powierzchni ziemi. Można było z nich ustalić dokładnie ilość wydanej i zużytej amunicji oraz ilość amunicji nie zużytej, którą należało zwrócić do magazynu broni. Ale suma końcowa nie zgadzała się; brakowało sześciu nabojów.
       Platzek widział już oczyma wyobraźni, jak w wojskowym więzieniu szoruje ubikację. Jego znana głośna i rześka postawa ustąpiła miejsca ogromnej depresji. Chodził z ponurą miną, ujadał na każdego, kogo spotkał, zdradzał nawet objawy pewnego zdenerwowania.
       Najbardziej irytował go fakt, że nikt nie okazywał chęci zdjęcia z niego choćby części trosk. Nie wahał się określić tego jako braku poczucia koleżeństwa. Owego czwartku jego prymitywnie sklecony "światopogląd wojskowy" uległ potężnemu zachwianiu. Był wstrząśnięty tym, że jego, instruktora tak wypróbowanego, uważanego za wzór nie do doścignięcia, przy pierwszej kraksie zostawiono na lodzie. To, że setki, tysiące razy okazał się na wysokości zadania, po prostu się nie liczyło. Raz, jeden jedyny raz zrobił głupstwo, no i został wystawiony do wiatru.
       - Słuchaj no, Schulz - powiedział do swego kolegi poufałym, można by powiedzieć, prywatnym tonem nie ulega wątpliwości, że sprawa z amunicją to wielkie świństwo. Przyznaję to. Ale czy nie można jakoś tego wykazu strzelających usunąć albo inaczej temu zaradzić? Może odłożymy to do następnego ostrego strzelania i potem jakoś te sześć nabojów dopiszemy. Jak myślisz?
       - Platzek - odpowiedział Schulz tonem niemniej poufałym i prywatnym - uważam, że tego, coś tu przed chwilą powiedział, w ogóle nie słyszałem. Czekam na wykaz, muszę go przedłożyć kapitanowi Dernie, ale nie będę już czekać zbyt długo. Rzecz musi być w porządku, inaczej będzie smród. W wypadku zniknięcia amunicji powinien być sporządzony meldunek. Chciałbym ci tego oszczędzić.
       - Człowieku, z powodu tych parszywych sześciu nabojów!
       - Nie jestem człowiekiem, Platzek, jestem szefem baterii. A sześcioma parszywymi nabojami można położyć sześciu podoficerów, człowieku.
       Platzek powędrował do zbrojmistrza Wunderlicha, wszechwładnego pana nad amunicją i sprzętem, którego stałym pomocnikiem był bombardier Kowalski. Platzek był wściekły i niespokojny. Nawet się nie zdziwił, że ci, których odwiedził, nie czuli się zbytnio zaszczyceni, raczej nawet byli niezadowoleni, że się im przeszkadza.
       Wunderlich i Kowalski biwakowali na strychu wśród karabinów, cekaemów i ćwiczebnych granatów ręcznych. Osprzęt artyleryjski, dobrze zakonserwowany, leżał na regałach. Pachniało mocno smarem i dymem tytoniowym. Palenie w magazynach było oczywiście wzbronione, ale w tym momencie Platzkowi nie przyszło nawet na myśl zauważyć tego wykroczenia.
       - Słuchajcie, moi panowie - powiedział zadzierżyście, by ukryć swój smętny nastrój. - Zdarzyło mi się to świństwo z amunicją. Pewnoście o tym słyszeli.
       - Diablo niemiła sprawa, panie ogniomistrzu - stwierdził Kowalski udając współczucie.
       Wunderlich zrobił taką minę, jak gdyby nad czymś rozmyślał. Nie należał do specjalnych przyjaciół ogniomistrza Platzka, gdyż w okresie, kiedy nie był jeszcze podoficerem, Platzek "szlifował go" wedle wszelkich zasad swej sztuki. A Wunderlich nie zaliczał się do tych wielkodusznych natur, którym dane jest uważać "szlifowanie" za wyjątkowy dar i źródło radosnych wspomnień. Przeciwnie, należał do zwolenników spokojnego trybu życia, co było jednym z powodów, dla których walczył z taką zaciętością o stanowisko zbrojmistrza.
       - Jak uważacie, Wunderlich, sprawa się chyba jakoś ułoży?
       - Jaka sprawa? - zapytał Wunderlich udając głupiego, co mu przyszło bez trudu.
       - Przecież to zupełnie proste. Potrzebuję sześciu nabojów karabinowych. Macie z pewnością jakiś zapas na czarną godzinę.
       - Posiadanie nielegalnego zapasu jest karalne - powiedział zadumany Wunderlich i zmrużywszy oczy spojrzał na Kowalskiego. Miał oczywiście taki zapas, ale nie dla człowieka pokroju Platzka.
       - A wasi koledzy z innych baterii? Może ten, który zarządza składem dywizjonu? Przecież chyba ktoś zwędził kiedyś parę parszywych nabojów?
       Wunderlich znowu uśmiechnął się do swego serdecznego przyjaciela Kowalskiego. Ci mieli oczywiście również czarny zapas na składzie. Ale nie dla Platzka!
       - Oni też nie będą się kwapili narazić na karę.
       Platzek nie czuł się dobrze w roli jałmużnika; poniżało go to, urażało jego ambicję. - A więc, Wunderlich, nie chcecie mi pomóc? - zapytał wściekły.
       Wunderlich zorientował się od razu, że ostatnie słowa Platzka zawierają bardzo poważną groźbę. Zastanowił się; jak na to zareagować. A może by tak postarać się dla Platzka o te sześć nabojów. Nie było to dla niego takie trudne i mogło doprowadzić do tego, że ogniomistrz czułby się w stosunku do niego zobowiązany. Nigdy nie wiadomo, na co się to może kiedyś przydać.
       Zanim jednak Wunderlich zdążył w ostrożny sposób wyrazić swą zgodę, co uwolniłoby Platzka od wszystkich udręczeń, wmieszał się bombardier Kowalski. - W gruncie rzeczy - powiedział - sprawa jest zupełnie nieskomplikowana, panie ogniomistrzu. Po prostu zrobi pan w wykazach poprawkę.
       - Przecież to niemożliwe - odparł Wunderlich. - Wszystkie dane wpisuje się tam atramentowym ołówkiem.
       - Mimo to poprawki są możliwe - upierał się Kowalski. - Musi je zrobić ten, kto wykaz prowadził, a ogniomistrz, który miał nadzór nad stanowiskiem, powinien potwierdzić je swoim podpisem.
       - Interesująca możliwość - powiedział Platzek nastawiając uszu. Zdawało mu się, że ujrzał promień światła.
       Rzeczoznawca Wunderlich potrząsnął głową. - Gdyby się ta rzecz wydała - rzekł - zostałoby to uznane za fałszerstwo dokumentów,
       - A któż mówi, że się wyda?
       - Jeżeli zrobi się to zręcznie - powiedział Kowalski dobrodusznie - nikt na to nie wpadnie. Przypuśćmy, że jeden z pierwszych strzelców oddał swoich sześć strzałów w niewłaściwej kolejności, a więc nie leżąc, klęcząc i stojąc, ale, powiedzmy, w odwrotnym porządku. To się przecież może zdarzyć. I cóż się w podobnym wypadku dzieje? Oddaje on jeszcze raz sześć strzałów. A pierwsze sześć skreśla się. No i w ten sposób odzyskuje się brakującą ilość nabojów.
       - To wcale niegłupie - powiedział Platzek.
       - I w dodatku proste - oświadczył Kowalski. - Musi pan tylko wpłynąć na tego, który od początku prowadził wykaz, żeby wniósł tę... hm... tę zmianę, O ile go znam, zrobi to. Bombardier Asch nie jest w takich sprawach małostkowy, zwłaszcza jeśli mu się to zręcznie wytłumaczy.
       - Zrobię to - powiedział Platzek radośnie podniecony tą perspektywą. - Co o tym sądzicie, Wunderlich?
       - Nie wiem o niczym - odparł tamten, jak gdyby broniąc się. - Nigdy nic o tym nie słyszałem.
       - I ja również - zawtórował mu Kowalski.
       - Wypraszam też to sobie! - zawołał Platzek. Niemal całkowicie odzyskał już właściwą mu pewność siebie. Poczuwszy znowu grunt pod nogami, stał się energiczny. Opuścił magazyn broni i udał się na poszukiwanie Ascha. Znaleźć bombardiera nie było łatwo, ale Platzek nie zdradzał niecierpliwości. Szukał Ascha z wytrwałością grzesznika dążącego do zbawienia.
       Tymczasem bombardiera Ascha można było znaleźć bez trudu. Jak zwykle, kiedy chciał odpocząć i przerwać zajęcia służbowe, przebywał u ogniomistrza Werktreua w magazynie mundurowym, mieszczącym się naprzeciwko magazynu broni.
       Asch kazał przydzielić sobie do pomocy kanoniera Vierbeina i zaprzągł go do sortowania długich kalesonów. Był zdecydowany udzielić Vierbeinowi lekcji poglądowej, jak należy postępować z przełożonymi. Choć się jednak bardzo wysilał, nie udało mu się wyprowadzić ogniomistrza Werktreua z równowagi.
       - Od tej pracy tu w magazynie mundurowym rzygać się chce Człowiekowi z nudów - powiedział Asch wyzywająco i zauważył z zadowoleniem, że Vierbein nastawił swoje długie uszy. - Nudna służba, nadająca się właściwie dla ludzi o bardzo przeciętnym umyśle.
       - Dlatego też stale tu tkwicie, Asch - odpowiedział Werktreu z całym spokojem. Nawet mu na myśl nie przyszło poczuć się dotkniętym. Myślał o dziewczynie, z którą się umówił na dziś wieczór: kupa cielska, zawsze wesoła, głupia jak groch na tyce; idealny teren do ostrych ćwiczeń w miłości.
       Bombardier Asch nie dawał za wygraną: - Właściwie nie jest pan wcale prawdziwym żołnierzem - powiedział do Werktreua siadając na stosie spodni. - Raczej ma pan w sobie coś z handlarza starzyzną, zbieracza łachów.
       - Takie uwagi - odparł ogniomistrz z niezmąconą równowagą - możecie sobie darować.
       Asch spojrzał na Vierbeina, który patrzył na niego z bezgranicznym zdumieniem. Od. czasu jak nosił mundur, nie słyszał w stosunku do przełożonego tak śmiałych sformułowań. Podniecało go to. Czekał z napięciem, jak daleko Asch zajdzie, i lękał się o niego.
       Ale nie miał do lęku najmniejszego powodu. Werktreu tak się cieszył na różne rozkosze nadchodzącego wieczoru, że nawet mu do głowy nie przyszło się obrażać. Poza tym potrzebował pieniędzy na sfinansowanie przygotowań.
       - No co, Asch, zagramy partyjkę?
       - Chce pan znowu obłupić podwładnego? - zapytał bombardier.
       - Macie dziś swój dowcipny dzień, Asch.
       - A może chce mnie pan znowu naciągnąć na pożyczkę?
       - Może - odpowiedział Werktreu. - Ale naprzód zrobimy parę rundek w "oko". Jeżeli przegram, zawsze będziecie mogli sięgnąć do portmonetki. A jak by było z butelką wina po ulgowej cenie, gdybym dziś wieczorem przyszedł z moją lalką do waszej kawiarni?
       - Zachciewa się panu także darmochy?
       - Zagrajmy naprzód. Tu są karty. Na razie trzymam bank. Asch potrząsnął głową jak narowisty koń. Z Werktreuem nie można sobie po prostu poradzić. Cokolwiek by się zrobiło, zachowuje równowagę i jak zawsze gotów grać. To nie żaden przełożony, ale ktoś w rodzaju kumpla.
       Bombardier postanowił wymierzyć Werktreuowi jeszcze jedno, ostatnie uderzenie, zanim zaniecha swych wysiłków. Usiadł naprzeciw niego i stukając palcem w karty powiedział: - Tymi nie gram. Te są znaczone,
       Nawet to niezwykle mocne i godzące w honor obwinienie nie potrafiło doprowadzić Werktreua do stanu wrzenia. Myślał o potrzebnym mu na wieczór kapitale obrotowym i w danej chwili gwizdał sobie na wszystko. - No pięknie - powiedział. - W takim razie postaram się o nowe karty. - Po tych słowach wstał i opuścił magazyn mundurowy.
       Kanonier Vierbein, bardzo podniecony, zbliżył się do swego przyjaciela. - Nie powinieneś tak postępować - powiedział z wyrzutem - przecież to przełożony.
       Asch spojrzał na niego badawczo. Po chwili powiedział: - Chciałbym mieć twoje zmartwienia!
       - Musisz być ostrożny - rzekł Vierbein. I dodał: - Takich rzeczy się nie robi.
       - Co się właściwie z tobą stało? - Bombardier pochylił się naprzód, jak gdyby gotując się do skoku.  Nie jesteś już chyba całkiem normalny. Z początku zachowujesz się jak szmata, a teraz prawisz mi kazania na temat moralności. Wygląda mi to na wypadek wprost beznadziejny. Vierbein był szczerze zatroskany o przyjaciela.
       - Ustrzegłeś mnie od wielkiego głupstwa - powiedział Vierbein. - Jestem ci za to wdzięczny. Zorientowałem się teraz, że trzeba przetrzymać. Zrozumiałem cię zupełnie dobrze. Stałem się teraz całkowicie innym człowiekiem. Zobaczysz, że będę zawsze spełniał swój obowiązek, nawet gdyby mi to przyszło bardzo ciężko i nawet gdybym wierzył, że jestem niesprawiedliwie traktowany. Uświadomiłeś mi to! Teraz będę się do tego stosował. Więc nie mogę po prostu znieść, jak ty traktujesz przełożonego. Zrozumże mnie. To mi znowu usuwa grunt spod nóg. Czy możesz to zrozumieć?
       - Jesteś dupa - powiedział Asch grubiańsko. - To jedyna rzecz, którą rozumiem.
       Rozmowa ta, w którą bombardier Asch po prostu nie chciał uwierzyć i która go niepomiernie zdziwiła, została przerwana przez pojawienie się ogniomistrza Werktreua z nowymi kartami.
       Herbert Asch był zdumiony, potem oburzony, wreszcie wściekły. Miał ochotę dać temu Vierbeinowi kopniaka w tyłek, zbić go po pysku. Cóż to za niewolnicza, koszarowa dusza! Karzeł w mundurze! "I dla takich szmaciarzy człowiek urządza rewolty! - Ale zaraz powiedział sobie: - Urządza się rewolty, aby przeszkodzić masowemu produkowaniu takich szmaciarzy. To także zadanie!"
       - Znowu przegraliście, mój dowcipnisiu - rzekł uradowany Werktreu, który rozpoczął partyjkę. - Moja wygrana powiększyła się o dwie marki. Gramy więc dalej.
       Ale intratna partyjka, obiecująca ogniomistrzowi Werktreuowi pocieszający przyrost kapitału zakładowego, została niemile przerwana. Zjawił się ogniomistrz Platzek i zawołał: - No, jesteście, Asch, potrzebuję was pilnie!
       Werktreu opierał się zdecydowanie.
       - To nie wchodzi w rachubę, jest mi tutaj potrzebny.
       - Rozkaz szefa - powiedział Platzek bez żenady. - Chodźcie, Asch.
       Bombardier poszedł chętnie. Nie mógł już patrzeć na głupią twarz Vierbeina. Poza tym był rad, że się wreszcie pozbył Werktreua, zwłaszcza że jego przegrana doszła do dziesięciu marek. W tej sytuacji Platzek był dla niego pożądanym kąskiem.
       Ogniomistrz traktował bombardiera z wyszukaną uprzejmością, która była u niego czymś niezwykłym. Każdy inny spodziewałby się na tej podstawie czegoś. okropnego, ale nie Asch; wietrzył pomyślną okazję.
       Platzek zabrał bombardiera do swego pokoju, przeładowanego koszarowymi meblami. Wskazał mu krzesło, zapytał, czy Asch nie chciałby wódki, papierosa lub piwa. Nie? - No, mój drogi, jakże się wam w ogóle powodzi? Słyszałem, że zostaliście podani na podoficera. Winszuję wam. Jestem jak najbardziej za tym.
       - Czego chcecie ode mnie? - zapytał Asch z całym spokojem. Platzek udał, że nie słyszy, iż bombardier nie zwrócił się do niego w trzeciej osobie ani też nie wymówił jego stopnia służbowego. Był gotów puścić mimo uszu jeszcze więcej, bo przecież wiedział, czego chce.
       Wyciągnął spod poduszki wykaz strzelających i położył go na stole. - Prowadziliście to wczoraj, prawda?
       - Tak jest - powiedział Asch. I wiedział od razu, co teraz nastąpi; nikt nie orientował się tak jak on w sprawie brakującej amunicji. - Pierwsze wpisy pochodzą ode mnie.
       - Obliczenie nie zgadza się - powiedział Platzek poufale. - Brak sześciu nabojów. Co wy na to?
       - Trzeba po prostu te sześć sztuk wpisać dodatkowo. Platzek promieniał; był przekonany, że natrafił na właściwego człowieka. - Ależ macie łepetynę! - zawołał. Urodzony z was podoficer. Chcecie dokonać tego uzupełnienia? Bo musi to być pisane tym samym charakterem pisma. Potem położę swój podpis "Wilhelm".
       - Dlaczego nie - powiedział Asch na pozór obojętnie. - Niech no mi pan to da.
       Pochylili się nad wykazem. Platzek był radośnie podniecony. Poszło lepiej, niż przypuszczał, o wiele lepiej, niż się mógł spodziewać. Ten Asch to cudowny chłopak.
       Bombardier pracował dokładnie wedle wskazówek ogniomistrza. Odbywało się to ze spokojem i w skupieniu. Asch skreślił sześć cyfr i wpisał sześć nowych. Zrobił adnotację: Poprawiono jako mylnie wpisane. Strzelający oddał strzały w odwrotnej kolejności i musiał strzały powtórzyć. Podpisano. . . . . . . . . ogniomistrz.
       Asch przekreślił również liczbę końcową, dodał do niej sześć i wpisał obok nową sumę. Odnotował: 
Poprawiono ze względu na pomyłkę, w obliczeniu. Podpisano. . . . . . . ogniomistrz.
       - Wspaniale, bez zarzutu! - powiedział Platzek zacierając ręce. - No, teraz jeszcze mój podpis. - Podpisał dwukrotnie, starannie, wyraźnie, z zawijasami. Potem uśmiechnął się z zadowoleniem. Miał wrażenie, że mu spadł kamień z serca. - No, to mielibyśmy za sobą - powiedział.
       Asch przeciągnął się na krześle. Patrzył na czysty pokój pachnący mydlinami, pastą do butów i wilgotną pościelą. Powiedział ze spokojem: - A więc było to sfałszowanie dokumentu.
       Platzek roześmiał się. - Mała poprawka. - sprostował i uśmiechnął się jak spiskowiec przepijający do towarzysza.
       - Sfałszowanie dokumentu - upierał się Asch. - Sfałszowanie dokumentu w rozumieniu wojskowego kodeksu karnego.
       - Nie róbcie dowcipów, Asch - powiedział Platzek lekko zaskoczony. - A gdyby nawet! Ostatecznie, mój stary przyjacielu, braliście w tym udział.
       - Myli się pan - powiedział Asch przyglądając się badawczo swemu przełożonemu, który zaczynał się denerwować. Wpis mój nie ma jako taki znaczenia, tylko pański podpis jest istotny.
       - Nie gadajcie głupstw, Asch!
       - Sprawdźmy to - powiedział Asch nie tracąc spokoju. - W każdej chwili jestem do tego gotów.
       Ogniomistrz Platzek, żelazny Platzek-dręczyciel - tyran koszarowy będący ogólnym postrachem - zdębiał. Miał przez chwilę uczucie, że zleciał mu na łeb kawał żelaza. Powoli zaczęło mu świtać w głowie, że wpadł z deszczu pod rynnę. Pierwszą jego reakcją był gniew. - Jak wy właściwie ze mną mówicie! - zawołał. - Używacie niewłaściwego tonu.
       - To samo chciałem właśnie powiedzieć panu - oświadczył chłodno Asch. - Mam wrażenie, że nie orientuje się pan w sytuacji, w jakiej się pan znalazł.
       - Świnio nie skrobana! - ryknął Platzek i zdawało się, że rzuci się na bombardiera. - Ty nikczemny... - Tu oniemiał. Usta miał szeroko otwarte, ale nie mógł wydobyć z siebie ani słowa.
       - Niech się pan spokojnie wygada - zaproponował Asch.
       Platzek nie odznaczał się godnym uwagi rozumem, sam uważał się raczej za człowieka czynu; ale idiotą nie był. Rozporządzał nawet pewną dozą przebiegłości. Potrzebował nieco czasu, zanim całkowicie zrozumiał niebezpieczną sytuację, w jakiej się znalazł. Nie miał już żadnych złudzeń. Wpadł w pułapkę.
       Tego czwartku cały świat mu się zawalił. Koledzy albo ci, których za kolegów uważał, wystawili go haniebnie do wiatru. Sam musi wypić piwo, którego nawarzył. A to podwładne mu, śmierdzące bydlę zlikwidowało go moralnie, wyłuskało go jak laskowy orzech, potraktowało go jak papier klozetowy. Tego już było za wiele. Tego żaden uczciwy człowiek nie zniesie. Ale taki był stan faktyczny.
       Ogniomistrz Platzek wciągnął wysunięty podbródek i spuścił głowę. Opadł na polowe łóżko. Wyglądał jak półtora nieszczęścia,
       - Teraz podoba mi się pan bardziej - powiedział Asch bezlitośnie.
       Platzek dygotał z furii. Wszystko w nim krzyczało, by się rzucić na Ascha i zrobić z niego miazgę. Ale Asch nie był ułomkiem. Przed chwilą pokazało się, że nie był również tchórzem. Poza tym pobicie podwładnego zakwalifikowano by jako maltretowanie. A jeżeli ta historia z wykazem strzelających nabierze rozgłosu, czeka go sąd, degradacja, więzienie i piękne sny skończą się na zawsze. Platzek zgrzytnął zębami; wydawało się, że to zgrzytnęły zęby konia.
       - A więc tak to wygląda - powiedział Asch bez najmniejszej nuty triumfu w glosie. - Człowiek robi wszystko, by nie stracić swego stanowiska. Nie chce podpaść, chce uchodzić za wzór, chce uzyskać przychylność przełożonych. Aby to osiągnąć, gotów jest zrobić wszystko. Wszystko! Dręczyć ludzi, fałszować dokumenty, popychać ludzi do samobójstwa. To jedna strona medalu. Druga polega na wypełnianiu rozkazów.
       - Czego wy ode mnie chcecie? - zapytał ponuro Platzek.
       - Chcę przede wszystkim, by się pan zachowywał jak bodaj na pół cywilizowany człowiek, a nie jak oszalały czeladnik rzeźnicki. O tym, czego chcę od pana prócz tego, zakomunikuję panu we właściwym czasie.
       
       Tego czwartku padł pierwszy strzał. Słońce już zaszło. Na niebie wisiały deszczowe chmury, zdawało się, że to one połknęły dzień. Była godzina dwudziesta minut osiemnaście.
       Przed chwilą starszy ogniomistrz Schulz rozsiadł się wygodnie przy swoim stole w kancelarii. Lubił od czasu do czasu pracować długo po zakończeniu zajęć. Dbał, by dochodziło to do wiadomości żołnierzy: pracował przy szeroko otwartych oknach i pełnym oświetleniu. Każdy, kto przechodził obok kancelarii, mógł i musiał zobaczyć go pochylonego nad stołem.
       Schulz mógł oczywiście skończyć swe zajęcia o wiele wcześniej, ale nie chciał tego. Podczas zajęć służbowych kręcił się po koszarach, wstępował do kantyny lub do żony, by jej zademonstrować, jak bardzo nią pogardza. Ledwie zajęcia się skończyły, stawał się czynny albo przynajmniej udawał, że nim jest.
       Odebrał od ogniomistrza Platzka wykaz strzelających. Przerzucając go natrafił na poprawkę. Spojrzał na Platzka stojącego przed nim w milczeniu z ponurą miną.
       - Zupełnie nieźle - powiedział Schulz. - Robi przyzwoite wrażenie.
       - A więc sprawa jest załatwiona? - zapytał Platzek mrukliwie.
       - Tak się wydaje - odrzekł szef. - Wykaz zgadza się, a to dla mnie rzecz główna. Miejmy nadzieję, że te sześć nabojów zniknie raz na zawsze.
        - Jak to rozumiesz? - zapytał Platzek bez większego zainteresowania, nic nie przeczuwając.
       Schulz mówił przytłumionym głosem, nie można go było usłyszeć na dworze mimo na oścież otwartych okien, nawet gdyby ktoś zechciał podsłuchiwać, co było jednak mało prawdopodobne.
       - Jak to rozumiem? Zupełnie prosto. Przypuśćmy, że te sześć nabojów albo tylko kilka z nich wypłynie na wierzch. Ktoś może sobie nimi strzelić w usta, zabić rywala, położyć trupem cywila, któremu jest winien pieniądze, wpakować kulę kobiecie, która go obdarzyła syfilisem, i diabli wiedzą co jeszcze. Wszystko to już bywało, więc i teraz może się zdarzyć. No i zaczyna się śledztwo. I co wtedy, kiedy się okaże, że nabój pochodzi ze strzelania, że go ukradziono na stanowisku dozorowanym przez niejakiego Platzka? Co wtedy?
       - Nie wywołuj i ty wilka z lasu - powiedział Platzek ponuro.
       - I ja? Któż go już wywoływał?
       Platzek milczał. Patrzył tępo na szefa, który się rozparł na swym krześle. - W takim razie mogę chyba odejść? - zapytał.
       - Nie mam nic przeciwko temu - odrzekł Schulz i spojrzał na ogniomistrza Platzka z satysfakcją. "Wykończyłem go - powiedział sobie - jest teraz zupełnie mały i paskudny; dobrze mu to zrobi. Zapewne, należy do przydatnych żołnierzy, można się na niego zdać w różnych dziedzinach, ale właśnie te sukcesy przyprawiły go o pewną manię wielkości. Doszło do tego, że w stosunku do swego szefa baterii zachowywał się z przesadną koleżeńskością, zapominając, że ostatecznie ma przed sobą bezpośredniego przełożonego. Tak, taka szpryca zupełnie dobrze mu zrobi."
       Schulz rozparty na swym krześle promieniał zadowoleniem. Przewaga jego stawała się coraz wyraźniejsza. Była okupiona pewnymi ofiarami, ale wszystkie wysiłki zdawały się opłacać. Teraz miał w ręku Wedelmanna, tego aroganta, który zawsze wszystko lepiej wiedział. Lora, jego żona, zachowuje się jak turkaweczka, a kanonier Vierbein skacze jak zając. Szef kuchni został wykończony i już pakuje manatki; zluzuje go któryś z podoficerów trzeciej baterii, prawdopodobnie Schwitzke, a ten wie, co się komu należy.
       Schulz bawił się telefonem. Potem wziął słuchawkę i kazał się połączyć z podoficerem dyżurnym. - Ordynans podporucznika Wedelmanna zostaje natychmiast odwołany - powiedział. - Funkcje jego obejmuje kanonier Wagner.
       Nie odejmując od ucha słuchawki uśmiechnął się szeroko. - Czy ten Wagner się do tego nadaje czy nie - o tym ja decyduję. Kto z nas dwóch jest tutaj szefem? No więc! Popędzicie zaraz do podporucznika Wedelmanna i zameldujecie mu o tym z wyraźnym podkreśleniem, że to mój rozkaz. Zrozumiano?
       Szef odłożył z rozmachem słuchawkę. Zatarł ręce, strzelił palcami. Były to jego małe przyjemnostki!
       Otworzył prawą szufladę biurka, wyciągnął z niej rolkę toaletowego papieru, oderwał trzy pokaźne porcje. Złożywszy je starannie, wpakował to wszystko razem do lewego mankietu swego rękawa. Po czym włożył rolkę papieru z powrotem do szuflady i zamknął ją na klucz.
       Podniósł się rześko, rzucił badawcze spojrzenie na zapadający za oknami mrok i opuścił kancelarię elastycznym krokiem. Ale nie od razu poszedł do toalety na dolnym korytarzu, w której dwa razy dziennie zwykł był znikać za drzwiami z napisem: "Tylko dla podoficerów". Najpierw przeszedł na klatkę schodową i udał się do swego mieszkania. Nie wszedł do środka, zatrzymał się w pobliżu uchylonych drzwi, w wąskim korytarzu. - Na godzinę dwudziestą trzydzieści piwo - zawołał - poza tym cygaro i gazeta!
       Lora, która na ten bezpośredni rozkaz nie ruszyła się z miejsca, nic nie odpowiedziała.
       - Zrozumiano?! - krzyknął.
       - Tak, zrozumiano - powiedziała Lora. Ton jej nie należał do uprzejmych.
       Schulz skinął głową. Robił wrażenie zadowolonego. Jak można się było spodziewać, autorytet jego został zachowany. Okazywała mu respekt, choć nie była zbytnio rozentuzjazmowana. Ale trudno było tego od razu oczekiwać, zwłaszcza od kobiety.
       Zamknął za sobą drzwi mieszkania i poszedł w kierunku toalety przez jasno oświetlony, pusty korytarz. Rzucił okiem na zegarek: kwadrans po ósmej. Ma więc dosyć czasu, by się załatwić, przeczytać wiszącą stale w ustępie gazetę żołnierską i ewentualnie podsłuchać jakąś rozmowę.
       Wszedł do toalety, zatrzymał się na razie w ubikacji ogólnej, otworzył wielkie okno o matowych szybach. Był zawsze zwolennikiem świeżego powietrza, w każdym razie przy temperaturze powyżej dwudziestu pięciu stopni. Patrzył w ciemność w stronę skrzyń ze śmieciami i placu, na którym zwykle suszono bieliznę, trzepano dywany, oraz w stronę placu ćwiczeń. Potem, stojąc dalej w oknie, zapalił papierosa, rzucił wypaloną zapałkę szerokim łukiem na dwór, postanawiając sobie, że zaraz jutro rano po uprzątnięciu rejonu sprawdzi, czy zapałka została znaleziona.
       Zaczął automatycznie rozpinać mundur, podszedł do jednych z trojga drzwi, na których widniał napis: "Tylko dla podoficerów. Klucz w kancelarii". Ponieważ zastrzegł sobie przywilej wręczania tego klucza, o co go oczywiście nikt nie ośmielił się prosić, chyba że chodziło o oczyszczenie ustępu, było to więc coś w rodzaju jego ubikacji prywatnej.
       Zastanawiał się właśnie, czy czytać gazetę żołnierską, czy też deliberować nad tym, w jaki sposób można by wzmocnić swą i tak już mocną pozycję. Nagle usłyszał ostry trzask, jak by ktoś z bata strzelił. Zabrzęczały szyby, kawałki szkła pokryły kamienną posadzkę. Z jednej ze ścian posypał się tynk.
       Skoczył na równe nogi, otworzył drzwi, stanął jak wryty. Jedna z szyb była stłuczona, w suficie widniała podłużna rysa. Schulz podciągnął machinalnie spodnie.
       Ktoś szarpnął drzwiami. Pojawił się w nich kapral Schwitzke, Mamut, i zajrzał z zaciekawieniem do toalety. - Co się tu dzieje? - zapytał. Po chwili dopiero zorientował się, kto tu podciąga w górę spodnie. - Czy to pan szef strzelał?
       - Strzelano do mnie - powiedział Schulz. Wyglądał na zbitego z tropu, co Schwitzkego niemało zdziwiło. Przez okno. Wyjrzyjcie, może jest tam ktoś.
       Schwitzke wyjrzał, ale nic nie zobaczył. - Nie ma nikogo - powiedział.
       - Tam musi ktoś być! - zawołał szef.
       - Gdyby tam ktoś był i strzelił, trudno przypuszczać, że będzie wciąż jeszcze stał i czekał - zaopiniował Schwitzke.
       Mamut Schwitzke był bardzo z siebie niezadowolony. Przeklinał się w duchu za to, że przyszło mu na myśl zobaczyć, co się właściwie stało. Kiedy padł ów strzał, czy coś w tym rodzaju, znajdował się właśnie w korytarzu wracając z umywalni. Trzeba było po prostu dać drapaka i udać, że nic nie słyszał. Doświadczenie mówiło, że jest to zawsze najlepsza reakcja; w każdym razie oszczędzała nieprzyjemności. Ale nie, jakiś diabeł go opętał, musiał przybiec i wpaść w ręce szefa. A tymczasem najwyższy już czas iść na partię kręgli.
       - Musimy zamknąć koszary - powiedział starszy ogniomistrz, unikając zbliżenia się do otwartego okna.
       - Po co? - zapytał Schwitzke. - Na co to się ma zdać?
       - To był zamach.
       Mamut Schwitzke był mistrzem w bagatelizowaniu, kiedy chodziło o uniknięcie niepotrzebnego podniecenia i dodatkowej roboty. - Ależ panie szefie - powiedział - kto by tam strzelał do pana!
       - Właściwie ma pan rację - odparł Schulz niepewnie.
       - Przecież to może być coś zupełnie niewinnego, może ktoś czyścił broń.
       - Idiota! - powiedział zawsze bystry i konsekwentnie myślący Schulz. - Czyścić broń na dworze, w ciemnościach? A amunicja?
       - Mógł to być wartownik - powiedział, spiesznie Schwitzke. - Takie rzeczy zdarzają się. Wartownicy mają amunicję. Strzał mógł paść przypadkowo. W zeszłym roku zdarzyło się raz coś takiego.
       - Skoczcie na wartownię - powiedział Schulz - sprawdźcie tam, czy przypuszczenia wasze są słuszne.
       Schwitzke nie kwapił się z tym. "Skoczenie" na wartownię zabrałoby mu dziesięć minut cennego czasu. - Mógł to być równie dobrze strzał z pistoletu! - zawołał. - Oficerowie mają prywatną amunicję. Strzelają codziennie po okolicy.
       - Tak, po oficerach można się tego spodziewać - powiedział Schulz. - Zwłaszcza po podporuczniku Wedelmannie.
       - Właśnie! - powiedział Schwitzke; miał w tym swoim "właśnie" wprawę i wymawiał to słowo z przekonaniem. - Tak musiało być. Bo jest przecież zupełnie wykluczone, żeby ktoś chciał strzelać do pana szefa.
       - I ja tak sądzę - powiedział szef protekcjonalnie, ale bez przekonania. Myślał sobie: "To nie może być, to wykluczone, podobne rzeczy po prostu nie istnieją".
       - Mimo to - oświadczył - musimy iść na pewniaka. Zawołajcie do pomocy jakiegoś podoficera i zameldujcie się później u mnie na dole przy wejściu.
       - Tak jest - powiedział Schwitzke nie starając się już ukryć swego niezadowolenia. Poszedł do; kaprala Lindenberga, który o każdej godzinie dnia i nocy gotów był pełnić służbę i z pewnością znajdował się w obrębie koszar.
       Jak było do przewidzenia, Schwitzke zastał Lindenberga przy studiowaniu instrukcji. Lindenberg był pochłonięty zagadnieniem, jak najlepiej przechowywać maski gazowe.
       - Masz natychmiast pójść ze mną - powiedział Schwitzke. - Szef cię potrzebuje.
       Lindenberg skinął głową i podniósł się bez chwili wahania. Uważał stawianie zbytecznych pytań za nie licujące z zawodem Żołnierza. Wciągnął buty, włożył mundur, chwycił pas i czapkę i wybiegł. Schwitzke podążył za nim.
       Starszy ogniomistrz Schulz stał przy wejściu. Zapisywał wszystkich, którzy chcieli wyjść lub wejść. Zadawał bardzo kłopotliwe pytania. Nie miał teraz wątpliwości, jak opanować tę niezwykłą, niemal niebezpieczną sytuację. Rozumował następująco: Padł strzał, i to z zewnątrz. Należy przyjąć, że chodzi tu o strzał karabinowy. Mógł sobie doskonale wyobrazić, skąd się wzięły naboje. Właściwie chodzi tylko o ustalenie, czy strzał ten oddał ktoś z trzeciej baterii, a więc z jego baterii. Jeżeli tak, musiał użyć karabinu. Ustalenie tego nie było wcale takie trudne. Tylko szeregowcy mieli karabiny, które stały zawsze na korytarzu w swoich stojakach.
       . Zameldował się kapral Lindenberg. Schwitzke trzymał się skromnie na uboczu.
       - A więc - powiedział szef - wy, Lindenberg, obejmiecie korytarz na pierwszym piętrze, wy, Schwitzke - korytarz dolny. Zbadacie- każdy karabin, sprawdzicie, czy lufy są czyste. Zapiszecie każdy brakujący. Gdyby ktoś czyścił właśnie swój karabin, zameldować mi natychmiast. Zrozumiano? Niech Schwitzke albo lepiej wy, Lindenberg, poleci zbrojmistrzowi zgłosić się do mnie. Jazda!
       Obaj podoficerowie oddalili się biegiem. Starszy ogniomistrz pozostał na swym punkcie kontrolnym. Ruch był niewielki. Szef stał pogrążony w rozmyślaniach. Uspokajał samego siebie powtarzając sobie w kółko, że wszystko to było zapewne zupełnie niewinne. Coś innego jest po prostu nie do pomyślenia! Jest absurdem. Gdyby bowiem...
       Schwitzke zameldował wykonanie rozkazu: - Karabiny w dolnym korytarzu sprawdzone. Lufy bez zarzutu. Jednego karabina brak.
       Wkrótce potem zameldował również Lindenberg: - Karabiny na środkowym korytarzu sprawdzone. Dwóch karabinów brak.
       W chwilą później zjawił się bombardier Kowalski meldując: - Zbrojmistrz Wunderlich wyszedł. Ale przecież ja orientuję się w magazynie amunicyjnym.
       Starszy ogniomistrz obliczał: żaden z żołnierzy baterii nie pełnił dziś służby wartowniczej. Urlopowicze oddali swoją broń do magazynu i stosownie do przepisów usunęli ze stojaków tabliczki ze swymi nazwiskami. Odkomenderowani zabrali broń i również pousuwali tabliczki. Ale trzech karabinów brak.
       - Ile karabinów jest w naprawie? - zapytał Schulz bombardiera.
       - Trzy - odpowiedział tamten bez namysłu.
       Starszy ogniomistrz Schulz odetchnął. - A więc nie mógł to być żaden z naszych - powiedział z ulgą. I dodał: - Byłaby to ostateczność!
       
       O godzinie dwudziestej minut dwadzieścia jeden tylko bombardier Asch opuścił koszary artyleryjskie. Włożył mundur wyjściowy, kanty jego spodni budziły podziw, buty lśniły. Wyglądał dzisiaj wyjątkowo przedsiębiorczo.
       Nad miastem wisiały ciemnogranatowe cienie. Księżyc błyszczał blado. Pojedyncze okna rzucały w zapadający mrok jaskrawe światło. Koszary leżały teraz podobne do ujarzmionego, zastygłego zwierzęcia. Wiał niespokojny wieczorny wiatr, zapowiadający burzę.
       Asch minął bramę i poszedł w kierunku osiedla robotniczego, rozpoczynającego się o kilkaset metrów od wejścia do koszar. Nie oglądał się za siebie. Szukał domku majstra Freitaga, który był inny niż wszystkie, nie większy i nie bardziej pomysłowo zbudowany, ale otoczony starannie pielęgnowanym ogrodem oraz młodymi drzewkami, które ciekawie wyciągały gałęzie ku górze. Solidny, wysoki płot dookoła domku przypominał mur. I teraz w ciemnościach dom Freitaga był łatwy do znalezienia, gdyż wypełniał na horyzoncie większą przestrzeń niż inne. Otworzył mu ojciec Freitag, który z fajką w zębach stał oparty o ogrodową furtkę. Obaj mieli uczucie, że znają się już od długich lat.
       - Niech pan wejdzie - powiedział Freitag. - Rodzina moja oczekuje pana.
       - Właściwie chciałem powiedzieć prędko "dobry wieczór" i potem zabrać pana ze sobą.
       - Dokądże to?
       - Do mnie do domu, panie Freitag.
       - Czy nie pomylił mnie pan aby z moją córką?
       - Nic podobnego - powiedział Asch - znam doskonale różnice. Mam nadzieję, że kiedyś, później, pańska córka będzie przebywała dostatecznie często w moim domu. Ale dziś potrzebny mi jest pan, gdyż muszę wyjaśnić memu ojcu pewne sprawy.
       - Hm - mruknął Freitag po namyśle. - Pański ojciec jest kawiarzem - czy nie tak się mówi? Jest więc handlowcem, ja zaś jestem robotnikiem fabrycznym. Trudno mi wyobrazić sobie, żeby ojcu pańskiemu rozmowa ze mną sprawiała przyjemność.
       - Jest w każdym razie na to przygotowany - powiedział Asch z całą uczciwością. - Rozmawiałem z nim przez telefon. Jest ciekaw poznać pana i tego, co mu chcę powiedzieć.
       - Dobrze więc. - Freitag skinął potakująco głową. - Czy nie oczekuje pan teraz ode mnie, panie Asch, żebym się czuł zaszczycony lub wzruszony? Jestem tylko zdziwiony. Zdziwiony pańskim tempem. Zaledwieśmy się poznali, a już zaczyna pan mną rozporządzać.
       - Może powitamy rodzinę - rzekł Asch.
       Weszli do mieszkania. Pani Freitag promieniała, Elżbieta utrzymywała dystans.
       - Znowu przychodzisz bardzo późno - powiedziała. - Czy musisz przed capstrzykiem wrócić do koszar?
       - Dziś mam przepustkę nocną. Do pierwszej.
       - Jak wspaniałomyślnie! - szydziła Elżbieta.
       - Nie mogę jednak zostać długo. Muszę pójść do mego ojca.
       - Ach! - wykrzyknęła Elżbieta z rozczarowaniem.
       - A ja mu towarzyszę - powiedział stary Freitag.
       Elżbieta nie zadawała sobie trudu, by ukryć, że jej to poszło nie w smak. Pytała siebie, co też wpłynęło na Herberta, że jej tak wyraźnie unika. Istniało mnóstwo usprawiedliwiających go przyczyn, ale żadna z nich nie zadowalała jej.
       - Chodź, matko - powiedział Freitag. - Muszę się przebrać.
       - Możesz to przecież zrobić sam.
       - Zapewne, matko, ale masz chyba jeszcze coś do roboty w kuchni.
       Pani Freitag zrozumiała: była tu zbyteczna, niech młodzi zostaną sami. - Ach tak! - powiedziała. - No oczywiście.
       Elżbietę zawstydził nieco ten niezgrabny manewr.  Jeżeli o mnie chodzi - powiedziała zdecydowanie - możesz, matko, zostać tu spokojnie. Mnie nie przeszkadzasz.
       - Skoro pani ma w kuchni coś do roboty - powiedział Asch uprzejmie - nie chciałbym, by pani sobie ze względu na mnie przeszkadzała.
       Rodzice opuścili pokój. Przez zamknięte drzwi słychać było ich śmiech. Nie ulegało wątpliwości, że się doskonale bawią.
       Elżbieta patrzyła na Herberta wzrokiem pełnym niezadowolenia i wyrzutu. Herbert wstał i podszedł do niej. Nie kryła się z tym, że tej próby zbliżenia nie pochwala, - Nie dotykaj mnie! - powiedziała.
       Asch otoczył ją ramieniem. Udała, że się opiera. Ale obrona nie była zbyt gwałtowna i nie przeszkodziła Aschowi w osiągnięciu tego, czego chciał. Pozwoliła się całować.
       Po chwili powiedziała: - Co się z tobą właściwie dzieje? Czy w ogóle wiesz jeszcze, czego chcesz?
       - Wiem doskonale. Ale odkładam sobie spełnienie moich życzeń na nieco później. W odpowiedniej chwili wrócę do tego.
       - Wszystko powinno by być inaczej. Po tym, co zaszło między nami, powinno to wyglądać zupełnie inaczej.
       Asch położył ostrożnie rękę na jej ramieniu. - Masz oczywiście rację - powiedział - i z pewnością pragnę tego samego, co ty. Nie mogę jednak uczynić teraz tego, co chcę. Nie jestem panem swojego czasu. Ściśle biorąc, nawet nie mogę być panem swojej woli.
       - Tego nie rozumiem - powiedziała.
       - I wcale rozumieć nie potrzebujesz. Nie chcę nawet powiedzieć, że to męska sprawa. Jest to tylko nienormalne, nienaturalne. Ściśle biorąc, jest to nieludzki gwałt przeciw naturze.
       - Ciągle cię jeszcze nie rozumiem.
       - Elżbieto! - tłumaczył powoli i z trudem. - Nie umiem być tkliwy, wiesz o tym. W każdym razie nie umiem o tym mówić. Nie potrafię powiedzieć ci, że cię kocham, nawet wtedy, kiedy to jest prawdą i kiedy o tym ciągle myślę. Wszystkie wielkie słowa wydają mi się banalne. Nie mówię: "Aż do śmierci!" Nie mówię także: "Na całe życie!" Nie potrafię mówić o honorze jak o kiszce wątrobianej, ani wymawiać słowa "wierność" na tym samym oddechu co "chleb z marmoladą".
       - Herbercie, co to ma znaczyć?
       - Widzisz, Elżbieto, chcę się z tobą ożenić.
       - Herbercie!
       - Nie zaraz i nie w tym tygodniu. Nieco później, kiedy wszystko się wyjaśni.
       - Co się ma wyjaśnić, Herbercie?
       - Zobaczysz. A ja zobaczę, jak to przyjmiesz. Tego jednak, co ci przed chwilą powiedziałem, nie chciałem przemilczeć. Powinnaś to była wiedzieć. To, co teraz nastąpi, w niczym nie zmieni moich uczuć dla ciebie. Jeżeli sprawa wyglądać będzie tak samo u ciebie, będę szczęśliwy. Jeżeli nie, dasz mi to odczuć i będę zadowolony.
       - Herbercie, przerażasz mnie.
       - Muszę teraz iść - powiedział Asch. - Ojciec mój czeka na mnie. - Uścisnął silnie jej ramię. Potem szybko odszedł.
       Stary Freitag czekał już na niego. Nie mówiąc zbyt wiele poszli razem do miasta. Szli krok w krok.
       Kawiarnia Ascha była rzęsiście oświetlona. Pełno w niej było gości. W jednej z wnęk siedział ogniomistrz Werktreu z krępą dziewczyną i przyjaźnie kiwnął ręką w kierunku Ascha.
       - Zdumiewa mnie, że jest pan tak lubiany przez wyższe szarże - powiedział Freitag, który wpadł w dobry humor.
       - Kosztuje mnie to coś niecoś - odrzekł Asch. - Teraz zrozumiałem jednak, że tego rodzaju lokata kapitału nie opłaca się na dłuższy dystans.
       Szybko przeszli przez długi lokal. Asch kłaniał się obsłudze. - Tam z tyłu - powiedział do Freitaga - w kącie na prawo siedzi moja siostra.
       - Bardzo miła dziewczyna - zauważył Freitag.
       - Ale mózg ma jak choinka: barwne kule, jaskrawe światła, sentymentalne śpiewy chóralne.
       - A ten żołnierz obok niej?
       - Nazywa się Vierbein. To przynależny do choinki święty Mikołaj.
       Ingrid spojrzała na brata. Vierbein miał zamiar podnieść się, by go przywitać. Ale Asch powiedział: - Siedź! Wydaje mi się, że macie jeszcze ze sobą trochę roboty, zanim sobie nawzajem zupełnie otumanicie mózgi.
       Asch nie oczekiwał odpowiedzi. Wskazywał Freitagowi drogę. Otworzył tylne drzwi lokalu, weszli po schodach na górę i znaleźli się w obszernej sieni. Tu spotkali właściciela kawiarni, starego Ascha.
       Stary Asch zamroził w dużym pokoju trzy butelki wina i postawił pudełko cygar. Obserwował badawczo swego gościa, jak gdyby miał zamiar go kupić. Miało się wrażenie, że nie może ustalić ceny; był uprzejmy w jakiś bliżej nie określony sposób. Ť Zasiedli przy wielkim stole, zapalili cygara, skosztowali wina. Stary Asch i Freitag przyglądali się sobie ukradkiem, Herbert zostawił im na to wystarczająco dużo czasu.
       - Nie jestem znawcą wina - powiedział wreszcie Freitag. - Nie wiem, czym mnie pan częstuje. Być może, że jest to zwykły sikacz, ale mnie smakuje.
       Stary Asch pochylił się naprzód i zapytał: - Pan myśli na serio, że to zwykły sikacz? Uważa pan, że byłbym do tego zdolny?
       - Dlaczego nie? Wyborowe wina daje się tylko wybranym gościom. Przecież nie wiem, czy jestem tu w ogóle pożądany.
       - To jest jedno z moich lepszych win. Najlepsze chowane są na dni specjalnie uroczyste, jak zaręczyny, chrzciny, pogrzeb führera. - Ostatnia uwaga wyrwała mu się, żałował, że ją uczynił. Ale nie starał się o naprawienie swego błędu, raczej czekał z napięciem, jak jego gość na to zareaguje.
       - W takim razie można sobie tylko życzyć - powiedział Freitag ze spokojem - żeby pan miał jak najprędzej okazję sięgnąć po swoje najlepsze wino z okazji trzeciego z wyliczonych przez pana wydarzeń.
       - Zapraszam pana na to już dziś - odezwał się stary Asch wesoło. - Mam jednak nadzieję, że nie będziemy na tę okazję czekali i że jeszcze przedtem, z okazji zaręczyn, będziemy mogli zaatakować moje rezerwy. Pańskie zdrowie, panie Freitag.
       Pili z zadowoleniem, małymi łyczkami, długo trzymając wino na języku. - Jest ciężkie, cierpkie, ma aromat dojrzałych, dobrze przechowanych jabłek - powiedział stary Freitag poważnie.
       - Istotnie doskonałe - oświadczył Asch. - Dokładnie je pan określił. Powinien pan był zostać restauratorem.
       - Wykluczone! - bronił się Freitag. - Byłbym z pewnością swoim najlepszym klientem.
       Tak sobie gadali. Herbert Asch nie przeszkadzał temu. Dobrze się rozumieli. Mieli ze sobą więcej wspólnego, niż się im z początku zdawało. Stary Asch wyznał, że sam przeprowadza w domu wszystkie reperacje dla Własnej przyjemności. Tylko z wielką lodówką nie umiał sobie dać rady; cieknie z niej woda i nie można osiągnąć temperatury dość niskiej. Freitag natychmiast wyraził gotowość naprawienia lodówki. Stary Asch zgodził się bez namysłu. Już mieli ściągnąć z siebie marynarki, wziąć narzędzia i zejść do kuchni. Herbert z trudem im to wyperswadował.
       - Kiedy indziej - powiedział. - Ostatecznie nie po to tu jesteśmy.
       - Jesteśmy tutaj - powiedział stary Asch - żebym poznał twego teścia. To się już stało. Podoba mi się. Teraz możemy spokojnie oddać się naszym przyjemnościom.
       - Chwileczkę! - powiedział stary Freitag ze zdumieniem. - Kto tu ma być czyim teściem. To, co usłyszałem, jest dla mnie zupełną nowością.
       - Przepraszam - powiedział Herbert Asch z zakłopotaniem. - Ojciec mój tylko skomentował pewną moją aluzję.
       Staremu Aschowi było to wyraźnie niemiłe.
       - Dajmy temu spokój - powiedział starając się przejść do porządku nad kłopotliwą sytuacją. - Wszystko jedno, teść czy nie teść, i tak się rozumiemy. Ale, ale po cośmy tu się właściwie zebrali?
       - Chciałem spróbować wytłumaczyć ci coś, mój ojcze.
       - Mam nadzieję - powiedział stary Freitag zdecydowanym tonem - że nie pozostaje to w żadnym związku z moją rodziną.
       Nie jestem skłonny dać się sprzedać, zwłaszcza za moimi plecami.
       - Jesteś głupi smarkacz - mruknął stary Asch z irytacją. - Wprawiasz w zakłopotanie dwóch dorosłych mężczyzn. Niech się pan nie gniewa, panie Freitag.
       - Załatwione - odpowiedział tamten.
       - Czegóż więc chcesz od nas?
       - I ty byłeś kiedyś żołnierzem, ojcze, prawda?
       - Oczywiście.
       - Podobało ci się w wojsku?
       Stary Asch nie miał najmniejszego pojęcia, do czego jego syn zmierza. - Czy mi się podobało? Skąd ci to przyszło do głowy? Zmarnowałem dwa lata.
       - A pan, panie Freitag?
       - Przyłączam się do opinii mego przedmówcy - oświadczył Freitag bez większego zainteresowania.
       - Piękne to były czasy, wspaniałe, co?
       Obaj starzy spojrzeli na siebie, uśmiechnęli się z zakłopotaniem i podnieśli napełnione winem kieliszki. - Tak, to były czasy!... - powiedział stary Asch nie bez szyderstwa.
       - Jeden z nas przyszedł do koszar prosto z obory - powiedział Freitag. - Wolno mu było trzepać dywany pani kapitanowej, co go wprawiało w entuzjazm. Inny był woźnicą; został feldfeblem i miał teraz nie tylko cztery konie, ale i trzydziestu ludzi słuchających jego rozkazów. Inny znowu był za głupi, żeby odróżnić owies od jęczmienia, ale podczas parad maszerował wspaniale i pewien prawdziwy generał zapytał o jego nazwisko. Takim typom wojsko się podobało.
       - A co dopiero wojna! - zawołał stary Asch. - Listonosz wyjechał na koszt państwa do Francji i żył tam jak u Pana Boga za piecem. Po powrocie umiał po francusku trzy słowa, które w stanie zamroczenia alkoholowego powtarzał ze trzydzieści razy w ciągu jednego wieczora. Sprzedawca w składzie węgla; nie mogący sobie przed wojną pozwolić na świąteczne ubranie, rozwalił trzy domy, dwa działa, cztery ciężarówki i kilka tuzinów ludzi. Nauczyciel-praktykant z Pomorza był ordynansem przy sztabie pułku; pułkownik po pijanemu mówił do niego "Emil". I tym się to bardzo podobało.
       - W gruncie rzeczy dziś jest zupełnie tak samo - powiedział Herbert Asch. - Człowiek wyskakuje z codzienności, z kręgu interesów, z monotonnego rytmu pracy. Nagle otrzymuje amunicję i może zabijać. Staje się panem licznych podwładnych i może ich dręczyć. Trzyma ich los w swym ręku i nie wzdraga się z tego korzystać.
       - A może - powiedział Freitag z namysłem - istnieje w ludziach coś w rodzaju prastarej naturalnej skłonności do żołnierki. To jakiś odwieczny popęd, to nie tylko chęć mordowania i żądza władzy, ale również pęd do obrony swego życia i mienia, życia kobiet i dzieci, chorych i słabych, obrona przed dzikimi zwierzętami, rozbójnikami, szaleńcami - przed wrogiem...
       - Może - powiedział stary Asch. - Są jednak ludzie, którzy na tym prymitywnym, uzasadnionym popędzie umieją robić świetny interes. Jeden chce tego, co posiada drugi. Więc oświadcza po prostu, że ten drugi jest dzikim zwierzęciem, rozbójnikiem, obłąkańcem i wrogiem. Zawsze dwie strony prowadzą wojnę, obie zazwyczaj przy błogosławieństwie kościoła. Obie chcą mieć rację, bronić honoru i pokoju, obie twierdzą, że się tylko bronią. Ale jedna z nich musi być chyba świnią? A może obie.
       - Żołnierka - powiedział Freitag - staje się naprawdę zła dopiero przez złą sprawę, o którą się bije. Przypuśćmy, że ten Hitler rozpęta wojnę z całą premedytacją. Najlepsi żołnierze staną się wtedy automatycznie członkami bandy morderców. Ale moim zdaniem sama żołnierka to rzecz zupełnie inna..
       - I dlatego - zawołał Herbert Asch z oburzeniem - człowiek musi dać się nurzać w błocie, musi przyjmować bez słowa protestu, jak jakiś boski wyrok, każdy rozkaz opętanego manią wielkości malarzyny, musi się dać moralnie wykańczać, musi wyłączyć swój mózg, aż mu on zupełnie wyjałowieje, musi iść na rozkaz do wychodka, stawać na baczność przed każdym pierwszym lepszym osłem, który się do niego odezwie, stawać do raportu, kiedy chcę. wyjść! Musi zamienić się w robaka, jeżeli chce żyć!
       - Kto twierdzi, że tak być musi zawsze i we wszystkich okolicznościach? - zapytał Freitag gwałtownie.
       - Myśmy się zawsze wedle wszelkich reguł sztuki żołnierskiej dekowali - wyznał stary Asch z uśmiechem. - Kto miał tylko głowę na karku albo przynajmniej tylko trochę czelności, ten mógł nabić w butelkę każdego podoficera. Wielu dziś jeszcze mówi o tym z rozczuleniem. Te tak zwane piękne wspomnienia z czasów wojskowych to właściwie wspomnienia o udanych oszukańczych manewrach.
       - Zagadnienie tkwi w strukturze - powiedział Freitag. - Tkwi w tym, że nie chce się mieć ludzi, tylko machinę wojenną. Ale ludzie nie godzą się już na to, by ich traktowano jak numery. Wraz z ogólnym podnoszeniem się stopy życiowej rosną również potrzeby duchowe. Nie ma już prawie analfabetów. Każdy wykwalifikowany robotnik, każdy kierowca, każdy księgowy jest dziś o niebo inteligentniejszy od zawodowego podoficera.
       - Ale metody Wehrmachtu - zawołał Herbert - są takie same jak przed wojną światową, a może jeszcze gorsze! Dręczenie, aby wymusić bezwzględne posłuszeństwo! Albo dryl dla zabicia samodzielnej reakcji. Ciągłe upokarzanie, by zdusić w zarodku każdy indywidualny odruch. Żołnierz ma żyć tak, jak mu każą żyć jego przełożeni. Decydujące są ich zachcianki i ich nastroje. Tylko i wyłącznie!
       - Poradź coś na to - powiedział stary Asch zrezygnowanym tonem.
       - Właśnie jestem w trakcie tego, ojcze - powiedział Herbert patrząc mu w oczy.
       Stary nie zrozumiał. - Co to znaczy? - zapytał. - Chcesz zostać generałem i zreformować armię?
       - Będę mówić to, co myślę, i postępować, jak będę uważał za stosowne. Dopóki tylko się da.
       Stary Asch zawołał: - Tyś oszalał, chcesz się buntować?!
       - Rozumiem go - powiedział Freitag. - On chce dać przykład.
       - Kompletny wariat - powiedział stary Asch z przekonaniem. ~~ Przecież to nonsens. Zawsze się po tobie niejednego spodziewałem, ale z pewnością nie tego.
       - Nie mogę po prostu inaczej - powiedział Herbert Asch. - Cała ta hołota doprowadza mnie do wymiotów.
       - To się od niej odwróć!
       - Najwyższy czas, żeby ktoś uderzył.
       - Ale dlaczego ty właśnie masz to zrobić?
       - Ktoś musi to zrobić, ktoś musi kiedyś zacząć. Może to naprawdę idiotyzm, ale nie mogę inaczej. Miałem, ojcze, przyjaciela. Miłego, inteligentnego, rozgarniętego chłopca, pełnego wdzięku i niezwykle przyzwoitego. Wykańczali go systematycznie. Złamali mu kręgosłup, jak się łamie na kolanie kawał drewna. Doprowadzili go do tego, że usiłował popełnić samobójstwo.
       - No cóż - powiedział stary Asch. - Rób, jak uważasz.
       - Chciałem, ojcze, żebyś o tym wiedział zawczasu - powiedział Herbert. - Z zupełnie określonych powodów chciałem również, by wiedział o tym pan Freitag.
       - Rozumiem pana - rzekł majster.
       - A jak myślisz, co się stanie potem?
       - Tego jeszcze nie wiem - odparł Herbert Asch ze spokojem. - W każdym razie nie będę się zachowywał jak słoń w składzie porcelany. Będę się raczej starał bić w nich ich własnymi metodami. Mają zadziwiające słabości. Zacząłem już wypróbowywać je częściowo ze zdumiewającym powodzeniem. Ale nie jest wykluczone, że wyląduję w więzieniu wojskowym.
       - Uśmiałbym się - powiedział stary Freitag z lekkim chrząknięciem - gdyby przy tej okazji awansowano pana na kaprala. Dla Pana Boga i dla Prus nie ma rzeczy niemożliwych.
       
       Kapral Lindenberg stał przed najcięższą godziną swego żołnierskiego żywota, zachowując oczywiście właściwą sobie Wzorową postawę. Kroczył ku niej jak bohaterowie ekranu ku filmowej śmierci - nieustraszenie, żarliwie, ślepo. Ani na chwilę nie opuszczała go święta niemal powaga.
       Tego piątku budzik zabrzęczał parę minut po piątej. Lindenberg był w baterii jedynym podoficerem mającym własny budzik. I to nie byle jaki, ale specjalny: z gwarancją i skomplikowanymi dzwonkami. Opuszczając pokój Lindenberg zamykał go zwykle do swojej szafy, w przeciwnym razie bowiem dwaj pozostali podoficerowie dzielący z nim pokój niewątpliwie rozbiliby budzik, który nazywali "monstrum".
       A więc monstrum zaterkotało. Lindenberg otrzeźwiał z miejsca, podniósł się, wyprężył ramiona, odrzucił koc, wyskoczył na dywanik przed łóżkiem i zrobił kilka przysiadów w celu pobudzenia obiegu krwi.
       Monstrum dzwoniło teraz bardzo głośno i przenikliwie. Było to drugie stadium. W trzecim trzy dzwonki rozpętywały piekielny hałas.
       - Bałwan! - zawołał jeden z podoficerów wyrwany ze snu. - Zamknij to twoje hałaśliwe monstrum albo ci łeb rozwalę. - Zaczął szukać filcowych pantofli, by unieszkodliwić nimi straszliwe monstrum. Nie mógł ich jednak znaleźć.
       Lindenberg zamknął budzik sprężystym ruchem. - Przepraszam - powiedział uprzejmie. W głębi duszy ubolewał nad tym, że kolegom brak zrozumienia dla jego służbowych ambicji. Był jednak dostatecznie opanowany, by się z tym nie zdradzić.
       Raz na tydzień Lindenberg kontrolował swój działon bezpośrednio po pobudce, między innymi dlatego, żeby pokazać swym podwładnym, że w każdej chwili pełni służbę i że należy zawsze być przygotowanym na to, iż nagle wyrośnie jak ,spod ziemi. - Nawet w wychodku! - oświadczył z całą powagą swoim żołnierzom.
       Lindenberg kochał te wczesne poranne minuty. Była w nich cisza przed burzą, cisza przed pierwszą detonacją, milczenie przed wielkim zrywem. Wdychał z lubością poranne powietrze.
       Nowy dzień gramolił się powoli. Kładł się blady na ścianach koszar i czekał w milczeniu. Stojący przy otwartym oknie Lindenberg wciągał w płuca chłodne powietrze. Miał wrażenie, że słyszy oddech tysiąca żołnierzy. Wkrótce zaczną się poruszać, na betonie zadudni zbudzona, gotowa do boju artyleria, podobna do potężnego motoru, który został wprawiony w ruch.
       Kapral skinął głową z zadowoleniem. Przez chwilę postawa Lindenberga była i pokorna, i pełna dumy. Zawsze w takich chwilach ogarniało go wzniosłe uczucie szczęścia, że jest żołnierzem. Dla tego żył, dla tego opłacało się żyć.
       Pośpieszył tanecznym krokiem do umywalni, ogolił się starannie, stanął pod natryskiem. Potem włożył na siebie ubiór służbowy i przejrzał się badawczo w lustrze. Uznał, że wygląda bez zarzutu.
       Na pięć minut przed pobudką stanął w środkowym korytarzu przed drzwiami, za którymi spał jego nic nie przeczuwający działon. Cieszył się na niespodziankę, którą sprawi swoim podwładnym.
       Przydreptał podoficer dyżurny. Był nie ogolony, jak Lindenberg zdołał z dezaprobatą stwierdzić, i ziewał na całe gardło. - Popatrz, popatrz - zawołał, nie dziwiąc się bynajmniej obecności "żelaznego kaprala". - "Ostatni żołnierz" jest znowu pierwszy! To dopiero się twoi żołnierze ucieszą!
       - Mam nadzieję - powiedział Lindenberg z rezerwą.
       Podoficer dyżurny zaczął działać. Pootwierał wszystkie drzwi, zagwizdał przeraźliwie i zawołał: - Pobudka! Wstawać!
       Lindenberg raz jeszcze poprawił swój pas, co było niepotrzebne; potem sprawdził, jak leżą jego szare skórzane rękawiczki, i to było bezcelowe, gdyż od częstego prania straciły w ogóle wszelką formę. Przekroczył próg i stanął w drzwiach jak posąg. Stał bez słowa, obrzucając izbę badawczym spojrzeniem. Nieszczęsne figury gramoliły się z łóżek w rozwianych nocnych koszulach. Jeden z żołnierzy ziewał przy tym i wydawał z siebie dźwięki, jakie się słyszy w oborze.
       Pierwszy zauważył kaprala Lindenberga kanonier Vierbein. Ryknął "baczność" i przyjął odpowiednią postawę. Niewyspani żołnierze zastygli w tym, co mieli na sobie, bez względu na to, czym w danej chwili byli zajęci. Wydawało się, że stojąc kontynuują przerwany sen.
       Bombardier Kowalski wylazł chcąc nie chcąc z łóżka, wyjrzał ze swego kąta i oceniwszy położenie zameldował: - Nic ważnego nie zaszło!
       Kapral Lindenberg stanął teraz stosownie do wymagań dyscypliny również na baczność i przyłożył rękę do daszka czapki. - Dziękuję - powiedział. - Spocznij! Nie przeszkadzajcie sobie! - Sam przyjął także postawę na "spocznij".
       Żołnierze znali nawyki Lindenberga. Takich inspekcji o wczesnych godzinach rannych przeżyli już całe tuziny. Wiedzieli, że Lindenberg chce stwierdzić, czy zachowują się tak, jak wedle jego zdania powinni się na początku dnia zachowywać żołnierze: elastycznie i planowo, rześko i radośnie oczekiwać tego, co nadejdzie. Hasło ogólne brzmiało: "W każdej chwili gotów do działania".
       Kowalski grał swą rolę komendanta izby z mechaniczną pewnością siebie. - Kto się zgłasza jako chory? - zapytał. Jak zwykle nie było odpowiedzi. - Chorych nie ma - zawołał głośno. Lindenberg skinął głową.
       Kowalski zawołał: - Wagner i Volkmann do sprzątania rejonu! - Wagner chciał protestować; wczoraj miał sprzątanie rejonu, przedwczoraj dyżur w izbie. A dziś znowu? To szykana! Ale w obecności Lindenberga nie mógł sobie pozwolić na sprzeciw.
       Wściekły rzucił na łóżko nocną koszulę, wystawiając w kierunku Kowalskiego goły tyłek.
       Kowalski wykonał gruntownie swoje zadanie; a przed udaniem się do toalety i umywalni zawołał jeszcze: - Dyżur w izbie: kanonier Vierbein!
       - Rozkaz - odpowiedział Vierbein natychmiast - dyżur w izbie. - Na twarzy Lindenberga pojawił się przychylny uśmiech. Przyglądał się Vierbeinowi nie bez zadowolenia. Notował w pamięci wszystkie jego poruszenia, uważając, że są dokładne i energiczne. Cieszyło go to, potwierdzało jego teorię. Zawsze uważał Vierbeina za przydatnego żołnierza. Zapewne, był jeszcze za miękki, może nawet trochę zbyt wrażliwy. Ale nie można mu było odmówić dobrej woli. Vierbein robił teraz szybkie postępy, co stanowiło wyłącznie jego - Lindenberga zasługę.
       - Kanonier Vierbein! - zawołał kapral.
       Vierbein, który zdążył już włożyć drelichowe spodnie, przybiegł jak strzała. - Na rozkaz, panie kapralu!
       - Proszę pokazać grzebień i szczotkę. - Vierbein uczynił to, Lindenberg obejrzał oba przedmioty.
       - Przybory do golenia. - Vierbein pokazał i to.
       - Szczoteczkę i szklankę do mycia zębów. - Lindenberg poddał również lustracji szczoteczkę i szklankę. Potem powiedział: - Dobrze, kanonierze Vierbein, tylko tak dalej! - Wypowiedziawszy tę potężną pochwałę stwierdził nie bez odrobiny męskiego rozczulenia, że Vierbein czuje się nią uszczęśliwiony.
       Lindenberg stał jeszcze ciągle przy drzwiach niemal nieruchomo, rejestrując w myśli to, co widział. To, że prawie wszystko, co zobaczył, było w porządku, napełniało go zadowoleniem. Znowu ogarnęło go uczucie szczęścia, że wolno mu być żołnierzem. Stać tutaj mając przed sobą podwładnych, wiedzieć, jak zgodnie z dobrze przemyślanymi przepisami rozpoczynają dzień, jak pod bacznym okiem bezpośredniego przełożonego dokładnie i w milczeniu starają się przygotować do przewidzianych planem zajęć - to podnosiło na duchu. Tylko takie uczucia czyniły życie wartościowym, nadawały sens istnieniu.
       Wszystko inne było nieważne, zasługiwało na litość albo nawet na pogardę. Tylko to dawało wielkie szczęście! Nie kobiety - wydzielały niemiłe zapachy, były łatwe do zdobycia. Nie kościół - za dużo tam było rzewności i gadania. Nie książki - wprowadzały zamęt, wpływały na rozmiękczanie mózgu. Nie przyroda - nie znała hamulców, sprzyjała indywidualizmowi. Tylko służba żołnierska mogła prawdziwego mężczyznę zadowolić bez reszty.
       - Gdzie jest właściwie bombardier Asch? - zapytał nagle Lindenberg. Nie widział jeszcze dziś Ascha. Przebiegł myślą wszystkich "żołnierzy, których tego ranka widział. Zaapelował do swej wspaniałej w tak drobnych szczegółach pamięci. Nie, nie widział jeszcze Ascha.
       Żołnierze woleli opuścić izbę. Było to całkowicie normalne. Wziąwszy ręczniki, mydło, przybory do golenia, pastę do zębów, szczoteczki i szklanki do płukania ust - szklanki tylko dlatego, że obecny był Lindenberg - udali się do umywalni. Byłoby po prostu głupotą wystawiać się nadal na badawcze spojrzenia kaprala.
       - Gdzie jest bombardier Asch? - zapytał Lindenberg powtórnie.
       Nie otrzymał odpowiedzi. Nawet Kowalski, znajdujący się w pobliżu, wolał nic nie mówić. W izbie nie było prawie nikogo. Lindenberg ociągał się, by uwierzyć w to, co zaczął podejrzewać. Potem wszedł do izby, podszedł do miejsca, gdzie za dwiema szafami było łóżko bombardiera Ascha. Stał tam nieruchomo przez kilka sekund.
       Bombardier Asch leżał w łóżku z rękami założonymi pod głową i patrzył na Lindenberga przymrużonymi oczyma. Miał wielce zadowoloną minę. Założył prawą nogę na lewe kolano i uśmiechał się.
       Kapral Lindenberg nie potrafił ukryć zdumienia. Uznał, że to, co tu zobaczył na własne oczy, jest po prostu niesłychane. A więc prawie przez kwadrans bombardier Asch miał odwagę ignorować obecność swego kaprala. Było to rzeczywiście niesłychane! Lindenbergowi nigdy jeszcze nie zdarzyło się coś podobnego. Mówiąc szczerze, nigdy by mu nie wpadło do głowy, nawet we śnie, pomyśleć o tym, że coś podobnego w ogóle może mu się przytrafić.
       Zmuszając się do spokoju zapytał: - Nie macie zamiaru wstać, Asch?
       Asch oświadczył z największym spokojem: - Mam stopień bombardiera.
       Kapral przełknął i to. Po kilku sekundach, kierowany niezwykle wyostrzonym zrozumieniem przepisów, pojął, że istotnie popełnił błąd. W myśl rozkazu führera należało zwracać się do podwładnych po nazwisku i z uwzględnieniem stopnia służbowego. Choć zwrócenie na to uwagi było że strony Ascha całkowicie pozbawione taktu, a może nawet wykraczało przeciw dyscyplinie, miał do tego pełne prawo.
       Kapral naprawił więc swój błąd i powiedział: - Czy nie macie ochoty wstać, bombardierze Asch?
       Asch odrzekł uprzejmie: - O ochocie nie może być w ogóle mowy, panie kapralu.
       Bombardierowi Kowalskiemu, jedynemu świadkowi tej wymiany zdań, krew uderzyła do głowy. Trudno się było zorientować, czy z radości, czy z przerażenia. Stoczył ze sobą krótką walkę, czy udać się wraz z innymi do umywalni, czy też pozwolić sobie na pozostanie na linii ognia. W końcu pozostał.
       Również twarz Lindenberga zarumieniła się lekko. Kapral wyprężył się i powiedział ostro: - Wstawajcie natychmiast, bombardierze Asch.
       - To - powiedział bombardier i zaczął się uroczyście podnosić - jest coś zupełnie innego. To wyraźny rozkaz. Nie sprzeciwiam się nigdy jasnym i prawnie uzasadnionym rozkazom. Ale to pierwsze było jedynie pytaniem, a najwyżej wezwaniem. Niejasno sformułowane, panie kapralu.
       Lindenberg przełknął i tę naganę; przesadne poczucie sprawiedliwości podyktowało mu takie postępowanie. Uważał za wskazane całkowicie wyjaśnić sytuację. Podczas gdy Asch podniósł się, wylazł z łóżka i ściągał przez głowę nocną koszulę, Lindenberg powiedział: - W myśl istniejących przepisów każdy żołnierz winien bezpośrednio po pobudce wstać z łóżka. Nie zrobiliście tego, bombardierze Asch, a więc naruszyliście istniejące przepisy.
       Asch stał zupełnie nagi. Nie zajmował żadnej postawy, co ze względu na jego nagość wydawało się zupełnie naturalne. - Panie kapralu - powiedział - istnieją pojęcia sporne. Takim pojęciem jest słowo "bezpośrednio". Co to znaczy bezpośrednio? Sekunda? Trzy minuty? A może kwadrans? Tego nie zawiera żaden przepis. Można więc interpretować to dowolnie, co też uczyniłem.
       - Bezpośrednio to dziesięć sekund, najwyżej minuta - zdecydował kapral.
       - Każdy to może powiedzieć - odparł Asch ze spokojem. Lindenberg zacisnął wargi. Ubolewał, że się w ogóle wdał
       z Aschem w rozmowę. Ale skoro już tak się stało, postanowił uzasadnić wojskowy, jedynie tutaj miarodajny sposób myślenia, przekonująco uzasadnić! - Nie jestem żaden "każdy" - rzekł ostro. - Jestem wasz przełożony; wedle mego przeświadczenia postąpiliście wbrew przepisom. To jest karalne.
       - Panie kapralu - powiedział Asch. - Jak może być karalne coś, co pan wyraźnie aprobował.
       - Co takiego?
       Asch wytłumaczył to bliżej: - Leżałem w łóżku w obecności dowódcy działonu, bo przecież przez cały czas poczynając od pobudki był pan obecny, panie kapralu. Mimo to nie wyraził pan nagany ani nie udzielił mi pan rozkazu. Musiałem więc uznać, że pan, panie kapralu, wyraźnie moje zachowanie aprobuje.
       Lindenberg drgnął, jak gdyby go ktoś potężnie zdzielił czymś po głowie. Otrząsnąwszy się wyprężył się znowu, nie bez wysiłku. - Więcej z wami rozmawiać nie będę, bombardierze Asch.
       - To wielka szkoda, panie kapralu.
       - Złożę na was meldunek.
       - Przykro, że wszystko to wydarzyło się w pańskim działonie, panie kapralu - powiedział Asch. Wydawało się, że jest z tego powodu szczerze zasmucony.
       Kapral Lindenberg przestał rozumieć świat. Nie mógł po prostu uwierzyć w to, co słyszał. Szukał wytłumaczenia, ale nie potrafił znaleźć żadnego, które by go przekonało. - Słuchajcie no, bombardierze Asch - powiedział - może źle się czujecie? Może jesteście chorzy, a może wam się coś stało?
       - Jestem zupełnie normalny, zostałem tylko wyprowadzony z równowagi, i to przez pana, panie kapralu.
       - Zastanówcie się nad tym, co mówicie! - zawołał Lindenberg wzburzony.
       Bombardier Kowalski postarał się o to, by zostali sami. Żołnierze, którzy się tymczasem myli, stali obnażeni do pasa na korytarzu i dzielili się swoimi uwagami. Mieli jak najgorsze przeczucia.
       - Nad tym, co tutaj mówię - oświadczył Asch - zastanowiłem się przedtem dokładnie. Pan, panie kapralu, przeszkodził mi, wyprowadził mnie z równowagi. To wszystko. Dlaczego nie pozwala nam pan wstawać w spokoju i w spokoju przygotowywać się do zajęć? Przecież nie jesteśmy automatami. Chcemy korzystać nie tylko we śnie z odrobiny choćby życia prywatnego. Tymczasem traktowani tu jesteśmy, jak byśmy odbywali pańszczyznę. A pan nie jest instruktorem, lecz dozorcą..
       Lindenberg powiedział drżącym głosem: - Wszystko to zapamiętam sobie!
       - Miejmy nadzieję. - Asch kiwnął głową z aprobatą. - A jeżeli słowo "dozorca" nie wystarcza panu, może pan zastąpić je słowami "poganiacz niewolników".
       - Poganiacz niewolników?! - zawołał Lindenberg z przerażeniem. Określenie to zraniło go głęboko, miał wrażenie, że krew z niego uchodzi. - To wystarczy! - zawołał ostatnim wysiłkiem. - Teraz już koniec!
       - Jeżeli panu to wystarczy, to rzeczywiście teraz już koniec - powiedział Asch uprzejmie.
       Lindenberg był blady jak świeżo uprane prześcieradło. Musiał zebrać wszystkie siły, by nie przejść do rękoczynów. Był dumny z siebie, że się potrafił opanować. Maltretowanie podwładnych było surowo wzbronione; a on odczuwał respekt do wszystkiego, co objęte było zakazem.
       Kapral Lindenberg wykrztusił załamującym się głosem, któremu za wszelką cenę chciał nadać jak najostrzejszy ton:
       - Drogo was to będzie kosztowało, bombardierze Asch!
       Po czym odwrócił się gwałtownie, podszedł do bombardiera Kowalskiego i powiedział: - Jesteście świadkiem!
       - A co właściwie mam zaświadczyć? - zapytał Kowalski udając jak zwykle głupiego.
       Ale Lindenberg nie zwrócił na to uwagi. Odszedł wyprostowany jak świeca. Jedna myśl wypełniała go całkowicie: Ta straszliwa zniewaga, jakiej przed chwilą doznał, musi być pomszczona! Inaczej świat się zawali!
       
       Elżbieta Freitag w samej tylko różowej bieliźnie zatrzymała się pośrodku pokoju. Myślała o czymś intensywnie. Odgarnęła dłonią włosy z czoła i powzięła wreszcie decyzję. Otworzyła szafę, wybrała zieloną jedwabną suknię, w której było jej bardzo do twarzy.
       Ubierając się spojrzała na zegarek. Była za dwadzieścia ósma. Najpóźniej za pięć minut ojciec Freitag siądzie na rower, by się stawić na czas do pracy. W zasadzie chętnie szedł do roboty piechotą, ale jeżeli było późno, jeżeli śniadanie jak dzisiaj przeciągnęło się nieco albo jeżeli spał trochę dłużej, zwykł był nadrabiać stracony czas jazdą na rowerze.
       A więc jeszcze pięć minut. Wyciągnęła z torebki, co jej się zdarzało bardzo rzadko, pomadkę do ust i umalowała sobie lekko wargi. Było to właściwie zbyteczne, gdyż miała wargi czerwone i pełne. Potem uczesała się starannie raz jeszcze i spojrzała na zegarek. Minęło tymczasem dziesięć minut, a ojciec nie opuścił jeszcze domu.
       Nie mogła dłużej czekać. Skinęła nieśmiało swojemu odbiciu w lustrze i podniosła się, żeby wyjść. Na korytarzu spotkała ojca.
       - Dokąd idziesz? - zapytał.
       - Do koszar - odpowiedziała.
       - Pracujesz dzisiaj od rana?
       - Nie - powiedziała Elżbieta. - Oficjalnie nie. Ale chcę zrobić pewne obliczenia i sprawdzić stan magazynu. Rano jest najspokojniej.
       - A co chcesz załatwić przy tym?
       - Nie wybieram się do Herberta Ascha, jak pewnie przypuszczasz.
       - Pięknie - powiedział stary Freitag. Zdawało się, że odpowiedź jej uspokoiła go. - Jeżeli tak mówisz, musi to być zgodne z prawdą. Wiem, że mnie nie okłamujesz.
       - Dlaczego to podkreślasz, ojcze?
       - Bo chciałbym, żeby wszystko pozostało między nami tak, jak było. Bo nie chciałbym, byś próbowała wpływać na Herberta Ascha we wszystkich sprawach, które mają związek z jego służbą. Byłoby to bezcelowe i na pewno przeszkadzałoby mu.
       - Bardzo się o niego troszczysz - zauważyła Elżbieta. Stary Freitag kiwnął głową. - Bo się troszczę o ciebie, to jedyny powód. Ale nie chcę cię zatrzymywać. Sprawdź więc obliczenia, zrób remanent i staraj się dziś schodzić Herbertowi z drogi.
       - A więc mam się przyglądać! Mam czekać na coś, o czym nic nie wiem!
       - Nic podobnego - powiedział zdecydowanie stary Freitag. - Nie powinnaś na nic czekać i niczemu się przyglądać. Masz pozostać na uboczu.
       - Sądzisz, że to takie proste?
       - Elżbieto - powiedział stary Freitag tonem przestrogi. - Obiecałaś mi przedtem, że nie pójdziesz do Herberta Ascha.
       - Dotrzymam tej obietnicy, ojcze.
       Elżbieta opuściła dom Freitagów. Poszła niespokojnym krokiem w stronę koszar; im bardziej się do nich .zbliżała, tym szła prędzej. Spoglądała często na zegarek. Dochodziła ósma, a wiec najwyższy czas, bo za późno przyjść nie mogła.
       Przed bramą wyciągnęła z kieszeni stałą przepustkę, ale wartownik znał ją i zawołał: - Niech pani wejdzie. Takich jak pani nigdy tu nie mamy dosyć!
       Elżbieta poszła bez wahania w kierunku bloku trzeciej baterii. Przekroczyła szeroko otwarte drzwi wejściowe. Stojący dokoła żołnierze spoglądali na nią z uznaniem i uśmiechali się do niej. Znalazła się szybko na pierwszym piętrze, stanęła przed drzwiami, na których widniał bilet wizytowy"Wedelmann, podporucznik". Nacisnęła guzik dzwonka.
       Drzwi wkrótce otworzyły się. Nowy ordynans Wedelmanna, kanonier Wagner, którego szef przydzielił podporucznikowi przez złośliwość, stał na progu. - No? - zapytał z niechęcią - czegóż pani chce?
       - Czy mogę mówić z panem porucznikiem Wedelmannem?
       - Czego pani od niego chce?
       - Chcę z nim pomówić prywatnie,
       - Prywatnie? - Wagner udał zdumienie. Potem powiedział: - Podporucznik jest zawsze na służbie.
       - Pięknie! W takim razie chcę z nim mówić służbowo. Wagner oparł się o framugę drzwi. - Pani? Służbowo? A co pani ma z nim służbowego do omówienia?
       Elżbieta była zrozpaczona. Ten człowiek wprawiał ja w okropne zakłopotanie. Przecież nie może stać tu dłużej na schodach. Powoli liczba otaczających ją żołnierzy rosła; wypowiadali głośno swe fachowe opinie. Poza tym mógł w każdej chwili wypłynąć Herbert Asch albo Vierbein czy Kowalski. A żaden z nich nie powinien jej tu widzieć. Musi zawrócić!
       Zanim zdążyła to uczynić, usłyszała głos podporucznika Wedelmanna. - Wagner, co się tam stało7 Czy zostaliście zaangażowani do mielenia językiem jak stara baba, czy też do czyszczenia butów?
       - Ktoś tu jest do pana podporucznika - powiedział Wagner.
       Wedelmann podszedł bliżej z wyraźną niechęcią. Na widok Elżbiety Freitag ogarnęło go zakłopotanie. Spojrzał na swoje bryczesy tkwiące w zielonych wełnianych skarpetkach. - Proszę wybaczyć mój strój - powiedział. - Czym mogę pani służyć, panno Freitag?
       - Czy mogę z panem pomówić?
       - Ze mną? W moim mieszkaniu? O tej porze?
       - Proszę o to.
       - Niech pani wejdzie - powiedział szybko. Poszedł przed nią, otworzył drzwi prowadzące do pokoju. - Proszę tu usiąść. Zaraz przyjdę, muszę się tylko ubrać.
       Elżbieta rozglądała się badawczo dokoła. Umeblowanie nie było zbyt wytworne: biurko, półka na książki, trzy krzesła, niewielki stół, lampa stojąca. Na ścianach dyplomy, dwie akwarele, liczne fotografie. Zielony dywan w białe cętki i mały dywanik. Na oknach zielone, mocno wyblakłe, a może lekko przyprószone pyłem zasłonki. Na biurku otwarta książka "Wiara w Niemcy" Zöberleina, stos gazet, trzy niebieskie instrukcje, niedopałki papierosów, butelka wódki i szklanka.
       Wedelmann wszedł do pokoju w kompletnym mundurze. Przyglądał się jej z zadowoleniem. - Co panią do mnie o tak wczesnej porze sprowadza?
       - Mam nadzieję, że nie przeszkadzam.
       - Nigdy pani nie przeszkadza - zapewnił Wedelmann. Był rad, że może na nią patrzeć. Była ładna, nawet w jaskrawym świetle rannego słońca; o wiele ładniejsza niż w lokalu Bismarckshöhe albo w kantynie podoficerskiej.
       - Czy nie zabieram panu zbyt wiele czasu?
       - Proszę dysponować mną i moim czasem - powiedział Wedelmann zupełnie szczerze. Mógł sobie na ten gest pozwolić. Działoczyny rozpoczynały się o ósmej piętnaście. Było umówione, że rozpoczną się, gdyby go nawet na czas nie było. A przed dziewiątą nie należało oczekiwać kontroli.
       - Chciałam prosić, żeby mi pan pomógł - powiedziała Elżbieta.
       - Jak mogę to zrobić? - zapytał Wedelmann. Elżbieta podobała mu się; zawsze mu się podobała. Z pewnością nie była tak skomplikowana jak Ingrid Asch i o wiele przyjemniejsza i solidniejsza niż Lora Schulz, nie mówiąc już o pannach ze środowiska mieszczańskiego i o dziewczętach z domów publicznych. Ta Elżbieta Freitag jest zdrowa. Potrafi zachować się odpowiednio w każdej sytuacji.
       - Chcę być z panem zupełnie szczera - powiedziała Elżbieta. - Myślę, że mogę sobie na to pozwolić. - Po krótkim wahaniu dodała: - Pan przecież wie, że z Herbertem Aschem... że bombardier Asch i ja... Ubiegłej soboty siedział pan z nami przy tym samym stoliku. Prawda?
       - Oczywiście - powiedział Wedelmann. - Przypominam sobie, oczywiście. - Niełatwo mu było ukryć swoje rozczarowanie. Miał wrażenie, że powinien być teraz bezgranicznie zasmucony. I powiedział sobie: "Tak to ze mną jest, tak bywa ze mną zawsze. Wszystkie przebiegają mi drogę i jedna po drugiej ucieka. Pod tym względem podporucznik to wielki biedak; jeżeli o mnie chodzi, to należę chyba do najbiedniejszych, bo mam w sobie za dużo poczucia przyzwoitości, które mi przeszkadza nawet przy najpomyślniejszych okazjach".
       - Zdawało mi się wtedy powiedziała Elżbieta z całą szczerością - że był pan o Herbercie Aschu dobrego zdania i, jeżeli to między podwładnymi i przełożonymi jest możliwe, czuł pan do niego coś w rodzaju sympatii.
       - Ależ tak, tak, takie rzeczy się zdarzają. - Pochlebiło mu to trochę, poczuł się wzruszony.
       - Również bombardier Asch myśli dobrze o panu, panie podporuczniku. Jest do pana bardzo przywiązany. Ceni pana i szanuje.
       - To mnie cieszy - powiedział Wedelmann z ożywieniem i z ledwo ukrywaną dumą. To, że jego podwładni odnoszą się doń z respektem, było zrozumiałe samo przez się. Żeby go szanowali, było jego życzeniem, ale radością i zadowoleniem napełniało go to, że są nawet tacy, którzy go lubią i szanują.
       - Droga panno Freitag - powiedział - i ja bardzo cenię bombardiera Ascha nawet jako żołnierza, choć nie uważam go bynajmniej za wzór, co nie ma być żadną krytyką, lecz stwierdzeniem. Jest mi sympatyczny jako człowiek przede wszystkim ze względu na panią. Nie wiem, dlaczego pani przyszła, gdyby jednak ten bombardier Asch wzbraniał się ponieść wszystkie konsekwencje, które płyną z jego stosunku do pani, z jego zachowania się wobec pani, może pani z całą pewnością na mnie liczyć. Potrafię go zmusić do jego własnego szczęścia, choćby dlatego, że go tak bardzo cenię.
       Podporucznik zamilkł. Zauważył, że Elżbieta patrzy na niego badawczo i nieco nieufnie. Czyżby plótł tutaj jakieś bzdury? Możliwe! Był żołnierzem, a nie duszpasterzem. W prywatnych dziedzinach życia raz po raz przytrafiały mu się wykolejenia. Już się temu nie dziwił, ale zawsze było mu to niemiłe.
       - Panie podporuczniku - powiedziała uprzejmie Elżbieta. - Nie chodzi ani o moje życie prywatne, ani o życie prywatne Herberta Ascha.
       - Aha! - zawołał Wedelmann ucieszony i poczuł się od razu jakoś pewniej. - Chodzi więc o sprawę czysto służbową.
       - Mam wrażenie, że tak.
       - Ma pani tylko takie wrażenie, panno Freitag? Nie jest pani pewna?
       - Przypuszczam to.
       - Cóż pani przypuszcza?
       Elżbieta zaczęła opowiadać. Była zupełnie szczera. Nie wiedziała zbyt wiele, ale nic nie przemilczała. Podzieliła się tym, czego mogła się jedynie domyślać.
       Podporucznik Wedelmann słuchał uważnie. Niepokój jego ustąpił, młoda, pociągła twarz miała wygląd poważny i spokojny. Fizycznie niemal odczuwał ogarniającą go pewność siebie. Poruszał się tu na terenie sobie znanym, nie musiał potykać się o problemy psychiczne i seksualne.
       - To, co pani tu twierdzi, względnie przypuszcza - powiedział po chwili milczenia - brzmi absurdalnie. Mimo to uważam, że jest możliwe.
       - Więc i pan sądzi, że on potrafi to uczynić?
       - Że może to uczynić przy pewnych okolicznościach - to jest do pomyślenia. Również motywy, które pani zna albo których się pani domyśla, zaczynają mi się stawać jasne. Gdybym miał przyjaciela i gdyby na moich oczach, u mego boku popychano go do samobójstwa, wtedy... Ale ja nie mam przyjaciela.
       - Panie podporuczniku, to są tylko moje domysły - powiedziała Elżbieta - nie wiem, czy to się zgadza z rzeczywistością choćby w przybliżeniu. Może się mylę, może wszystko wygląda inaczej, o wiele niewinniej. Ale musiałam przyjść z tym do pana, tylko do pana, bo nie mam do nikogo innego zaufania.
       - Spróbuję nie zawieść go - odpowiedział Wedelmann z całą szczerością.
       - Wspaniały z pana człowiek - rzekła Elżbieta. - Bardzo pana lubię.
       Wedelmann zaczerwienił się. - Nie, nie - bronił się. - Tak znowu nie jest. Proszę mnie nie uważać za dobroczyńcę ani za dżentelmena. Podchodzę do tego zupełnie na zimno, wyłączam wszystkie moje osobiste uczucia. To zrozumiałe samo przez się.
       - Zrozumiałe samo przez się - powiedziała Elżbieta uśmiechając się do niego z pełnym zaufaniem.
       Wedelmann podniósł się, by uniknąć jej wzroku. - Jeżeli wezmę tę sprawę w swoje ręce, to ostatecznie uczynię to tylko z powodów czysto służbowych. Chodzi mi jedynie o dyscyplinę, o honor Wehrmachtu, żeby się tak wyrazić. Albo, mówiąc prościej, nie chcę, by w baterii, w której pełnię służbę, dochodziło do niebezpiecznych świństw. W rezultacie wszystko spadłoby na mnie.
       - Jakiż z pana miły człowiek, panie Wedelmann.
       - Nie ma o czym mówić! - zawołał Wedelmann, miotany na nowo burzą uczuć, które starał się opanować. - Na moim terenie nie mogę pozwolić na żadne świństwa, choć niektórym podoficerom życzyłbym ich z całego serca. Ale bądźmy rzeczowi. Musimy się z tym liczyć, że Asch jest w tej chwili opętany amokiem. Dotychczas nic się jeszcze nie mogło wydarzyć. Jest teraz ósma trzydzieści, działoczyny właśnie się zaczęły. Od siódmej do ósmej instruktor sanitarny pouczał żołnierzy baterii, jak należy udzielać pierwszej pomocy w nieszczęśliwych wypadkach. Nie nastręcza to okazji do tarć. Żołnierze wykorzystują przeważnie tę godzinę na małą przedobiednią drzemkę. Wczesnym rankiem nigdy się tu nic nie dzieje. Ale teraz, podczas działoczynów, mogłoby się zdarzyć coś niebezpiecznego, gdyby Asch trwał mocno przy swym zamiarze.
       - Co pan zrobi, drogi panie Wedelmann?
       - Coś zupełnie prostego. Postaram się bombardiera Ascha izolować. Mogę go na przykład zamknąć na cały dzień w magazynie mundurowym. Niech sobie tam śpi albo gra w karty z ogniomistrzem Werktreuem. Ci dwaj robią to podobno dość często.
       - Nie wiem, jak mam panu dziękować, panie Wedelmann.
       - Już ja coś wymyślę - powiedział podporucznik energicznie - będzie mnie pani mogła zaprosić na zaręczyny.
       - Już teraz pana najserdeczniej zapraszam.
       - Zawsze chciałem być kiedyś ojcem chrzestnym - powiedział podporucznik. Zauważył z cichą radością, że Elżbieta zarumieniła się lekko. Był zachwycony, że mógł z kimś rozmawiać tak poufale; przecież zawsze za tym tęsknił.
       - Ale przede wszystkim - powiedział z rozmachem - musimy przeszkodzić lawinie.
       Elżbieta pochwyciła jego rękę i ścisnęła ją mocno. Potem powiedziała: - Miejmy nadzieję, że pańska pomoc nie przyjdzie za późno.
       
       Wczesnym rankiem starszy ogniomistrz Schulz wygłosił przed swoją żoną Lorą coś w rodzaju wykładu na temat zachowania się. Unikał zwracania się wprost do niej, gdyż miałoby to wtedy charakter zbyt osobisty; poza tym Lora nie zasłużyła sobie na takie postępowanie. Powinna tylko wiedzieć, co mąż o niej myśli, i zdawać sobie sprawę, czego od niej oczekuje.
       - Żona szefa baterii - zaczął, rozparty przy kuchennym stole - ma więc obowiązki, od których nie wolno jej się uchylać. Uchybia to jej godności, kiedy zadaje się z podwładnymi swego męża, a narusza dyscyplinę, kiedy się wdaje z przełożonymi.
       - A jakie stopnie służbowe są dopuszczalne? - zapytała Lora Schulz tonem mało uprzejmym.
       Schulz odstawił filiżankę z dostojnym oburzeniem. Spojrzał z wyrzutem na opartą o kredens kuchenny żonę; której świadomie nie dał usiąść obok siebie przy stole. - Koniec końców - powiedział - widzę, że jesteś jeszcze dumna z tego, na coś sobie pozwoliła.
       - A cóż mam robić? - odrzekła zła i zrozpaczona. - Mam paść na kolana, przelewać gorzkie łzy, załamywać ręce błagając cię o przebaczenie? Właściwie za co? Za to, żeś mnie zaniedbywał? Za to, że nie jesteś normalnym człowiekiem?
       Schulz przypatrywał się swej żonie z wyrzutem. To, że płakała, usposobiło go pojednawczo, uważał jej płacz za dowód swej przewagi. Była moralnie wykończona i tak być powinno. Nastawiać działa, ujeżdżać konie, zginać ludziom karki - to sprawy, na których trzeba się znać. Nie każdy to potrafi.
       - Kiedyś - powiedział - przebaczę ci. Kiedy będą miał pewność, żeś wreszcie coś zrozumiała.
       Wypił z zadowoleniem kawę, spojrzał raz jeszcze na zegarek, by sprawdzić, czy Lora nastawiła zegar kuchenny ściśle według czasu koszarowego. Była ósma dziesięć. Podniósł się i opuścił mieszkanie. W dobrym nastroju udał się do swej kancelarii. Czekali tu już: pisarz baterii, podoficer dyżurny, kapral Lindenberg i kanonier Wagner. Na jego widok wszyscy stanęli na baczność i zasalutowali. Pozwolił im stanąć na "spocznij".
       - A wy czego tu chcecie? - zapytał kanoniera Wagnera.
       - Pan podporucznik Wedelmann - powiedział Wagner - życzy sobie, żeby mnie niezwłocznie od niego zabrano.
       Szef promieniał. To poszło prędzej, niż sobie umyślił. Doskonale! Ten Wedelmann powinien znaleźć się w kropce.
       - A dlaczegóż to? - zapytał uprzejmie.
       - Pan podporucznik powiedział, że jestem idiota - zameldował Wagner bez żenady. .
       Schulz był wniebowzięty. Po chwili obwieścił: - Powiedzcie podporucznikowi Wedelmannowi, że mam w baterii samych takich idiotów jak wy. Zastąpienie was przez kogoś innego jest bezcelowe. Zostaniecie dalej u podporucznika Wedelmanna jako jego ordynans. No, znikajcie! Przekażcie mu tę radosną wiadomość.
       Po opuszczeniu kancelarii przez kanoniera Wagnera szef odebrał od pisarza raport dzienny oraz pocztę służbową. Przerzucił rozkazy, które nadeszły, spojrzał przelotnie na listy i powiedział: - Pięknie. Zawsze to samo śmiecie. Następny!
       Podoficer dyżurny uważał, że zwrócono się do niego, i zameldował: - Przepustki nocne w porządku. Dwóch chorych. Uszkodzenia w dolnej latrynie usunięte. Poza tym nic ważnego nie zaszło.
       Szef wziął książkę raportów podoficera dyżurnego i porównał meldunek z treścią raportu. - Uszkodzenia w dolnej latrynie usunięte - powiedział w zamyśleniu.
       - Zgodnie z rozkazem - odparł podoficer dyżurny. - Rzemieślnicy baterii wstawili nową szybę i naprawili uszkodzony sufit.
       - Czy znaleziono kulę?
       - Tak jest - powiedział podoficer dyżurny. Wyciągnął niezbyt czystą chustkę do nosa, wyjął z niej jakiś przedmiot z ołowiu i stali wielkości niedopałka papierosa. - Kula karabinowa - powiedział.
       Szef ożywił się nagle i wyprostował na krześle: - Jesteście pewni, że to kula karabinowa? - zapytał.
       - Absolutnie - powiedział podoficer dyżurny. - Typowa dla karabinu 98 k. Zbrojmistrz Wunderlich jest tego samego zdania.
       Schulz sięgnął po ów mały kawałek ołowiu i stali. Zrobił to niechętnie, jak gdyby ze wstrętem. Położył zniekształconą kulę sną biurku i zapytał sam siebie:"Czyżby jednak? To byłoby niesłychane! Skutki nie dałyby się przewidzieć, w takim razie nie wolno mi było zatrzeć śladów. Ale wszystko to są przecież bzdury!"
       - W porządku! - powiedział odrywając się siłą od ponurych myśli. - Ci dwaj, którzy się zgłosili jako chorzy, niech się tu później zjawią. Będziemy to konsekwentnie stosowali w dalszym ciągu. - Zwrócił się do pisarza: - Frost, przygotujcie rozkaz baterii w tej sprawie. Ci, którzy w przyszłości zgłoszą się jako chorzy, mają bezpośrednio po zbadaniu meldować mi się osobiście. Chyba, że który wykituje albo ma stwierdzoną chorobę zakaźną.
       Frost odpowiedział: - Tak jest, panie szefie. - Nie powiedział tego tonem zbyt rześkim, przeciwnie, raczej miękkim i ospałym; jako żołnierz był zerem, ale jako siła kancelaryjna, zwłaszcza dla Schulza, osobnikiem nie do zastąpienia.
       Szef zajął się teraz sprawdzaniem kolorowych i kopiowych ołówków, czy są zgodnie z rozkazem odpowiednio zatemperowane i czy leżą w należytym porządku. Leżały w porządku. Podoficer dyżurny uznał, że może odejść, zasalutował i znikł. Przed Schulzem stał tylko jak posąg kapral Lindenberg.
       - No, a wy? - zapytał szef niełaskawie. Widok tego super-żołnierza Lindenberga, tego żelaznego, nieprzekupnego kaprala działał nań zawsze prowokująco. - Czymże to chcecie mnie znowu zadziwić?
       - Przyniosłem raport, panie starszy ogniomistrzu.
       - Pokażcie ten świstek.
       Lindenberg położył na biurku szefa śnieżnobiały papier, zapisany dużymi, pięknie wykaligrafowanymi literami.
       Szef rzucił z początku na raport przelotne spojrzenie, potem zdumiał się, wyprostował i utkwił wzrok w oczach Lindenberga, Lindenberg zniósł to spojrzenie bez drgnienia powiek. Po chwili Schulz zaczął czytać słowo za słowem, powoli i wyraźnie:
       
RAPORT
       
       Przedstawiam bombardiera Herberta Ascha do ukarania, gdyż dzisiaj rano, piętnaście minut po pobudce, leżał prowokacyjnie w łóżku, a zapytany przeze mnie, wykazał brak dyscypliny, przy czym nie zwracał się do mnie w trzeciej osobie i użył w stosunku do mojej skromnej osoby takich określeń, jak "dozorca" i "poganiacz niewolników", i to w obecności innych żołnierzy.
       
        Lindenberg, kapral.
       
       Starszy ogniomistrz Schulz milczał długo. Potem powiedział: - Lewy margines, który zostawiliście na raporcie, jest za mały. Nie mogę w tej formie zarejestrować tego papierka.
       Lindenberg nie zdradził ani słowem, że ta uwaga starszego ogniomistrza wstrząsnęła nim do głębi. Nie oczekiwał tego zarzutu natury formalnej i z pewnością nań nie zasłużył. To prawda, lewy margines powinien mieć szerokość pięciu centymetrów, ale Lindenberg mógł dać za to swoją głowę, że miał nie mniej niż cztery centymetry.
       - A co rozumiecie - zapytał starszy ogniomistrz - przez słowa: "leżał prowokacyjnie w łóżku?"
       - Obnażył dolną część ciała i patrzył na mnie wyzywająco. Schulz potrząsnął z niezadowoleniem głową. Rzucił raport na biurko, uderzył po nim dłonią. - Możecie na to przysiąc? - zapytał.
       - Tak jest, panie starszy ogniomistrzu - powiedział podoficer prężąc się jak struna. - Mam na to świadka.
       - Kogo?
       - Bombardiera Kowalskiego, panie starszy ogniomistrzu.
       - I kogo jeszcze?
       - Tylko bombardiera Kowalskiego, panie starszy ogniomistrzu.
       - W takim razie - powiedział Schulz - złożyliście fałszywy raport. Piszecie bowiem: "w obecności innych żołnierzy". "Inni" to co najmniej kilku, a gdyby to, co rzekomo miało się stać, a co nie jest jeszcze dowiedzione, rozegrało się przed większą ilością żołnierzy, byłby to bunt. I nagle okazuje się, że obecny był tylko jeden. Lindenberg - co wy sobie właściwie myślicie?
       Lindenberg poczuł się zaskoczony i przechytrzony. Nie dorósł do metod swego szefa, A gdyby nawet dorósł, poczucie dyscypliny zapewne nie pozwoliłoby mu na okazanie tego.
       Starając się opanować odpowiedział: - Ale to, panie starszy ogniomistrzu, nie zmienia w niczym wyrazów, którymi się bombardier Asch posłużył.
       - Chcecie mnie pouczać? - zapytał Schulz ostro.
       - Nie, panie starszy ogniomistrzu.
       Starszy ogniomistrz znowu uderzył dłonią w raport. - Idiotyczna sprawa! - zawołał wściekły. - Jesteście przekonani, że się nie pomyliliście?
       - Nie, panie starszy ogniomistrzu.
       - A więc nie jesteście przekonani, żeście się nie pomylili?
       - Nie pomyliłem się, panie starszy ogniomistrzu. Schulz wstał i podszedł do swego kaprala.
       - Lindenberg - powiedział poufale. - Ten bombardier Asch jest bądź co bądź wcale przydatnym żołnierzem. Nigdy dotychczas nie zachowywał się w taki sposób. Możeście go podrażnili, a może przesłyszeliście się, może miał coś zupełnie innego na myśli.
       - Nie, panie starszy ogniomistrzu.
       - Posłuchajcie uważnie, Lindenberg. Nie przywiązuję wielkiej wagi do takiego raportu. Można to załatwić inaczej. Dajcie mu taką szkołę, aż mu się woda w tyłku zagotuje, aż go złożycie wpół jak scyzoryk. Chętnie wam w tym dopomogę. No, jakże? Ciągle obstajecie przy swoim raporcie?
       - Tak jest, panie starszy ogniomistrzu.
       - A gdybyście chcieli mi wyświadczyć osobistą grzeczność?
       - Bardzo ubolewam, panie starszy ogniomistrzu - powiedział Lindenberg niezłomnie - ale muszę nalegać na rozpatrzenie mego raportu.
       - A więc dobrze! - ryknął Schulz. - Niech i tak będzie. Skoro inaczej nie chcecie, zbadamy bliżej tę sprawę. Ale niech was Bóg ma w swojej opiece, jeżeli wasz raport nie będzie we wszystkich punktach jak najbardziej ścisły. A teraz w tył zwrot i dajcie mi tutaj Kowalskiego i Ascha. Ale piorunem!
       Lindenberg zasalutował wspaniale i ruszył z kopyta.
       Schulz, wściekły, popędził do telefonu. Frost, który go spode łba obserwował, wiedział dokładnie, dlaczego szef chciał ukręcić łeb temu raportowi. Miał po temu zupełnie specjalne powody. Frost był przekonany, że Schulz każe się teraz połączyć z szefem kancelarii dywizjonu.
       - Proszę o sztab dywizjonu - powiedział Schulz do słuchawki. - Szefa kancelarii, starszego ogniomistrza Köhlera. Tu Schulz, trzecia bateria. Słuchaj no, Köhler, posłałem ci przed kilkoma dniami wnioski awansowe na podoficerów. Tak, mam właśnie, te na myśli. Czy mogę. je dostać z powrotem? U majora w tece? Wyciągnijże je po prostu. Muszę tam jeszcze coś poprawić. Niemożliwe? Major już je widział? I już podpisał? Wyjdzie z tego świństwo, Köhler. Wybrał sobie nieodpowiednią chwilę. Ale ja już jakoś tę sprawę wygładzę.
       Wolnym ruchem Schulz odłożył słuchawkę, Ładna chryja! Opadł na szerokie, wygodne krzesło i głęboko zamyślony patrzył na biurko. Leżał na nim w dalszym ciągu ów denerwujący kawałek stali i ołowiu, który był kiedyś kulą i który ktoś wystrzelił z karabinu 98 k. Ale kto? Do kogo? Człowiek musi się tu ciągle irytować!
       Znowu zjawił się Lindenberg i zameldował, że na korytarzu czekają bombardier Kowalski i bombardier Asch.
       - Najpierw Kowalski - rozkazał starszy ogniomistrz.
       Kiedy Kowalski wszedł z uprzedzająco grzecznym uśmiechem do kancelarii, Schulz zapytał go bez żadnych wstępów: - Czy w waszej obecności bombardier Asch nazwał kaprala Lindenberga "dozorcą i poganiaczem niewolników"?
       - Nie, nic takiego nie słyszałem - odpowiedział bombardier Kowalski z niewinną miną.
       - Przecież byliście przy tym - zawołał Lindenberg tracąc panowanie nad sobą.
       - Przy czym miałem być? - zapytał Kowalski,
       - Przypomnijcie sobie - dziś rano w izbie.
       - Nie wtrącajcie się nie pytany, Lindenberg - zganił Schulz surowo swego kaprala. Przebieg rozmowy bardzo mu odpowiadał. Cieszył się, że Lindenberg stracił panowanie nad sobą i zbladł.
       - Jakże to było, mój drogi Kowalski? - zapytał szef bombardiera. - A więc nic podobnego nie słyszeliście?
       Bombardier uśmiechał się w dalszym ciągu jak niewiniątko. - W ogóle nic nie słyszałem, panie szefie, w każdym razie żadnych szczegółów. Pan kapral prowadził z bombardierem Aschem ożywioną rozmową, to prawda. Ale o czym mówili, tego nie wiem. Przecież nie będę się mieszać do obcych rozmów.
       - Ale musieliście słyszeć! - zawołał Lindenberg ostrym głosem.
       - Dlaczego musiałem, panie kapralu?
       Lindenbergowi załamał się głos, coś ścisnęło go za gardło. - Bezczelny kłamca! - zawołał. .
       - Panie kapralu Lindenberg! - ryknął starszy ogniomistrz - wypraszam sobie wszelkie zniewagi słowne w mojej obecności. Straciliście zupełnie panowanie nad sobą, człowieku! Czy jesteście chorzy?
       - Panie starszy ogniomistrzu, ja... ja... muszę prosić... proszę o... to...
       - Panie kapralu Lindenberg, ja sam prowadzę tu śledztwo. Wypraszam sobie jakiekolwiek wtrącanie się. Gdzie wasze zdyscyplinowanie? Straciliście zupełnie równowagę. Udacie się natychmiast do swego pokoju i zaczekacie tam na moje dalsze rozkazy.
       Lindenberg odmaszerował sztywnym krokiem. Starszy ogniomistrz popatrzył za nim z nieopisanym zadowoleniem. Uważał. że odniósł wielkie zwycięstwo. Rozpromieniony kiwnął głową.
       - Mój drogi Kowalski - powiedział do bombardiera, który stał przed nim,, bacznie się wszystkiemu przysłuchując. - Zeznania wasze są dla mnie bardzo wartościowe. Jesteście oczywiście gotowi zaprzysiąc je w każdej chwili, prawda?
       - Naturalnie, panie szefie.
       - Dobrze, mój drogi. Możecie na razie odejść. Ale pozostańcie w pobliżu, może będziecie mi jeszcze potrzebni. Niech teraz wejdzie bombardier Asch.
       Kowalski ulotnił się, do kancelarii wszedł Asch. - Podejdźcie bliżej, Asch - powiedział starszy ogniomistrz spoglądając na bombardiera łaskawie. - Mam tam raport kaprala Lindenberga. Znacie jego treść? Pięknie... Lindenberg twierdzi, że nazwaliście go dozorcą, a nawet poganiaczem niewolników. Co wy na to?
       - Zgadza się, panie szefie - powiedział Asch z chytrze podkreśloną uprzejmością.
       Schulz drgnął. - Co się zgadza?
       - Nazwałem kaprala Lindenberga poganiaczem niewolników. Jest nim przecież.
       - Czy źle słyszę? - zapytał Schulz bezgranicznie zdumiony. - Nie mówicie chyba tego serio?
       - A właśnie, że mówię serio - powiedział Asch. - Bo to jest prawda.
       - Ostrzegam was, Asch.
       - Przed czymże to? Do mnie nikt strzelać nie będzie.
       - Co takiego?
       - Ale jeżeli ktoś znowu do pana strzeli, a mam wrażenie, że nie będzie pan musiał na to zbyt długo czekać, jest rzeczą zupełnie możliwą, że strzelec lepiej wyceluje. Przecież trafić w pana nie jest zbyt trudno. Jest pan doskonałą tarczą. Ale co się z panem dzieje? Niedobrze panu? Gdybym był na pana miejscu, często byłoby mi niedobrze. Rzygać by mi się chciało.
       Starszy ogniomistrz Schulz podniósł się i wyciągnął ręce, jak gdyby chciał rzucić klątwę. - Jesteście aresztowani - powiedział. Brzmiało to niemal uroczyście.
       
       Kapitan Derna, który w swej prywatnej siedzibie pił właśnie "małą kawę", składającą się z pięciu pełnych filiżanek, spojrzał ze zdenerwowaniem na zegarek. - Nie ma jeszcze mego wozu?
       Pani Behrends, wdowa Behrends w dostojnym wieku, ale dobrze zakonserwowana, u której Derna mieszkał, uspokajała go. - Wóz przyjeżdża zawsze punktualnie, jest dopiero za dziewiętnaście minut dziewiąta.
       - Punktualny żołnierz zjawia się zawsze o pięć minut wcześniej - odpowiedział kapitan Derna. Zapamiętał sobie to północnoniemieckie powiedzonko, prawdopodobnie pruskiego pochodzenia. Podobało mu się. Stał przy oknie, patrzył na ulicę i niecierpliwił się. Wdowa Behrends, która z oddaniem opiekowała się prywatnym życiem szarmanckiego pana z marchii wschodniej, potępiam ten poranny niepokój; widziałaby go chętnie raczej o innej porze i w innej sytuacji.
       Ale Derna każdego ranka widział przed sobą jeszcze jeden nowy dzień, który może przynieść trudności, nieprzyjemności, mylne posunięcia, błędne sądy. Przebywanie w Prusach nie było dlań rzeczą łatwą. Używając tutejszych określeń, musiał się mocno trzymać w cuglach, jeżeli nie chciał niepotrzebnie podpaść. Okrętem, który powierzono jego pieczy, trzeba było sterować wśród raf. Najpewniej było czekać na przychylną pogodę i płynąć z całą ostrożnością. A przede wszystkim unikać jak ognia majora Bulwy.
       - Wóz zajechał - powiedziała pani Behrends. Podbiegła do kapitana Derny ze szczotką do ubrania, tropiąc każdy pyłek czy włosek. Czyściła mundur z zamiłowaniem, poczynając od mocno wywatowanych ramion, na obcisłym siedzeniu kończąc.
       Derna nie należał już do najmłodszych, ale warto było popatrzeć, jak elastycznie schodzi ze schodów, wsiada do swego samochodu i odpowiada na ukłon kierowcy. Chciał go zganić, ale zrezygnował z tego, bo przecież wóz nie spóźnił się właściwie. Poza tym byłoby rzeczą niemądrą, bliską niemal próby samobójstwa, gdyby się posunął do zbyt gwałtownej nagany! Kierowca mógłby stracić pewność i zaufanie do siebie, mógłby go chwycić lęk, no i mogłoby dojść do ciężkiego wypadku.
       - Do koszar - rzucił kapitan Derna. - Po drodze zajedziemy po doktora Sämiga.
       - Rozkaz, panie kapitanie - powiedział kierowca. Uważał, że rozkaz ten jest najzupełniej niepotrzebny, gdyż Derna wydawał go tym samym tonem i w tym samym brzmieniu każdego ranka. Zapuścił silnik i ruszył. W oknie na górze ukazała się pani Behrends; firanka poruszała się gwałtownie, jak gdyby gospodyni pozdrawiała nią odjeżdżającego.
       Derna siedział w samochodzie po prawej stronie, wyprostowany jak świeca. Wydawało się, że jest do wozu przyśrubowany. Przy ulicy SA czekał już przed swoim domem lekarz dywizjonowy. Jak każdego ranka kapitan Derna zawołał ciepło i serdecznie: - Dzień dobry, panie kolego!
       - Dzień dobry, panie kapitanie - odpowiedział lekarz niemniej serdecznie. Potem wsiadł szybko do wozu i ulokował się po lewej stronie Derny. Wóz ruszył dalej.
       Kapitan Derna, który tutaj, na "surowej" północy, czuł się nieco osamotniony, starał się zdobyć przyjaźń lekarza dywizjonowego, i wyglądało na to, że mu się to udało. Wiedeńczyk Derna, który musiał się tu aklimatyzować, co mu przychodziło diablo ciężko, nie był przez kolegów oficerów traktowany jako jednostka całkowicie pełnowartościowa. To samo odnosiło się do lekarza dywizjonowego, doktora Sämiga, który należał do niższej kategorii oficerów i był bezsprzecznie figurą drugorzędną. Stan godny pożałowania, ale zrozumiały. Tak tedy obydwaj szukali się nawzajem i znaleźli. Jeden podtrzymywał drugiego.
       - Piękny dzień - powiedział Derna.
       - Będzie mało chorych - zauważył Sämig.
       Samochód opuścił śródmieście i wjechał na szosę prowadzącą do koszar. Kapitan i lekarz dywizjonowy czuli, jak dobrze się rozumieją, choć niewiele ze sobą mówią. Kierowca zwiększył tempo, by prędzej dotrzeć do celu. Chciał się pozbyć swego bagażu, by resztę dnia spędzić na myciu i czyszczeniu samochodu, co było równoznaczne z niezmąconą drzemką.
       Wartownik otworzył szeroko bramę nie kontrolując wozu. Zawołał przez okno do wartowni: - Dowódca trzeciej i lekarz dywizjonowy. - Po czym zaczęła natychmiast funkcjonować telefoniczna służba ostrzegawcza.
       Wóz zatrzymał się przed dowództwem dywizjonu, aby wysadzić doktora Sämiga. Zanim jednak lekarz dywizjonowy zdążył pożegnać się z kapitanem Derna, otworzyło się nad nimi okno, w którym pojawiła się twarz majora Luschke.
       - Dzień dobry, moi panowie! - zawołał major Luschke i cierpliwie czekał, co się teraz przed jego oczyma rozegra.
       Kapitan Derna zorientowawszy się natychmiast, że nie może przecież powitać dowódcy z wozu, w pozycji siedzącej, wstał szybko i wysiadł. Potem dopiero podniósł głowę wysoko w górę i zasalutował. Doktor Sämig uczynił to samo.
       Major Luschke, Bulwa, uśmiechnął się sarkastycznie. Ciągle jeszcze czekał z niezmąconym spokojem. Nie robił absolutnie nic, patrzył tylko w dół.
       Kapitan Derna był wyraźnie zakłopotany. Po prostu nie wiedział, co ma teraz zrobić. To samo odczuwał doktor Sämig. Co mają robić? Czy znowu zasalutować i oddalić się, wobec tego, że dowódca dywizjonu nie zdradza chęci do rozmowy z nimi? Czy też czekać, aż przełożony, który ich przecież zawołał, pozwoli im odejść.
       Nieobliczalny Luschke wyraźnie rozkoszował się nerwowym niezdecydowaniem obu swoich oficerów. Nie mówił nic w dalszym ciągu i patrzył tylko z zainteresowaniem w dół. Wtedy kapitanowi Dernie przyszedł do głowy pomysł, który uznał po prostu za pruski. Zameldował: - W trzeciej baterii nic ważnego nie zaszło.
       Luschke rozpromienił się. - Skąd pan to właściwie wie, panie kapitanie? - zapytał słodziutkim głosem. - Ma pan w domu telefon? Był może u pana dziś rano szef baterii, a może wstępował pan już wcześniej do koszar?
       - Nie, panie majorze - wyjąkał Derna starając się zachować postawę.
       - Ach! - zawołał z zadowoleniem dowódca dywizjonu. - Więc zapewne jest pan jasnowidzem.
       Zaskoczony tym Derna milczał. Marzył o tym, by się zapaść pod ziemię. Ten major Luschke był jego wieczną udręką, przyczyną ciągłych upokorzeń, stawiał go wobec coraz to nowych niespodzianek.
       - W każdym razie - powiedział major Luschke na górze przy oknie - tym razem coś przynajmniej wpadło panu do głowy. To wyraźny postęp. Ale wydaje się, że nasz poczciwy doktor stracił zupełnie głowę. Może pan podda się badaniu, doktorze.
       Po tych słowach Bulwa uśmiechając się szyderczo opuścił okno, pozostawiając na dole swych obu zbitych z tropu paladynów. Kierowca, który się temu wszystkiemu przysłuchiwał, śmiał się pod nosem bez najmniejszej żenady.
       Doktor Sämig żegnając się z kapitanem powiedział: - Najserdeczniej dziękuję.
       - Ależ nie ma za co, panie kolego - odparł kapitan Derna i spróbował ukłonić się z nie mającą równej sobie elegancją starych austriackich kawalerów, co mu się jednak tym razem niezupełnie udało. Potem powiedział do swego kierowcy: - Do baterii.
       Kierowca nie myślał nawet o tym, by powiedzieć "Rozkaz!", nawet nie kiwnął głową, uważając to za zbyteczne. Uśmiechał się tylko dalej bez żenady i ruszył z miejsca, zaledwie tylko Derna wsiadł do wozu. Po chwili zahamował gwałtownie przed wejściem do bloku trzeciej baterii.
       - Dziękuję, mój drogi - powiedział kapitan Derna, który tymczasem wrócił do równowagi. Rzucił okiem na promiennie błękitne niebo, na zieloną murawę, na świeżo oczyszczoną jezdnię. Miał wrażenie, że wszystko znajduje się w najlepszym porządku.
       Ciągle tym samym elastycznym krokiem wszedł po schodach na górę, minął szeroko otwarte wahadłowe drzwi, przeszedł przez pusty korytarz i zatrzymał się przed kancelarią. Stał tam podporucznik Wedelmann, który przyłożył rękę do czapki.
       - Dzień dobry, drogi panie podporuczniku Wedelmann! - zawołał Derna tonem bardzo koleżeńskim. - Cieszę się, że pana widzę.
       - Dzień dobry, panie kapitanie - odpowiedział sztywno Wedelmann. - Czy mogę z panem kapitanem pomówić?
       - Ależ oczywiście, mój drogi. Niech pan wejdzie do mego służbowego pokoju. - Po chwili ogarnął go pewien lęk i zapytał: - Miejmy nadzieję, że to nic nieprzyjemnego?
       - Niestety, panie kapitanie powiedział Wedelmann. - Bardzo mi przykro...
       Derna, który zaczął już zapominać o incydencie z majorem Luschke, znowu poczuł się nieswojo. Mrużąc oczy patrzył z rozczarowaniem na promienie słońca przenikające przez okna korytarza. - Chodźmy - powiedział.
       Weszli do kancelarii. Szef baterii czekał już tam na nich. Kilku żołnierzy wyprostowało się. - Baczności - krzyknął Schulz stuknąwszy obcasami. Wybębnił płynnie swój poranny meldunek. Przy końcu powiedział: - Bombardier Asch aresztowany.
       - Ach tak! - mruknął Derna tylko po to, by coś powiedzieć. Wyłowił z kieszeni spodni śnieżnobiałą chustkę do nosa, ale nie zrobił z niej użytku. Spojrzał dokoła. Wyprostowany szef wyglądał na boga zemsty, pisarz warował z pobożną miną, kapral Lindenberg stał już znowu jak pomnik ze spiżu, a w kącie tkwił bombardier Asch.
       - Ach tak! - powiedział Derna po raz drugi.
       - Przychodzę w tej samej sprawie - oświadczył podporucznik Wedelmann.
       Kapitan zmiął nerwowo chustkę do nosa. Był nie tylko zmartwiony, ale przede wszystkim przerażony. Nie chciał jednak przyznać się do tego. Na razie wstrzymywał się od zajęcia jakiegokolwiek stanowiska. Było to podyktowane nie tylko jego doświadczeniem, ale również tym, że mu w pierwszej chwili nic nie przychodziło do głowy.
       - Proszę iść za mną - powiedział po jakimś czasie. Wszedł pierwszy do swego służbowego pokoju, za nim Wedelmann i Schulz. Wszyscy milczeli.
       Kapitan rzucił na biurko rękawiczki, zdjął czapkę i oddał ją w ręce szefa, odpiął pas, który również wręczył szefowi. Ten powiesił powierzone mu przedmioty na szaragach umieszczonych nad drugimi drzwiami, obitymi wojłokiem, które prowadziły wprost na korytarz.
       Derna usiadł, wyciągnął papierosa, Schulz podał mu usłużnie ogień. Podporucznik Wedelmann stanął w oknie udając, że przez nie wygląda. W pokoju panowała przygniatająca cisza.
       Kapitan Derna zorientował się, że nie może już. dłużej milczeć i że musi przystąpić do zadawania pytań. - Czy dobrze przed chwilą słyszałem? - zapytał szefa baterii. Pan aresztował bombardiera Ascha?
       Zanim Schulz zdążył odpowiedzieć, wmieszał się podporucznik Wedelmann. - Aresztowanie jest nonsensem - powiedział. - Na to, żeby kogoś aresztować, trzeba mieć przekonywające podstawy albo niedwuznaczny rozkaz. W tym wypadku nie ma ani jednego, ani drugiego. Określam to jako nadużycie władzy. Można to również nazwać nieuzasadnionym pozbawieniem wolności.
       Schulz chciał zaprotestować, ale Derna nie pozwolił na to ruchem ręki. Otarł szybko pot, od którego lśniła jego uprzejma twarz kawiarnianego bywalca.
       - Drogi panie podporuczniku Wedelmann - powiedział uprzedzająco grzecznie - wysoko sobie cenię pańskie nadzwyczajne wiadomości. Zanim się jednak nimi posłużę, proszę mi pozwolić działać metodycznie. Panie starszy ogniomistrzu, proszę o poinformowanie mnie, co skłoniło pana do dokonania tego aresztu.
       - Nie jest to oczywiście, panie kapitanie, prawdziwy areszt, taki z kajdankami i celą więzienną. Bombardier Asch stoi w kancelarii bez straży, a więc nawet włos nie spadł mu z głowy.
       - Niechaj mi wolno będzie zwrócić uwagę - wtrącił Wedelmann - że ze stanowiska czysto prawnego całkowicie wystarczy wypowiedzenie słowa "aresztowanie". Od tej chwili aresztowany staje wobec całkowicie zmienionej, żeby tak powiedzieć, zaostrzonej sytuacji prawnej. Na przykład przy próbie ucieczki można użyć w stosunku do niego broni palnej bez ostrzeżenia. Nakładanie aresztowanemu kajdanków lub zamykanie go nie jest wcale konieczne.
       - Nie powiedziałem - bronił się namiętnie Schulz - "jesteście aresztowani". Powiedziałem jedynie: "każę was aresztować".
       - Nawet do tego - oświadczył Wedelmann - nie ma pan najmniejszego prawa! Zresztą bombardier Asch utrzymuje, że powiedział mu pan bez ogródek: "jesteście aresztowani".
       - Panie kapitanie - powiedział Schulz dygocąc z furii. - Komu się tu właściwie bardziej wierzy? Starszemu ogniomistrzowi czy bombardierowi?
       - Wyższy stopień służbowy - odparł Wedelmann zaczepnie - nie musi być równoznaczny z wyższymi wartościami charakteru.
       - Ależ moi panowie! - zawołał Derna łagodząco. Znowu otarł czoło, policzki i szyję. Potężnie się pocił. - Zostawmy te teorie na później. Mam nadzieję, że rozumiecie, iż pragnę się dowiedzieć, co właściwie zaszło. A więc, panie starszy ogniomistrzu, na czym opiera się pańskie twierdzenie, że aresztowanie bombardiera Ascha byłoby ewentualnie pożądane?
       - Panie kapitanie - powiedział szef, który z trudem panował nad oburzeniem - już wczoraj szef kuchni złożył raport o niezdyscyplinowanym zachowaniu się bombardiera Ascha. Uważałem ten raport za nieistotny i odrzuciłem go.
       - Co dowodzi niedwuznacznie - wtrącił Wedelmann - że sam nie wierzy pan w to wszystko, co nam pan tu przedstawia.
       - Panie podporuczniku, proszę pana - powiedział błagalnie Derna.
       Starszy ogniomistrz Schulz starał się z powodzeniem nie widzieć Wedelmanna i nie słyszeć jego uwag.
       - Raport szefa kuchni będzie przedstawiony, poza tym mamy raport kaprala Lindenberga. Proszę.
       Derna wziął z wahaniem raport, który mu położył na biurku starszy ogniomistrz. Przeczytał go z niechęcią i mruknął: - Aha!
       - Muszę tu zaznaczyć - oświadczył Wedelmann - ze rzekomy świadek koronny bombardier Kowalski nie słyszał nic, ale to literalnie nic z tego, co w myśl swego raportu miał rzekomo słyszeć kapral Lindenberg.
       - Bombardier Kowalski to łobuz - powiedział starszy ogniomistrz. - Tymczasem kapral Lindenberg należy do najlepszych podoficerów baterii, jeżeli nie pułku. Włożyłbym za niego rękę w ogień. Można się w całej pełni zdać na niego.
       - To bezmyślny chłop - powiedział Wedelmann. - Nie umie wyjść poza najbliższy przepis. Jest ślepy i głuchy, potyka się o byle śmieć.
       - Taki jest pogląd pana podporucznika - powiedział z wściekłością starszy ogniomistrz. - Dla nas podoficerów jest zawsze rzeczą ciekawą wiedzieć, co sobie o nas myśli jakiś podporucznik.
       - Ja bardzo proszę! - powiedział Derna ostrym głosem, pozostawiając, jak mu się wydawało, w sposób bardzo sprytny sprawę otwartą, kogo to właściwie chciałby "bardzo prosić".
       - Panie kapitanie - powiedział Schulz - najważniejsza jest przecież to, że bombardier Asch wcale nie przeczy, iż użył takich wyrażeń, jak "dozorca" i "poganiacz niewolników".
       - Panie kapitanie - odezwał się znowu podporucznik, Wedelmann - bombardier Asch nie jest w gruncie rzeczy wcale odpowiedzialny za to, co miał rzekomo powiedzieć albo powiedział. Został rozdrażniony do najwyższego stopnia. Reaguje teraz jak byk, a pewien rodzaj instruktorów działa na niego jak czerwona płachta. Należałoby go zostawić w spokoju, wtedy sprawa sama się ułoży. Po prostu nie przyjmować tego do wiadomości. Poszedłbym w tej sprawie tak daleko, że powiedziałbym: Asch jest pod tym względem po prostu niepoczytalny.
       - Aha! - powiedział kapitan Derna, któremu zaczęło się już wszystko mieszać w głowie.
       - Mogę go tu zawołać - zaproponował szef. - Wtedy pan kapitan będzie mógł sam zobaczyć, czy zwariował, czy nie.
       - Odradzam! - powiedział Wedelmann z niezwykłą powagą.
       - A ja nie - oświadczył starszy ogniomistrz.
       Derna nerwowo zaciskał palce. Zgniótł papierosa, sięgnął po drugiego, zapalił go.
       - Ciągle jeszcze nie rozumiem, dlaczego bombardier Asch ma być na podstawie tego raportu aresztowany.
       - To jeszcze nie wszystko, panie kapitanie. Ten łajdak strzelał do mnie wczoraj.
       Wedelmann zareplikował bardzo gwałtownie: - Starszy ogniomistrzu, gada pan głupstwa!
       Derna opuścił z przerażenia tylko co zapalonego papierosa, jak gdyby sparzył sobie nim gwałtownie palce. Papieros leżał na blacie biurka wżerając się w nie. Rozeszła się woń spalonego lakieru. Ale nikt nie zwrócił na to uwagi.
       - Co też pan opowiada? - zapytał kapitan, - Strzelał do pana i ja teraz dopiero dowiaduję się o tym? Jakże to możliwe? Skąd miał naboje?
       - Pan się chyba dobrze nie wyspał - powiedział pogardliwie Wedelmann do Schulza.
       - Może lepiej od pana, panie podporuczniku - odparł ten zuchwale. - Mego mieszkania nie opuściła o ósmej rano żadna młoda dziewczyna.
       - Pan chyba zwariował! - zawołał Wedelmann.
       - Wiem dokładnie, co mówię! - ryknął Schulz nie panując nad sobą. - Przypominam tylko, na co sobie pan pozwolił w nocy ze środy na czwartek, panie podporuczniku!
       - Spokój! - próbował Derna krzyknąć z całej siły. Ale głos jego załamał się na wysokim, piskliwym tonie. Zdarzyło mu się to po raz pierwszy. Był z początku zbity z tropu, później potężnie zdziwiony. Popatrzył na zdumione twarze podporucznika i starszego ogniomistrza.
       - Moi panowie - powiedział kapitan Derna - muszę stanowczo prosić o umiar. Mam dużo zrozumienia dla waszego temperamentu, ale musicie mi pozwolić, żebym sobie sam wyrobił sąd o tej sprawie. Dotychczas bowiem nie wiem nic, ale to literalnie nic. Niechże mi panowie pozwolą działać metodycznie. Czy nie byłoby wskazane, żebyśmy tak wprowadzili bombardiera Ascha?
       Derna czekał na sprzeciw, który jednak nie nastąpił. Wedelmann odwrócił się ze wstrętem i wyglądał przez okno. Schulzowi było to na rękę. Podszedł do drzwi, otworzył je i zawołał: - Bombardier Asch do dowódcy baterii!
       Bombardier Asch przestąpił próg służbowego pokoju dowódcy baterii. Rozejrzał się dokoła. Nie zdziwił się, że Wedelmann unika jego wzroku. Nie zdziwił się również, że Schulz ma taką minę, jakby go chciał pożreć. Potem zaczął przyglądać się kapitanowi Dernie.
       - Bombardierze Asch, mam tu przed sobą raport kaprala Lindenberga. Znacie jego treść?
       - Treść jest zgodna z prawdą - odparł Asch. - Na życzenie jestem gotów wyjaśnić sprawę bliżej.
       - Odpowiadajcie tylko na zadawane wam pytania - powiedział surowo Schulz.
       - Chciałbym wiedzieć - informował się Asch - kto tu właściwie zadaje pytania, pan czy pan kapitan? -
       - Ja tu pytam - oświadczył Derna nie bez dumy. - I ja was zapytuję, czy przyznajecie się, żeście strzelali do starszego ogniomistrza.
       - Ten, kto tak twierdzi, wyssał sobie to twierdzenie z palca.
       - Chcecie przeczyć? - zapytał Schulz groźnie. - Macie dość czelności, by przedstawić mnie tutaj w oczach mego szefa jaku kłamcę?
       - To przecież nie ma nic wspólnego z czelnością.
       - Skąd w ogóle wiecie, że strzelano? - Schulz przejął całe dochodzenie w swoje ręce.
       Derna nie zdążył zaprotestować, a Wedelmann wcale protestować nie myślał, gdyż przeczuwał, że wyjdzie z tego dla Schulza coś paskudnego, i życzył mu tego z całego serca.
       - Skąd więc wiecie o tym?
       - Wiadomo o tym w całej baterii. Dużo się o tym opowiada.
       - A skąd wiadomo, że strzelano właśnie do mnie?
       - Był pan jedynym, który znajdował się w zasięgu strzału. Poza tym uważam to za zupełnie naturalne. Prawie wszyscy żołnierze baterii są mego zdania. A niektórzy wyrazili wraz ze mną nadzieję, że strzelec następnym razem lepiej wyceluje.
       - Pragniecie więc zwyczajnego morderstwa!
       - Skądże znowu - powiedział Asch. - Zresztą nie byłoby to morderstwo, lecz raczej rodzaj samoobrony. Wcale nie chcemy, by został pan trafiony, pragnęlibyśmy jedynie, żeby się zwiększył pański strach. Bo musi pana przecież ogarniać strach na myśl o tym, że jest pan znienawidzony do tego stopnia, iż ktoś odważył się nawet wziąć pana na cel, a na dobitek - iż wielu nie tylko przechodzi nad tym do porządku, ale jeszcze się z tego cieszy.
       - Pan kapitan słyszy na własne uszy! - zawołał Schulz pieniąc się z wściekłości. - To banda morderców!
       - Jesteśmy co najwyżej produktem pańskiego wychowania - rzekł Asch. - To panu wreszcie powinno dać do myślenia. Niech to będzie dla pana nauką. Przydałoby się!
       - Dosyć! - zawołał kapitan Derna. - To więcej niż dosyć. - Ręce mu latały, twarz miał skąpaną w pocie, ale nie myślał o tym, by ją obetrzeć. Przed oczyma miał jakby zasłonę, czuł się bezgranicznie wyczerpany.
       - Wyjdźcie, bombardierze Asch - powiedział Wedelmann. Asch spojrzał przelotnie na podporucznika i opuścił pokój z obojętną na pozór miną. Oparł się o ścianę. Było mu marnie na duszy. Ale się uśmiechał.
       - Niemożliwa sytuacja - powiedział Derna słabym głosem. - Całkowicie niemożliwa sytuacja.
       - Proponuję doniesienie karne - powiedział starszy ogniomistrz.
       - Nonsens - oświadczył podporucznik Wedelmann. - Materiał jest niewystarczający.
       - Już to, co powiedział o strzelaninie - twierdził Schulz - wystarczy, by go postawić przed sądem wojskowym.
       - Wcale nie wystarczy - rzekł Wedelmann. - Słuchałem uważnie. Nie padło żadne twierdzenie, nie mówiąc już o przyznaniu się do jakiejś winy. Wszystko, co powiedział, określić trzeba jako hipotezy, rozważania i życzenia.
       - Całkowicie niemożliwa sytuacja - powtórzył kapitan Derna. Był bezradny i nawet nie zadawał już sobie trudu, by to ukryć.
       - Byłoby bardzo pożądane, panie kapitanie, zastanowić się nad tym, kto tę sytuację stworzył.
       - Któż, jeżeli nie ten Asch! - zawołał Schulz oskarżycielskim tonem.
       - Nie podzielam pańskiego zdania - odparł ostro Wedelmann. - Wina nie leży po stronie Ascha.
       - Może po mojej!
       - Będzie pan to uważał za niemożliwe, ale tym razem ma pan rację.
       Kapitan Derna potrząsnął głową i powiedział: - Niesłychanie przykra sytuacja! I tego Ascha przedstawiliśmy do awansu na podoficera!
       Dla Wedelmanna była to nowina pierwszej klasy. - To niesłychane! I któż to wpadł na ten pomysł?
       - Ja - rzekł skromnie starszy ogniomistrz.
       Wedelmann wybuchnął niepohamowanym śmiechem. Cały się trząsł ze śmiechu, śmiał się aż do łez. Potem chwycił się za boki i zaczął pojękiwać z rozkoszy. - To najlepszy dowcip, jaki w moim życiu słyszałem - wystękał przerywanym basem.
       Derna i Schulz nie mówiąc ani słowa patrzyli z śmiertelnie poważnymi minami na trzęsącego się od śmiechu podporucznika. Mieli wrażenie, że widzą jakiegoś groźnego potwora albo klowna, który przez pomyłkę produkuje się na stypie.
       - No cóż, pomyliliśmy się - powiedział szef. - To przykre. Ale teraz nie wolno nam tego brać pod uwagę.
       Wedelmann otarł łzy z oczu. - A co będzie, jeżeli dowódca dywizjonu, podpisał już wniosek awansowy? Co będzie, jeżeli ukaże się on dziś w rozkazie dziennym dywizjonu?
       - Trzeba go będzie cofnąć.
       - Nie zna pan w takim razie naszego dowódcy dywizjonu. Z majorem Luschke nie da się tego zrobić.
       - Przecież tu chodzi o żołnierza, który nie jest w porządku pod względem umysłowym! - zawołał Schulz. - Sam pan przecież powiedział, panie podporuczniku, że. Asch jest niepoczytalny.
       - To doskonałe rozwiązanie - oświadczył kapitan Derna, jak gdyby się obudził z długiego, męczącego snu. - Doskonałe wyjście z sytuacji - powtórzył z wzrastającym zapałem.
       - Jak mam to rozumieć? - zapytał Wedelmann nieufnie.
       - Przyzna pan - powiedział z ożywieniem Derna - że to, co się tu stało, nie jest normalne. Nie da się to również załatwić w drodze postępowania dyscyplinarnego. Jeżeli przyznamy się do tego wszystkiego, co się tu stało, dojdzie do ogromnego skandalu.
       Jeżeli natomiast będziemy mogli udowodnić, że u tego Ascha ma się do czynienia z pewnymi zaburzeniami umysłowymi...
       - Panie kapitanie! - ostrzegawczo powiedział Wedelmann.
       - ...z przejściowymi, jednorazowymi zaburzeniami umysłowymi, a więc z wykolejeniem, które można zrozumieć i usprawiedliwić. Jeżeli potrafimy to udowodnić, wyjdziemy z tej afery cało.
       - Jak sobie to pan kapitan wyobraża?
       - Zupełnie prosto! - Derna płonął z podniecenia. Nareszcie ujrzał ląd. Uważał swe odkrycie za genialne. - Widzicie, moi panowie - powiedział radośnie - mogę się poszczycić tym, że z lekarzem dywizjonowym, doktorem Sämigiem, pozostaję w najlepszych koleżeńskich stosunkach. Poproszę go po prostu, by się bliżej bombardierowi Aschowi przyjrzał, by go dokładnie zbadał i wziął pod swoją lekarską opiekę. Nie oponujcie, moi panowie. To najlepsze rozwiązanie. Zawieszamy nasze dochodzenie do chwili, kiedy będziemy mieli wyniki badań lekarza dywizjonowego. No, moi panowie, co wy na to?
       Podporucznik i starszy ogniomistrz nie odpowiedzieli nic.
       
       Czcigodny panie kapitanie - oświadczył lekarz dywizjonowy, doktor Sämig przez telefon. - Przed zobaczeniem pacjenta nie mogę oczywiście stawiać diagnozy. Przypadek, który mi pan opisał, mocno mnie interesuje jako lekarza. Co prawda jestem właściwie chirurgiem, ale procesy psychiczne, czcigodny panie kapitanie, dotychczas stale nie doceniane, budzą we mnie szczególne zainteresowanie.
       Lekarz uśmiechał się uprzejmie i równocześnie z pewną wyższością. Potakiwał wszystkiemu, o czym go kapitan Derna uznał za stosowne poinformować. Rozumiał dobrze, o co tu chodzi. Przewidywał od dawna podobne przypadki, był na nie w zasadzie przygotowany.
       - Najważniejsze jest - powiedział doktor Sämig - żeby pacjenta nie straszyć. Zalecam jak najstaranniejszą opiekę, nawet gdyby to przychodziło z trudnością. Nie wolno wymieniać rodzaju i nazwy choroby, nie należy nawet określać jej popularnymi zwrotami. Pacjent musi być przekonany, że chodzi tu tylko o zupełnie zwyczajne, całkowicie naturalne badanie, powiedzmy, w celu stwierdzenia zdolności do odbycia kary lub też skonstatowania, czy nie jest chory wenerycznie.
       Doktor Sämig uśmiechał się przy telefonie. Dawał do zrozumienia, że czuje się, żeby tak powiedzieć, zaszczycony, iż może być kapitanowi Dernie pomocny swymi wiadomościami z dziedziny medycyny. Oświadczył, że będzie dla niego prawdziwą przyjemnością uleczyć wyjątkowy przypadek za pomocą nowych zdobyczy medycyny lub przynajmniej doprowadzić do ścisłej diagnozy, - Proszę więc o przysłanie mi pacjenta. Nazywa się Asch, prawda?
       Sämig odłożył słuchawkę ostrożnie, ruchem niemal czułym. Cieszył się naprawdę. Był pewien, że ma ku temu powody. Nareszcie będzie można przerwać denerwujący i męczący przebieg dnia i pokazać, co człowiek naprawdę umie. Może wtedy lekarz naczelny nareszcie zainteresuje się jego pracą i będzie mu powierzał bardziej zaszczytne zadania.
       Doktor Sämig był lekarzem wojskowym przydzielonym do dywizjonu artylerii. W wojsku służył od dawna. Umiejętności chirurgicznych nabył jako zupełnie młody człowiek w ostatnich miesiącach wojny światowej. Odpiłowywał kości pod narkozą i bez narkozy - było to w czasach, kiedy bandaże z papieru i lekarstwa należały do rzadkości - z mniejszym lub większym powodzeniem. Po wojnie ukończył studia medyczne i został gdzieś tam lekarzem-asystentem. Miał zawsze pecha, natrafiał na przełożonych, którym nie było dane zorientować się w jego kwalifikacjach. Zameldował się do Reichswehry i został przyjęty.
       Sämig zadzwonił na podoficera sanitarnego. - Czy izolatka jest wolna? - zapytał.
       - Tak jest - odpowiedział podoficer sanitarny. - Separatka jest wolna.
       - Wkrótce zostanie zajęta - obwieścił lekarz dywizjonu. - Proszę wszystko przygotować. Oddzielną kartę, poza tym zwykłe rubryki wstępnego badania: wzrost, waga, temperatura, puls, mocz. Nazwisko pacjenta: Asch, bombardier trzeciej baterii.
       - Tak jest - odpowiedział podoficer sanitarny i wyszedł, by wszystkie te polecenia przekazać sanitariuszowi.
       Sämig wstał i podszedł do swojej szafy z książkami. Z pewnym politowaniem spojrzał na podręczniki chirurgii stojące w górnym kącie na lewo. Znał je i nie cenił ich już, gdyż nigdy mimo licznych starań nie było mu dane pełnić służby w szpitalu wojskowym. Był i pozostał lekarzem jednostki wojskowej.
       Dręczyło go to i nie krył się z tym, bo był ciągle świadom swoich istotnych wartości. Służba codzienna w jednostce napełniała go wstrętem. Jakież to nudne udzielać pierwszej pomocy, zapisywać pigułki, zaglądać ludziom do tyłków, przekazywać wenerycznie chorych do szpitala. Pod wpływem rozmów w kasynie próbował nadać służbie medycznej formy wojskowe: probówki do badania moczu musiały stać w przepisowym porządku, chorzy musieli być przepisowo strzyżeni, przepisy służbowe wisiały we wszystkich izbach, na korytarzach i w ubikacjach. W jednej z izb urządził izolatkę, kazał ją okratować i zaopatrzyć drzwi w podwójny rygiel. Wszystko to było bardzo piękne, można było o tym składać meldunki władzom wyższym, ale szło w końcu samo przez się i pozostało domeną podoficera sanitarnego.
       Stojący przed szafą z książkami doktor Sämig otrząsnął się z uśmiechem ze wszystkich tych wspomnień i sięgnął po dwa wielkie tomiska. Zawlókł je na biurko. Popatrzył na nie, w spojrzeniu jego było coś, co można by nazwać tkliwością. Na grzbiecie pierwszej księgi widniał napis: "Psychoanaliza stosowana". Na grzbiecie drugiej: "Zarys psychologii indywidualnej".
       Otóż to właśnie! To go jedynie interesowało. Nie pozwolono mu być chirurgiem, a nie chciał oglądać masowo członków męskich, o nie! Dążył do tego, aby być kimś więcej, niż się wydawał. Opętała go psychoanaliza. Była to wiedza stosunkowo nowa, przeważnie w Niemczech pogardzana, zresztą stworzył ją Żyd - jakże on się nazywał? - Freud! Stworzył podobno, względnie ją rozwinął, co oczywiście nie mogło być prawdą.
       Sämig otworzył swoje księgi. Nie był zwolennikiem tak zwanej "psychologii żądzy i popędów", uważał raczej za słuszne to, co nazywał "psychologią kompleksową", poszerzoną o wiedzę rasistowską. Dążąc do potwierdzenia swych teorii wypracował sobie "test kompleksowy Sämiga" i stosował go ostrożnie wśród twoich pacjentów z izby chorych. Sukces był niewątpliwy, gdyż prawie wszyscy zapytywani odpowiadali twierdząco, tylko że było to raczej rezultatem wyrachowania niż instynktu posłuszeństwa.
       Wszystkie te próby były tylko stadiami wstępnymi: brak mu było przypadku, który by można rozwiązać wyłącznie za pomocą psychoanalizy. Zdaje się, że przypadkiem takim będzie sprawa tego Ascha. Czekał na niego z radością i napięciem.
       Sämig był lekko podniecony, wstał, opuścił swój gabinet i przez korytarz udał się do izolatki. Pacjent leżał na łóżku, obok niego stał podoficer i sprawdzał mu puls.
       - Więc to wy jesteście bombardierem Aschem? - zapytał doktor nie ukrywając swego zainteresowania.
       - Co ja tu robię? - odpowiedział pytaniem Asch. - Jestem zdrów.
       Doktor Sämig uśmiechnął się ujmująco. Zarejestrował w myśli: "Potrzeba odgrywania ważnej roli, jeszcze nie ustalone, czy wyolbrzymiona". Powiedział: - Nikt chyba nie jest zdrów bez zastrzeżeń. A badanie nikomu jeszcze nie zaszkodziło.
       - Dlaczego nie bada pan korpusu podoficerskiego?
       Doktor Sämig zarejestrował: "Z trudnością ukrywane uczucie nienawiści". Odparł uprzejmie: - Wszystko w swoim czasie, na razie kolej na was... - I zapytał sanitariusza: - Puls zmierzony? Normalny? Dobrze, proszę to wpisać i proszę nas pozostawić samych.
       Sanitariusz dokonał wpisu do karty i wręczył ją lekarzowi, po czym oddalił się.
       Doktor Sämig studiował dokładnie kartę chorego. Dla każdego innego byłyby to zwykłe dane, dla niego stanowiły cenne wskazówki. Było mu nietrudno na podstawie konstytucji fizycznej wyciągać wnioski dotyczące zdolności umysłowych. Karły cierpiały często na kompleks niższości, dryblasy - z powodu poczucia wyższości, ludzie szczupli byli uparci i wytrwali, tędzy - flegmatyczni. Były to pojęcia zasadnicze, ale stanowiły coś w rodzaju wyraźnie widocznych stopni jakiegoś określonego porządku.
       - Połóżcie się spokojnie - powiedział lekarz zachęcająco. - Ułóżcie się wygodnie, proszę o niczym nie myśleć.
       - Panie doktorze - powiedział bombardier Asch - jeżeli przykłada pan wagę do tego, żebym tu spał, nie mam w zasadzie nic przeciwko temu, ale nie lubię, by mnie podczas snu obserwowano.
       Sämig uśmiechał się nie zrażony. Niezwykły przypadek, z którym miał tu do czynienia, wprawiał go w radosne podniecenie. Był jak odmieniony. - Przedtem może trochę porozmawiamy - powiedział. - Spać możemy później.
       - My? - zapytał Asch podejrzliwie. - Czyżby pan miał także ochotę na drzemkę?
       Uśmiech Sämiga stał się lodowaty; doktor wysilał się, by mu nie zgasł na twarzy całkowicie. Zarejestrował pośpiesznie: "Wyjątkowa gonitwa myśli, wyobraźnia opanowana przez nieczyste obrazy, przy czym nie da się ustalić, czy to stan trwały; nie można z miejsca odrzucić skompensowanego poczucia niższości". Rozważania te znowu przywróciły mu dobry humor. Przypadek wydał mu się bardziej interesujący, niż przypuszczał. - Dowcipniś z was - powiedział, uznając to za zręczne wyzwanie. - Zaskakuje mnie to.
       - I pan mnie zaskakuje - powiedział Asch. I znów, tak jak we wszystkim, co mówił, nie można było zorientować się, co właściwie odczuwa. W każdym razie słowa te brzmiały złośliwie, ironia miała charakter uporczywy. - Wedle ogólnej opinii uchodzi pan, panie doktorze, za postrach symulantów, za zmorę chorych. O ile wiem, nosi pan przezwisko "łamignat".
       - Tak? - mruknął Sämig niezbyt zachwycony.
       - Niektórzy nazywają pana również "męczygłowa". Nie wiem, dlaczego tak mówią, dotychczas robi pan na mnie wrażenie raczej niewinne.
       Zdumiony doktor Sämig milczał. Pacjent jego wygłaszał tu zdania, które niemal godziły w jego honor. Były to wyraźne prowokacje, na które w normalnych warunkach odpowiedziałby wyrzuceniem za drzwi. Ale opamiętał się w porę. Nie wolno mu zapominać, iż właśnie w tych rozważaniach tkwi ognisko choroby. - Drogi przyjacielu - zapytał - czy cierpicie na silne bóle głowy?
       - Nie - odparł Asch. - A pan?
       Lekarz dywizjonu udał nie bez trudu, że pytania tego nie dosłyszał. Nie chciał dłużej zatrzymywać się na mało ważnych potyczkach wstępnych. Uważał, że trzeba zaatakować bez ogródek istotę sprawy, problem centralny. Raz jeszcze zrekapitulował to wszystko, co na temat Ascha ustalił: "Bezgranicznie wzmożone poczucie własnej osobowości w stosunku do przełożonych, znajdujące swój wyraz w całkowicie bezmyślnym braku dyscypliny; skłonność do zrywania wszystkich barier, granicząca z manią niszczenia. Uganianie się za pozornymi sukcesami. Reakcja wtórna dziwnych, jeszcze niejasnych kompleksów, dusza jak pole bitwy, mania wywyższania się kosztem innych".
       - Musieliście mieć trudne dzieciństwo - powiedział doktor sugestywnie. - Skąpe jedzenie, małe, ciasne mieszkania. Czujecie jeszcze ciągle chłód kamiennej podłogi i pustkę w żołądku. Widzicie jeszcze ciągle zajadające chleb z masłem i miodem dziecko sąsiada, któremu nie wpadło nawet do głowy podzielić się z wami. Nie sypialiście w ciągu długich nocy, wichura szalała, leżeliście skurczeni, bo łóżko było za krótkie. Matka wasza wiele płakała, a ojciec bił was.
       - Ale skądże! - powiedział Asch. - Niczego mi w dzieciństwie nie brakowało. Nie byliśmy bogaci, ale żyliśmy dostatnio. Raz na Boże Narodzenie przejadłem się okropnie; to jedyne bóle brzucha, które pamiętam. Nigdy nie widziałem mojej matki płaczącej, a ojciec nigdy mnie nie bił. Co te bzdury mają właściwie znaczyć?
       - Zachowajcie tylko zimną krew - powiedział doktor Sämig, sam ogarnięty niepokojem. - Pytania moje nie są wyssane z palca. Choroby dziecinne, wyglądające na pozór niewinnie, są bardzo często wstępem prowadzącym do chorób ciężkich, które nagle wybuchają u ludzi czujących się doskonale.
       - W dzieciństwie - powiedział Asch - nie chorowałem na nic godnego uwagi. Kiedyś podczas kąpieli, miałem wtedy jedenaście lat, zwichnąłem sobie lewą nogę. To wszystko.
       - Choroby tego typu - odparł doktor Sämig - mało mnie interesują. A taki drobiazg czysto zewnętrzny, jak zwichnięcie nogi, w ogóle nie. Leźcie dalej spokojnie. Opowiedzcie o innych sprawach. Czy mieliście kiedy przyjaciela, który was bezgranicznie rozczarował, może nawet zdradził i zrobił wam krzywdę? Nie? A może znaleźliście się kiedyś w sytuacji, która wywołała u was strach, byliście kiedyś sami w ciemnym pokoju, nocą w lesie, znajdowaliście się w niebezpieczeństwie życia na jeziorze? Także nie? A nie widzieliście nigdy czegoś, co by was. ponad miarę wzburzyło, na przykład ludzi bijących się do krwi albo człowieka przejechanego przez samochód, który zrobił z niego miazgę, dwoje ludzi, którzy na waszych oczach... No, wiecie już co? Także nie? Ogarniała was kiedyś chęć napadnięcia kogoś, dręczenia, mordowania?
       - Owszem - powiedział bombardier Asch.
       - No więc, proszę! Opowiedzcie mi to. Możecie być ze mną zupełnie szczerzy. Jestem lekarzem. Kiedy odczuwaliście chęć napadnięcia na kogoś lub pobicia?
       - Właśnie teraz - odparł Asch.
       Doktor Sämig podniósł się nieco i odsunął krzesło, na którym siedział. Jego bladoniebieskie oczy były szeroko otwarte. Zacisnął pięści, ale nie było w tym geście siły. - Nie plećcie bredni! - powiedział półgłosem.
       - A co mają znaczyć te brednie - spytał Asch zaczepnie - których ja muszę tu wysłuchiwać?
       - Chcę was zbadać.
       - Już mnie pan zbadał. Temperaturę mam normalną, serce bije regularnie, stolec w porządku. Ani nie jestem chory wenerycznie, ani nie mam płaskich stóp, moczu nie warto nawet badać; nie mam ani polipów, ani żylaków. Mózg mój również funkcjonuje normalnie. Nie posiadam żadnych godnych uwagi kompleksów, nie jestem neuropatą. Należę do ludzi całkowicie normalnych. Proszę kazać mnie stąd wypuścić, panie doktorze.
       Doktor Sämig podniósł się sztywno. - Za moich pacjentów ja sam odpowiadam. O tym, czy jesteście chorzy, czy zdrowi, decyduję ja!
       - Dlaczegóż to leżę w tej izolowanej celi?
       - To nie jest cela, lecz izolatka. Umieszcza się tu chorych, którzy wymagają specjalnego traktowania, oraz chorych zakaźnie.
       - Czyżby pan doktor chciał twierdzić, że cierpię na chorobę zakaźną?
       - Samo podejrzenie wystarczy!
       - Panie doktorze - powiedział Asch tonem bardzo poważnym. - Zwracam panu uwagę, że wniosę zażalenie z powodu sposobu traktowania mnie przez pana doktora. Proszę polecić wydać mi atrament i pióro. Wniosę zażalenie z powodu pozbawienia mnie wolności. Poza tym nalegam, by pan doktor natychmiast dał mi na piśmie swoją pierwszą, choćby pobieżną diagnozę, ze szczegółowym uzasadnieniem, dlaczego położył mnie pan w izolatce. Prócz tego żądam, żeby mnie natychmiast zbadał inny lekarz.
       Doktor Sämig przeraził się. - Tylko spokojnie - powiedział z wysiłkiem - tylko spokojnie. Wydaje mi się, że macie gorączkę. Daję wam dobrą radę: wyśpijcie się przede wszystkim.
       Potem przyjdę znowu i zobaczymy...
       
       Bombardier Asch leżał rozciągnięty na łóżku w izolatce i rozmyślał. Nie mógł spać. Jedzenie stało na stołku nie tknięte. Za kratami otwartego okna prażyło popołudniowe słońce.
       Izba była prymitywnie umeblowana. Wszystko utrzymane było w brudnobiałych barwach. Łóżko, stołek, stolik nocny, stół, krzesło, ściany, niegdyś białe, miały obecnie wygląd zaniedbany i niechlujny.
       - No, jak tam sytuacja bojowa? - odezwał się głos zza okna. Był to głos bombardiera Kowalskiego, który wsadził łeb w jeden z szerszych otworów kraty.
       Asch usiadł na łóżku. - Na razie jeszcze nie rozstrzygnięta - odpowiedział. - Przychodzisz, aby biadać nade mną czy dla dodania otuchy?
       - Chcę ci przynieść coś do jedzenia - obwieścił Kowalski. Bombardier potrząsnął głową. - Rozpocząłem głodówkę oświadczył.
       - Właśnie dlatego! To zupełnie zrozumiałe. Oficjalnie uprawiasz głodówkę, będzie to nowym groźnym skandalem i jeszcze bardziej niektórych ludzi zmiękczy. Ale nieoficjalnie ja cię zaopatruję. Czego chcesz? Kiełbasy, szynki, salami?
       - Wszystko mi jedno.
       - Coś podobnego! - zawołał Kowalski ze zdumieniem. - Nie można powiedzieć, żebyś sprawiał wrażenie zbyt radosne.
       - Cała ta sprawa staje mi powoli kością w gardle - powiedział Asch. - W gruncie rzeczy wszystko to jest równie nudne jak mechaniczne reguły obowiązujące przy zmianie warty. Cały ten system jest całkowicie zaświniony. Beznadziejny przypadek.
       - To cię pozbawia energii?
       - Nie, ale męczy.
       - Mnie nie - powiedział Kowalski. - Wiesz, co ja robię? - Uśmiechnął się znacząco. - Czyszczę mój karabin w magazynie broni. Ostatecznie mamy jeszcze pięć nabojów w rezerwie.
       - Spuść je do muszli klozetowej - odpowiedział Asch bez zainteresowania. - To by nas także nie posunęło naprzód. Ten rodzaj ludzi okopał się jak w fortecy. Co im nie odpowiada, to dla nich nie istnieje. Ale jeżeli to się nie zmieni, i to zasadniczo, stracimy więcej niż zaufanie - będziemy się nawzajem nienawidzić, a w ten sposób nie można utrzymać żadnej armii.
       - Śpij spokojnie dalej - powiedział Kowalski. - Tymczasem zorganizuję co trzeba. - Znikł. Miejsce, w którym przed chwilą tkwiła jego głowa, oświetlało znowu jaskrawe światło popołudnia.
       Bombardier Asch opadł z powrotem na łóżko. Był niezadowolony. Oczekiwał całkowicie innej reakcji. Liczył na to, że uda mu się wysadzić w powietrze beczkę z prochem, ale natrafił tylko na gnijące bajoro. Chciał usłyszeć ryk lwów, tymczasem do akcji przystąpiły barany. Nikt nie dawał się sprowokować, nikt nie wyłaził ze skóry. Werktreu był na to za obojętny, Platzek nie miał charakteru, Lindenberg trzymał się zbyt rygorystycznie przepisów. Schulz był za cwany, Derna za miękki, Wedelmann za przyzwoity. I wszyscy mieli nieczyste sumienie, żaden nie wiedział, gdzie jest granica.
       Klucz obrócił się w zamku, odsunięto rygiel, do izolatki wszedł podporucznik Wedelmann. - Wcale od was nie oczekuję, bombardierze Asch, byście mi oddali honory wojskowe. Jeżeli więc sądzicie, że rozdrażnicie mnie tym waszym znudzonym wylegiwaniem się albo że będziecie mnie mogli sprowokować - to się mylicie. Jesteście tu pacjentem i stosuję się do tego.
       - Chce mnie pan podporucznik odwiedzić jako chorego?
       - Zająłem się waszym przypadkiem, sam mianowałem się kimś w rodzaju waszego oficjalnego obrońcy. Poza tym dowódca baterii polecił mi przesłuchać was. Jak wiecie, przesłuchania muszą być dokonywane przez oficerów. Ale na to mamy czas, to tak prędko nie idzie, odwleczemy całą sprawę. Dopóki tu jesteście, nie będziecie tak łatwo mogli komuś coś zrobić; przypuszczam również, że drugi strzał przez ten czas nie padnie. Wyjaśnimy naprzód wszystko, co się bez wysiłku i szkody da wyjaśnić.
       - Panie podporuczniku, dlaczego pan się do tego wtrąca? Dlaczego pan hamuje bieg spraw? Gdyby nie pan, może osiągnąłbym już to, co zamierzałem. Skąd właściwie wiedział pan tak zdumiewająco wcześnie, co się tu ma rozegrać?
       - Na wasze szczęście zwrócono mi na to uwagę. Poinformowała mnie panna Freitag.
       Herbert Asch nie powiedział nic, obrzucił tylko podporucznika badawczym spojrzeniem. Potem spuścił głowę. Wydawało się, że obserwuje szarobiały koc, na którym leżał. - A więc to tak? - powiedział zmęczonym głosem. - Tego oczywiście przewidzieć nie mogłem.
       - Panna Freitag postąpiła całkowicie słusznie! - zawołał Wedelmann z zapałem. - A przede wszystkim we właściwym czasie. Zrozumiecie to jeszcze. Tylko przez to dało się uniknąć katastrofy. Trudno sobie wyobrazić, co by się stało, gdyby moja interwencja nie przyszła w porę.
       - Pan sobie pochlebia - powiedział Asch kąśliwie.
       - Wiem dokładnie, coście zamierzali. Oczywiście nie mógł-bym nigdy temu przyklasnąć, sądzę jednak, że was rozumiem. Rozdrażniliście kilku osobników do ostateczności, bawiło was, że tak szybko udało się wam doprowadzić ich do stanu wrzenia. Ale ściśle rzecz biorąc, nie dopuściliście się żadnego czynu karalnego. W każdym razie trudno będzie coś wam udowodnić. To jest wasz trick. Ale niewiele on wam pomoże. Tego, co byście chcieli, nie osiągniecie.
       - Bądź co bądź meldunki piętrzą się. Lindenberg nie da się niczym uspokoić, Schulz woła o swoją ofiarę. Kapitanowi nie pozostaje nic innego, jak stać z boku i wołać: "Niechaj mi Bóg dopomoże, amen!" Poza tym jestem tutaj. I cokolwiek przeciw mnie zostanie przedsięwzięte, a przedsięwzięte być musi, kara dyscyplinarna czy doniesienie karne, wyrok błędzie tak czy tak całkiem nieuzasadniony, a więc będzie niesłuszny. I przeciwko temu będę się bronić.
       - A ja do tego wcale nie dopuszczę - zapewnił Wedelmann. - Mnie na .wasze tricki nie złapiecie. Ściśle bowiem biorąc, drogi przyjacielu, aniście nie odmówili wykonania rozkazu, ani nie wzywali do buntu: nie zaatakowaliście również czynnie żadnego przełożonego.
       - To jeszcze może nastąpić - powiedział bombardier.
       - Nie doprowadzicie do tego, bo nie jesteście idiotą. Gdybyście postępowali tak niezgrabnie, przeciwnicy wasi mieliby dziecinnie łatwą zabawkę, a zamierzona przez was demonstracja stałaby się jedynie brutalnym aktem gwałtu. A to chyba celem waszym nie jest.
       - Proszę mnie zostawić w spokoju. Pozostaję pod lekarską obserwacją, nie wolno mi się denerwować.
       - Posłuchajcie mnie, drogi Asch - powiedział podporucznik przyjaźnie i przysunął krzesło, na którym siedział, do łóżka. - Nie wiem, czy zauważyliście, że mam do was słabość. Jako człowiek jesteście mi wyjątkowo sympatyczni. Gdyby nawet tak nie było, mógłbym was zrozumieć. Macie rację - jest tu wiele zgnilizny, wiem o tym nie od dzisiaj. Żołnierz Ibowiem to nie maszyna, a koszary to nie fabryka do produkowania obrońców ojczyzny. Obecny stan rzeczy jest nie tylko zły, jest i niebezpieczny. Ale te wołające o pomstę do nieba metody z epoki przedfryderycjańskiej są najwygodniejsze. Każdy, kto chce utrzymywać armię w gotowości bojowej, wie o tym. Młyny mielące kości pracują znakomicie, rozproszkowują mocne charaktery, miażdżą wszelkie życie osobiste.
       - Mnie tego mówić nie trzeba! - zawołał Asch. - Wiem, że tak jest, i właśnie dlatego zrobiłem to wszystko, co pan chciałby teraz unicestwić.
       - Nie będziecie mogli zburzyć tych młynów. - Ale w każdym razie nasypałem do ich mechanizmów nieco piasku. Trzeszczą. I może ten czy ów zapyta dlaczego.
       - Drogi Asch - powiedział Wedelmann - cokolwiek byście zrobili, daleko nie zajdziecie. I ja jestem za zburzeniem tych młynów, ale w ich miejsce musi powstać coś zasadniczo innego - jakaś reformacja.
       - Brawo! - zawołał Asch ironicznie. - Nie chcę pana zatrzymywać. Proszę zabrać się do roboty, sprawa jest pilna.
       - Bądźcież rozsądni, Asch. Skończcie z tym. Spróbuję wy- ciągnąć was jakoś bez większej szkody z tej całkowicie chybionej afery.
       - Będę tu czekać - oświadczył Asch - aż mnie poproszą o przebaczenie.
       - I to jeszcze! - zawołał Wedelmann szczerze zasmucony. - Apeluję do waszego rozsądku. Jeżeli już mnie słuchać nie chcecie, to miejcie przynajmniej wzgląd na pannę Freitag.
       - To, co się tutaj dzieje, nie ma nic wspólnego z panną Freitag, Niech jej pan to powie, proszę, gdyby znowu kiedy usiłowała skłaniać pana do ludzkich odruchów.
       Wedelmann nie był urażony, lecz tylko zatroskany. Wyobraził sobie, że misja jego będzie o wiele łatwiejsza. Ten bombardier Asch to straszliwie rogata bestia. Nie chce po prostu uznać, że żaden system nie jest doskonały i że rozsądek dyktuje przyjmowanie faktów takimi, jakie one są wraz z całą swą niedoskonałością. - Ojciec wasz również martwi się o was, tak samo jak i ja.
       - Skąd pan o tym wie?
       - Rozmawiałem z nim przez telefon.
       - Pańska troska o mnie, jak widać, nie zna granic. I cóż powiedział?
       - Kazał powiedzieć, iż oczekuje od was, że go nie zawiedziecie,
       - Poczciwe, stare ojczysko! - szepnął Asch.
       - Niestety, nie mógł sam przyjść, by z wami pomówić. Ale jest tu wasza siostra.
       Ascha zaskoczyło to wyraźnie. Po chwili powiedział spokojnie: - Proszę ją odesłać.
       Wedelmann robił, co mógł, by uwieńczyć swą misję sukcesem. - Dlaczego nie chcecie z nią mówić? Chyba nie macie zamiaru jej unikać.
       - Jej miejsce jest przy garnkach, a nie przy kotle czarownic. - Czeka na korytarzu. - Wedelmann wstał. - Poproszę, by tu weszła. - Podszedł do drzwi. - Panno Asch, brat pani cieszy się, że panią zobaczy.
       Ingrid weszła do izolatki. Patrzyła na brata z zaciekawieniem; czuła się nieco dotknięta brakiem serdeczności w jego spojrzeniu i uśmiechu. Tego się nie spodziewała.
       - Teraz zostawiam państwa samych - oświadczył Wedelmann uprzedzająco grzecznie. - Normalnie obowiązany jestem być obecny przy takich rozmowach. Tak się też stanie. Muszę tylko przynieść papier i ołówek. Sądzę, że minie jakieś pół godziny, zanim znajdę jedno i drugie.
       - Herbercie - powiedziała Ingrid po wyjściu podporucznika - tego nie wolno ci było robić.
       - Nie wtrącaj się, łaskawie, do moich spraw - powiedział
       Asch nieuprzejmym tonem. - I ja ostatecznie też nie pozwalam sobie na to, choć miałbym po temu o wiele więcej powodów.
       - Nie rozumiem cię!
       - Wcale się tego po tobie nie spodziewam!
       - Nigdy się z nami nie liczyłeś. Kiedy ojciec usłyszał od podporucznika Wedelmanna, co się tu stało, wziął butelkę koniaku, poszedł do swojej kancelarii i zamknął się w niej.
       - Na zdrowie! - powiedział Herbert. - A tobie sumienie dopóty nie dawało spokoju, dopóki nie mogłaś spojrzeć w oczy ukochanemu bratu?
       - Proszę cię, nie mów tak ze mną. Gdybyś był sam, mógłbyś robić, co chcesz. Nie wolno ci jednak zapominać, że mieszkasz w mieście, w którym cię każdy zna, w którym ojciec twój prowadzi interes, w którym ja także żyję. Wszystko, co tu robisz, odbija się na nas. Narażasz nas na plotki, ludzie będą nas wytykali palcami, będą unikali naszego interesu.
       - Coraz bardziej odczuwam twoją siostrzaną miłość.
       - A ty, czy zawsze zachowywałeś się jak brat? Wystarczy pomyśleć o Johannesie Vierbeinie. l jego miałbyś nieomal na sumieniu.
       - Czyżby? - zapytał Asch chłodno. - Ten mały opowiadał ci o tym?
       - Ostatecznie mam oczy! - zawołała ze wzburzeniem. - I poznałam ciebie. Nie cofasz się przed niczym, nic nie jest dla ciebie święte. Wyprowadziłeś Johannesa Vierbeina całkowicie z równowagi. Nie wiedział już prawie, co robi. Podburzałeś go do czynów, których sam dokonywałeś. Dzięki Bogu opanował się. Nareszcie nabrał rozsądku. Teraz wie, co to obowiązek.
       - A ja wiem nareszcie, co to jest głupia kwoka - powiedział Asch gwałtownie. - Wiedziałem, że jesteś zaślepiona, ale teraz dopiero wiem, że masz po prostu bzika. Bzika na punkcie bohaterstwa, moje drogie dziecko. Twój móżdżek uważa za honorowe to, co za honorowe zostało uznane. Nie odróżniasz wodza od oszusta. Każdy, kto ma władzę, jest w twoich cielęcych oczach wybrańcem, każdy, kto nosi mundur, czcigodnym obrońcą ojczyzny. Ten, kto siedzi w więzieniu, to dla ciebie zawsze świnia, ten, kto rozpiera się w mercedesie, to człowiek z charakterem. Powinnaś się zapaść pod ziemię!
       - Wstyd mi za ciebie - powiedziała Ingrid ze smutkiem. - Mądre słowo, to rozumiem! Wstyd ci za mnie, ale może ci być wstyd i za twojego Vierbeina. Masz po temu wszelkie powody. Bo kimże my jesteśmy! Człowiek, który jest twoim bratem, i ten drugi, za którego może wyjdziesz za mąż, obaj oni wraz z setkami, tysiącami innych rzucają się w błoto, kiedy tylko padnie taki rozkaz, pełzają na brzuchu albo muszą pakować łeb do latryny. Znosimy wymyślania i szykany, stoimy na baczność, kiedy się nas obrzuca wyzwiskami w rodzaju "świnia". "kanalia" czy "dupa wołowa". Przy każdej próbie złamania nam kręgosłupa wołamy "tak jest!" Nasze poczucie honoru polega na płaszczeniu się, a nasz charakter na lizaniu butów. Taki jest twój brat, taki jest człowiek, którego kochasz. Wstydź się za nas!
       - Ależ Herbercie! - wyjąkała Ingrid przerażona.
       - Idź teraz, odejdź! Idź do swego Vierbeina, do tego karła, rzuć się na jego bohaterską pierś! Możesz sobie na niej popłakać nad tym niby-mężczyzną, którego ci pozostawiono.
       Bombardier Asch wstał, chwycił swoją siostrę za ramiona, otworzył drzwi i wypchnął ją do korytarza. Stał tam lekarz dywizjonowy, doktor Sämig.
       - Przychodzi pan we właściwej chwili - powiedział Asch. Podszedł do łóżka i rzucił się na nie.
       - Jeszcze jeden dowód więcej - odrzekł doktor Sämig zamykając za sobą drzwi. - Dowodem tym jest dla mnie sposób, w jaki traktujecie swoją siostrę.
       - Jaki dowód? Co pan chce udowodnić?
       Doktor Sämig umocnił się w przekonaniu, że postawiona przez niego diagnoza jest słuszna, a w każdym razie potrzebna. Wyczerpujące wyjaśnienia uzyskane w rozmowach ź uprzejmym kolegą Derną, z dzielnym starszym ogniomistrzem Schulzem, z wzorowym podoficerem Lindenbergiem przekonały go o tym, że wypadek Ascha jest tak jaskrawy, iż sama ostrożna psychoanaliza tu nie wystarczy.
       - Czy sformułował pan swoją diagnozę na piśmie? - zapytał Asch, - Czy drugi lekarz został powiadomiony? Czy zażalenie moje zostało skierowane dalej?
       Doktor Sämig przybrał wyniosły ton. - Tak się z przełożonym nie rozmawia - powiedział. - Proszę sobie to łaskawie zapamiętać na przyszłość.
       Ascha zdziwiło to całkowicie zmienione zachowanie się doktora. Usiadł na łóżku. Wzburzenie wywołane tym, co musiał powiedzieć swojej siostrze, nie ustępowało. Oczy jego lśniły chłodnym blaskiem.
       - Tutaj - doktor Sämig wyciągnął z mankietu rękawa jakiś papier - stwierdziłem na piśmie, co do stwierdzenia było. Możecie być zadowoleni - to dla was bardzo korzystne. W pewnym stopniu uwalnia was od winy.
       - Jak mam to rozumieć? - zapytał Asch podejrzliwie.
       - Nie ponosicie odpowiedzialności za to, coście uczynili, przynajmniej odpowiedzialności pełnej. To najlepsze rozwiązanie. Wychodzicie cało, a afera jest załatwiona.
       - Co to znaczy? Czy ma to oznaczać, że stwierdza pan moją niepoczytalność?
       - Trafiliście w sedno - powiedział doktor Sämig z zadowoleniem. - Nie jesteście za wasze czyny odpowiedzialni,
       - I to pan sformułował na piśmie? Że nie jestem odpowiedzialny za swoje uczynki? Czyli, że jestem pomylony na umyśle?
       - Tak jest - stwierdził doktor Sämig.
       - Mogę to zobaczyć? - Sämig podał mu zapisaną kartkę, którą Asch uważnie przeczytał i po chwili zwrócił. - Przecież to kawał - powiedział. - Takich rzeczy robić nie wolno.
       - I jak jeszcze wolno! Jeżeli macie głowę na karku, z miejsca zrozumiecie, jakim szczęściem jest dla was ta kartka.
       - Pan podtrzymuje to, co pan tu napisał?
       - W waszym interesie!
       - Pięknie - powiedział Asch. - Jak pan chce.
       Podniósł się powoli. Potem rzucił się na doktora, zwalił go z nóg i zaczął go okładać pięściami. W pewnej chwili podniósł Sämiga w górę i zaczął, rzucać nim z kąta w kąt jak paczką. Nie było to zbyt uciążliwe, gdyż miał nad doktorem bezsporną przewagę fizyczną.
       Lekarz sapał, dusił się, wydawał gardłowe okrzyki. W jego szeroko otwartych oczach malowało się paniczne przerażenie. Stękając dowlókł się na czworakach do drzwi.
       - Tak to jest! - powiedział Asch wycierając sobie ręce. - Nic na to poradzić nie można. W myśl pańskiej diagnozy jestem pomylony i nieodpowiedzialny za swoje czyny.
       
       Drugi strzał padł w piątek wieczorem. Zegary koszar wskazywały znowu godzinę dwudziestą minut osiemnaście. Powoli nadpełzała noc.
       Na starszego ogniomistrza Schulza, który siedział właśnie w kancelarii, posypał się tynk. Pokrył część pisma, które miało wykończyć bombardiera Ascha. Kałamarz się przewrócił, atrament spływał na papier.
       Schulz rzucił się na ziemię. Przyciśnięty do ściany, przeklinał swój zwyczaj pracowania przy pełnym świetle i szeroko otwartych oknach. By nie dostać się w zasięg ostrzału strzelca, który. wyraźnie nastawał na jego życie, popełznął ostrożnie na czworakach w stronę wyłącznika.
       Światło zgasło. Schulz popędził ku jednemu z okien i wyjrzał ostrożnie. Jeżeli go wzrok nie mylił, plac zbiórki był pusty. - Tchórzliwy pies! - mruknął. Widocznie przypuszczał, że strzelec pozostanie na miejscu dopóty, dopóki go starszy ogniomistrz nie rozpozna.
       Schulz czuł, że drży. Płynęło to i ze strachu, który go dopiero teraz opanował, i z wściekłości. Przemierzył trzema susami kancelarię, otworzył szeroko drzwi i ryknął w stronę korytarza: - Alarm! Wszyscy podoficerowie natychmiast do mnie! Szeregowcy, zbiórka przed izbami!
       Wykrzyczał te rozkazy prawie automatycznie, nie namyślając się zbyt wiele. Ale już sam ryk przyniósł mu ulgę. Nie stało się jednak nic decydującego. Poszczególni kanonierzy wyglądali z zainteresowaniem ze swoich izb, wydawało się, że są radośnie podnieceni.
       Potem podoficer dyżurny zajął się wykonaniem rozkazów szefa. Na wszystkich trzech korytarzach rozległ się jego ostry gwizdek. - Podoficerowie do kancelarii, do szefa baterii! Pozostali - zbiórka przed izbami.
       Zjawili się pierwsi podoficerowie. Schulz zatrudnił ich ż miejsca. - Zaryglować wejście. Zatrzymać każdego, kto zechce wejść lub wyjść. Pilnować tylnej ściany bloku baterii, by nikt nie mógł wydostać się przez okna! Biegiem na wartownię, zatrzymać wszystkich żołnierzy naszej baterii, którzy chcieliby jeszcze ewentualnie wyjść. Przeszukać plac ćwiczeń! Wzmocnię was, jak tylko zjawi się większa ilość podoficerów.
       Gmach baterii podobny był teraz do wzburzonego ula, którego wejścia zostały zablokowane. Żołnierze tłoczyli się na korytarzach i rozmawiali ze sobą z ożywieniem. Ustawili się działonami w dwuszeregach i czekali z napięciem na to, co się jeszcze stanie.
       Schulz rzucił się do telefonu i kazał się połączyć z izbą chorych. - Sprawdźcie natychmiast - zawołał - czy bombardier Asch znajduje się w izolatce! - Czekał niecierpliwie na odpowiedź i obserwował kaprala, który w myśl rozkazu wyglądał przez okno kancelarii.
       - Czy to nie pomyłka? - zawołał głośno do słuchawki. - Jesteście pewni, absolutnie pewni, że bombardier Asch znajduje się w izolatce? Czy nie mógł jej opuścić w ciągu ostatniego kwadransa? Wiem sam, że drzwi mają tam rygiel i specjalny zatrzask, że okna są zakratowane, nie musicie mi tego tłumaczyć. Ale mógł ostatecznie wyjść na stronę! Co robi? Gra z podoficerem sanitarnym w dwadzieścia jeden i już przez to samo nie może... Świńska banda!
       Schulz z trzaskiem rzucił słuchawkę na widełki. Zacisnął pięści, by nikt nie zauważył, jak mu ręce latają. Wyłowił jednego z podoficerów, którzy się zebrali dokoła niego. - Pędźcie na izbę chorych - powiedział - sprawdźcie, czy dane tych sakramenckich byków się zgadzają.
       Stał przez chwilę rozkraczywszy nogi, jak gdyby nad czymś rozmyślał. Potem zwrócił się do starszego ogniomistrza Wabera i powiedział: - Musimy sprowadzić dowódcę. Kapitan Derna musi wiedzieć, co tu zaszło, najlepiej, żebyś wziął samochód i sam po niego pojechał. Po drodze możesz mu opowiedzieć, co ci jest wiadome.
       - Dobrze - odparł Waber i ruszył z kopyta. Szef policzył pozostałych.
       - Jeden ogniomistrz i jeden kapral na każde trzy izby. Należy ustalić, co każdy żołnierz w ciągu ostatniej godziny robił. Na kogo padnie podejrzenie, że około godziny dwudziestej opuścił budynek, czy po to, by opróżnić kubeł ze śmieciami, czy po to, żeby skoczyć do kantyny, tego przyprowadzić do mnie. Należy również sprawdzić broń, ale staranniej niż ostatnim razem.
       Ogniomistrze i kaprale rozeszli się po korytarzach. Schulz do głębi wzburzony krążył po kancelarii. Przypominał lwa w ciasnej klatce, którego dręczy skwar i głód. Kapral przydzielony do wyglądania przez okno stał nieruchomo.
       Zjawił się podporucznik Wedelmann w narzuconym na siebie płaszczu kąpielowym. - Co się stało?
       - Znowu do mnie strzelano, panie podporuczniku - oświadczył Schulz z chłodną rzeczowością.
       - I znowu strzał chybił?
       - Kula omal się o mnie nie otarła. Siedziałem właśnie tu przy stole. Przeleciała tuż obok mnie.
       Wedelmann przyglądał się miejscu, w którym utkwił pocisk; znajdowało się wysoko na ścianie. Potem wyjrzał na dwór. Pod kancelarią, znacznie niżej, rozciągał się tylko plac zbiórki oraz część jezdni. - Dziwne się rzeczy zdarzają - powiedział podporucznik z sarkastycznym uśmiechem. - Albo strzelec unosił się dwa metry nad ziemią, albo przyniósł sobie składaną drabinkę, albo kula istotnie zatoczyła szeroki łuk, by móc pana musnąć.
       Schulz milczał złowrogo. Był zbyt chytry, by wobec teorii podporucznika, nie dającej się tak od ręki odrzucić, zająć postawę negatywną.
       - Wszystko to płynie z tego - powiedział tylko - że obchodzimy się z tymi chłystkami jak z surowym jajkiem. Nic dziwnego, że opadają ich głupie myśli.
       - Uważam - odparł podporucznik - że strzał oddany do pana to znak, do jakiego stopnia jest pan lubiany.
       - Podobno już się kiedyś zdarzyło - zauważył z naciskiem Schulz - że próbowano za pomocą tej metody usuwać z drogi ludzi, którzy byli przeszkodą przy pewnych awanturkach miłosnych.
       - Naprawdę? - podporucznik Wedelmann udał, że nie zrozumiał aluzji starszego ogniomistrza. - Po kogóż to wyciągał pan swoje palce? Ale to powinno uprościć sprawę, bo chyba liczba wchodzących w grę byłaby w tym wypadku niewielka. Mniejsza zresztą o to. W każdym razie wzięła teraz w łeb pańska teoria, w myśl której bombardier Asch miał rzekomo dybać na pańskie życie. Jeżeli o mnie chodzi, to powiedziałem od razu, że nie zajmuje się on takimi bagatelkami.
       Wedelmann wyszedł zadowolony. Świadomość, że starszy ogniomistrz Schulz patrzy za nim z furią, napełniła go rozkoszą. Myślał przez chwilę o tym, by zajrzeć na moment do Lory Schulz, ot tak sobie, bez żadnych dalej idących zamiarów, po prostu dla zabawy, żeby jeszcze bardziej rozwścieklić Schulza. Ale zaniechał tego i sam się w duchu za to pochwalił.
       Podporucznik udał się na środkowy korytarz, na którym mieścił się działon Lindenberga. Zebrani tam żołnierze stanęli w szeregu wołając "baczność!" Podbiegł ogniomistrz i złożył meldunek.
       - Nie przeszkadzajcie sobie! - zarządził podporucznik. Potem podszedł do kaprala Lindenberga, który systematycznie wypruwał swojemu działonowi flaki. - Jeżeli nie macie nic przeciwko temu, Lindenberg, przyjrzę się tu trochę.
       - Tak jest, panie podporuczniku! - zawołał Lindenberg, zaszczycony tymi słowami.
       Kapral Lindenberg zadręczał swój działon. Poruszał się jak ogar na gorącym tropie. Zapał jego i wytrwałość były bezprzykładne. Przerzucał zawartość szaf, kazał odsuwać łóżka, ustawiać w piramidę stoły; wlazł na framugę okna badając palcami pręt, na którym zawieszone były firanki, obmacywał żołnierzy; potem na czas dłuższy zagłębił się w szafie, w której przechowywano szczotki.
       - Czego właściwie szukacie? - zapytał podporucznik uprzejmie.
       - Amunicji, panie podporuczniku - odparł Lindenberg bez namysłu.
       - Sądzicie, że znajdziecie ją u swoich ludzi? - zapytał Wedelmann, niezmiernie zaciekawiony.
       - Oczywiście, że nie, panie podporuczniku.
       - I mimo to jeszcze szukacie.
       - Tak jest. Przecież taki był rozkaz.
       - Proszę sobie nie przeszkadzać - odrzekł podporucznik i rozglądał się dalej. Policzył obecnych. Wiedział, że działon Lindenberga składa się z dwunastu ludzi; obecnych było siedmiu. Było to normalne, gdyż w piątki niezbyt wielu żołnierzy brało przepustki. Wdał się w rozmowę z żołnierzami.
       - Kogo właściwie brak? - zapytał.
       Kanonier Vierbein, do którego słowa te zostały zwrócone, zaczął gorliwie wyjaśniać: - Brakuje pięciu ludzi. Jeden został odkomenderowany, dwóch otrzymało przepustki, są w mieście już od siódmej, bombardier Asch przebywa w izbie chorych, bombardier Kowalski nie wrócił jeszcze z zajęć.
       - Gdzież on pracuje?
       - W magazynie amunicyjnym.
       Wedelmanna przestało to wszystko interesować. - Nie przeszkadzajcie sobie, Lindenberg! - zawołał. Potem poszedł do swego mieszkania i uśmiechając się nalał sobie duży kieliszek koniaku.
       Tymczasem starszy ogniomistrz Schulz poddał egzaminowi żołnierzy zatrzymanych przy drzwiach wejściowych. Zachowanie ich nie dawało podstaw do podejrzeń. Dwaj z nich pili w kantynie piwo od godziny dziewiętnastej trzydzieści. Zapłacili o dwudziestej dwadzieścia, a więc w dwie minuty potem, jak padł strzał. Dzierżawca kantyny Bandurski był gotów potwierdzić to pod przysięgą. Pozostali trzej chcieli wyjść. Opuścili swe izby tuż przed godziną dwudziestą minut trzydzieści, wszyscy koledzy mogli zaświadczyć, że do tej pory siedzieli w izbie albo golili się. Szósty miał przynieść dla ogniomistrza Platzka papierosy. I on wyruszył dopiero po strzale.
       Schulz klął. Również kapral posłany na wartownię wrócił z niczym. Schulz klął. Kaprale wysłani na "przeczesanie" okolic bloku baterii i placu ćwiczeń także nie mieli nic do zameldowania. Schulz klął.
       Powoli niepokój ogarnął całe koszary. Wyglądało na to, że zwiadowcy starszego ogniomistrza zachowali się jak słonie w składzie porcelany. Po upływie krótkiego czasu w całych koszarach było już wiadomo, że w trzeciej baterii padł strzał mający uśmiercić starszego ogniomistrza. W piątej baterii mówiono już o ciężkim zranieniu, a w kantynie rozeszła się pogłoska, że w trzeciej baterii leży trup.
       Naprzód zadzwonił dowódca warty, potem odezwała się izba chorych, następnie zatelefonował oficer dyżurny, a późnym wieczorem adiutant dywizjonu. Schulz wrzeszczał w słuchawkę, zachowywał się prowokująco. Adiutant wypraszał to sobie. Schulz, który pomylił się co do osoby swego rozmówcy, zaczął coś skomleć. Adiutant zażądał szczegółowego raportu. Schulz przyrzekł; przy końcu rozmowy trzęsły mu się kolana.
       W tym nastroju ogólnego podniecenia na drodze starszego ogniomistrza znalazł się przypadkiem ogniomistrz Platzek.
       - Platzek - powiedział Schulz - teraz cierpliwość moja dosięgła kresu.
       - Mogę sobie wyobrazić - zapewnił Platzek.
       - Teraz musi się nareszcie wyjaśnić, skąd pochodzą naboje, którymi do mnie strzelano, a przede wszystkim, w czyje ręce się dostały.
       - Ale... - wyjąkał Platzek.
       - Żadnych sprzeciwów - powiedział Schulz bezlitośnie. - Musiał to być jeden z ludzi strzelających z twego stanowiska. I tu właśnie trzeba rozpocząć poszukiwania.
       - Ale w takim razie będę wykończony.
       - Wolę, żeby ciebie wykończono, niż żeby mnie zabito. A może myślisz, że będę czekał spokojnie, aż te świnie wpakują we mnie pozostałą amunicję.
       Schulz zostawił całkowicie złamanego Platzka i popędził na dwór usłyszawszy, że nadjechał wóz dowódcy. Chciał możliwie jak najprędzej złożyć kapitanowi Dernie meldunek.
       Mimo ciemności widać było, że kapitan Derna wygląda blado. Schulzowi zdawało się, że powinien mu pomóc przy wysiadaniu z wozu, ale wyrobione poczucie taktu wobec przełożonych powstrzymało go od tego.
       - Jakże to możliwe? - zapytał Derna.
       Schulz wyrzucił z siebie swój obszerny meldunek.
       - Chodźmy do mego pokoju służbowego - powiedział Derna. Znalazłszy się tam kapitan spojrzał bezradnie na swego starszego ogniomistrza i zapytał: - I co teraz zrobimy?
       
       Dowódca dywizjonu major Luschke był uważany za zupełnie nieobliczalnego nie tylko przez swoich bezpośrednich, podwładnych. Bulwa zjawiał się, kiedy chciał, znikał, kiedy to uważał za słuszne, robił, co mu wpadło do głowy. To jednak, co wyglądało na bezplanowość, było w najwyższym stopniu celowe. Luschke z powodzeniem i nie bez zadowolenia siał wokół siebie niepokój. Każdej chwili, o każdej porze dnia i nocy mógł się wynurzyć i we wszystko wtrącić.
       Luschke przywiązywał ogromną wagę do punktualności swych podwładnych. Zatwierdzone przez niego plany służby wraz z podanymi w nich precyzyjnie ścisłymi terminami musiały być traktowane jako coś świętego. Sam nosił przy sobie dwa zegarki, trzeci stał zawsze na biurku, czwarty wisiał na ścianie.
       W piątek po południu Luschke opuścił wcześnie koszary, oczywiście nie zawiadamiając o tym adiutanta. Na wieczór był zaproszony przez pewnego właściciela tartaku na polowanie. Mogło to oznaczać, że major Luschke zjawi się w sobotę albo o wczesnym świcie, albo też z solidnym opóźnieniem. I te kombinacje były jednak tylko przypuszczeniami; równie dobrze Luschke mógł zjawić się punktualnie o ósmej, to znaczy wtedy, kiedy w myśl rozkazu rozpoczynała się praca dywizjonu. Tak, Bulwa był całkowicie nieobliczalny.
       Adiutant dywizjonu, który szybko odzwyczaił się od tego, by pojawianie się i znikanie swego majora obliczać na podstawie jakiegoś rachunku prawdopodobieństwa, stawił się jak zwykle o ósmej w kancelarii dywizjonu. Luschkego oczywiście nie było. Adiutanta nie zdziwiło to zbytnio; gdyby się spóźnił bodaj o trzy minuty, Luschke byłby niezawodnie na miejscu i czekałby na niego z sarkastycznym uśmiechem.
       Podczas pełnego niepokoju czekania na pojawienie się dowódcy adiutant porządkował nagromadzone rozkazy, raporty i wykazy. Nie było wśród nich nic nadzwyczajnego. Adiutant nie spodziewał się też niczego innego. Każdy człowiek jako tako normalny musiał uczciwie dążyć do tego, by nie ściągać na siebie uwagi majora. A. ponieważ nie było jeszcze pisemnego meldunku o tym, co się wczoraj wieczorem rozegrało w trzeciej baterii, postanowił, zgodnie z wypróbowaną metodą, udawać, że nie wie o niczym, chyba że go Luschke wyraźnie zapyta, co wcale nie było wykluczone.
       O godzinie ósmej piętnaście wszedł do kancelarii dywizjonu kapitan Derna. Wyglądał na przepracowanego. Powitał adiutanta wiotkim uściskiem ręki. Potem zaczął opowiadać, wyciągnąwszy ze swej teki stos raportów.
       - Co, pańskim zdaniem, powie na to dowódca dywizjonu? Niepokój adiutanta wzrósł jeszcze o parę stopni. Wzruszył ramionami.
       - Czy jestem jasnowidzem?
       Potem zaczęli czekać w milczeniu na zjawienie się majora. Adiutant załatwiał nerwowo swą bieżącą robotę, kapitan Derna stał przy oknie, skąd mógł dokładnie obserwować wejście do koszar. Wypatrywał Luschkego.
       Nagle drzwi pokoju dowódcy otworzyły się od wewnątrz. Major Luschke wpakował swój bulwiasty nos do pokoju adiutanta. Przyszedł więc, jak się to często zdarzało, jakąś drogą okrężną.
       - W umywalni drugiej baterii - powiedział - pękła szyba, i to trzy dni temu. Pierwsza brama działowni piątej baterii ma solidne zadrapania i jakieś wgniecenie. Zamki w schronach amunicyjnych nie są naoliwione. W izbie chorych zapomniano przy wejściu wyłączyć światło. Zanotował pan? Raporty odpowiedzialnych za to złożyć mi na biurku o godzinie dwunastej. Zrozumiano?
       - Tak jest, panie majorze. Pisemne meldunki do godziny dwunastej.
       Luschke kiwnął głową. Był niski, krępy, ruchy miał spokojne, opanowane. Głos jego brzmiał łagodnie, co działało przerażająco. Małe, ostre, zimne oczy lśniły chytrze. - Co pana do mnie sprowadza, kapitanie Derna? Czyżbym pana zamówił? Nie, nie przypominam sobie.
       - Bardzo niemiła sprawa, panie majorze.
       - Niemiła? Dla kogo? Poza tym wszystko, co się określa jako niemiłe, ma coś wspólnego z jakimś świństwem. A w moim dywizjonie, panie kapitanie Derna, świństwa nie istnieją.
       Derna, który w obecności majora czuł się jeszcze o wiele mniej pewnie niż zwykle, uznał, że najlepiej będzie nie rozwodzić się długo i szeroko, lecz pozwolić mówić samym faktom. Przedłożył więc dowódcy dywizjonu plik raportów.
       Luschke przeczytał je powoli, na razie całkowicie bez komentarzy. Stał jak przygwożdżony obok biurka swego adiutanta. Jego bulwiasta twarz pochylona nad raportami miała odcień czerwonawy; nie pozostawało to w żadnym związku ze stanem jego nerwów, było spowodowane promieniami słonecznymi, którym, mimo olbrzymiej czapki, należącej do stałych rekwizytów majora, udało się dotrzeć do pewnych części jego twarzy.
       Major czytał raport za raportem i nawet powieka mu nie drgnęła. Adiutant patrzył na niego z niewolniczym oddaniem jak na boga, kapitan Derna gorączkowo wypatrywał jakiegoś drgnienia na jego nieruchomej twarzy. Na próżno. W pokoju panowała głucha cisza. Tylko od czasu do czasu szeleściły przy przewracaniu kartki papieru.
       W pewnej chwili major powiedział łagodnie: - Idioci!
       Małymi, chłodnymi oczami patrzył długo na kapitana Dernę. Kapitan, czerwony jak rak, mimo swej postawy na baczność wyglądał pokracznie i nieszczęśliwie.
       Major Luschke rzucił raporty na biurko swego adiutanta. - Takie rzeczy - powiedział uderzając dłonią w akta - nie zdarzają się. Rozumie pan, panie kapitanie Derna? To się nie zdarza, zwłaszcza w dywizjonie, którego ja jestem dowódcą.
       - Tak, panie majorze - jąkał się Derna - ja również podzielam całkowicie zdanie pana majora, ale...
       - Gdzie tu miejsce na "ale", panie kapitanie, jeżeli obaj jesteśmy tego samego zdania!
       - Podoficerowie, panie majorze, zwłaszcza starszy ogniomistrz Schulz...
       - W pańskiej baterii podoficerowie decydują o tym, co się ma stać? - Na twarzy Bulwy podniosły się pełne zdumienia brwi. Oczy jego lśniły. Wysunął podbródek i uśmiechał się sardonicznie. Adiutant, który znał dobrze ten niepokojący wyraz twarzy swego dowódcy, miał najbardziej ponure przeczucia co do osoby kapitana Derny. Zbity z tropu dowódca trzeciej baterii nie umiał znaleźć odpowiedzi. Wyglądał żałośnie. Jego wiedeński wdzięk, jego cesarsko-królewska austriacka uprzejmość rozbiły się w zetknięciu z twardym jak kamień majorem Luschke.
       - Jeżeli pana dobrze zrozumiałem - powiedział major - nie umie pan sobie poradzić ze swoimi ludźmi.
       - Niech mi wolno będzie zapewnić pana majora, że próbowałem wszystkiego...
       - Nie wątpię w to, panie kapitanie Derna - powiedział Luschke druzgocąco łagodnie. - Można by to nazwać nieudolnością. W każdym razie przychodzi pan teraz z tymi aferami do mnie. Dobrze. Pokażę panu, jak się tego rodzaju bagatelki likwiduje.
       Adiutant pozwolił sobie na uwagę: - Również podporucznik Wedelmann wyraził wczoraj w rozmowie telefonicznej ze mną pogląd, że chodzi tu o bagatelkę.
       - Interesujące - powiedział major Luschke. - Zapewne podporucznik pojął dokładnie to, czego nie zrozumiał kapitan. Ale Wedelmann pochodzi z mojej szkoły, a pan, panie kapitanie Derna, został mi tylko przydzielony.
       Spojrzawszy pogardliwie na Dernę Luschke znowu sięgnął po raporty. - A więc przystąpmy do rzeczy - powiedział. - Zameldują się u mnie: kapral Lindenberg, ogniomistrz Platzek, starszy ogniomistrz Schulz, lekarz dywizjonu doktor Sämig. Niech przyjdzie również podporucznik Wedelmann.
       Adiutant skoczył do telefonu i przekazał zarządzenia dowódcy. Derna stał jak zbędny mebel. Major raz jeszcze przerzucił raporty, skrobiąc się przy tym z zadowoleniem w podbródek.
       - Asch - powiedział, apelując do swej znakomitej pamięci. - Bombardier Asch. W tych dniach zetknąłem się już przecież z tym nazwiskiem. - Oczy mu zabłysły. - Czy pan nie wystąpił z wnioskiem mianowania go kapralem, panie kapitanie Derna?
       - Tak jest, panie majorze - wybełkotał Derna. Luschke odwrócił się od niego mrucząc pod nosem: - Zero! - Potem dał rozkaz wezwania podporucznika Wedelmanna.
       Podporucznik zjawił się. Jak wszyscy wchodzący do pokoju, w którym się major znajdował, zatrzymał się w drzwiach i oddał przepisowy, nienaganny ukłon. - Podporucznik Wedelmann melduje się na rozkaz - wyrecytował.
       - Niechże pan podejdzie bliżej, drogi podporuczniku Wedelmann - powiedział Luschke słodko. - Ubiegłego tygodnia stałem przy oknie i obserwowałem plac ćwiczeń. Nadzorował pan wówczas musztrę pieszą. W jednej z grup dręczono pewnego żołnierza tak bardzo, że stracił panowanie nad sobą i dostał czegoś w rodzaju ataku epileptycznego; zdawało się, że chce się rzucić na podoficera. I cóż pan wtedy uczynił? No?
       - Natychmiast się oddaliłem, panie majorze - powiedział Wedelmann zgodnie z prawdą.
       - Dlaczegóż to?
       - Panie majorze, są sprawy, których się nie przyjmuje do wiadomości, o ile się ma głowę na karku. Oczyszczają się jakoś same przez się. Zwracanie na te wydarzenia uwagi rozdmuchuje je tylko.
       - Moja szkoła - oświadczył major bardzo zadowolony. Potem zapytał: - Pan zna raporty w sprawie bombardiera Ascha? Cóż pan o nich sądzi?
       - Znam je wszystkie, panie majorze, i nie przywiązuję do nich żadnej wagi. Po co podnosić gwałt, kiedy można to załatwić inaczej?
       Luschke spiorunował spojrzeniem kapitana Dernę. Potem klepnął podporucznika Wedelmanna po ramieniu. Adiutant odetchnął z ulgą i odsunął się na znaczny dystans od nieszczęsnego dowódcy trzeciej baterii.
       Major pytał Wedelmanna o szczegółowe dane dotyczące żołnierzy, których wezwał. Wedelmann dawał krótkie, wyczerpujące odpowiedzi, dowódca potakiwał z zadowoleniem. Po czym zawołał: - Kapral Lindenberg!
       Lindenberg, wyprostowany jak struna, patrzył, jak tego wymagały przepisy, prosto w oczy dowódcy. Był przekonany, że przeżywa wielką chwilę, i pewny, że ją godnie przetrzyma.
       - Kapralu Lindenberg - zaczął major. Uchodzicie za wzór poprawności i solidności. Tym bardziej dziwi mnie, że wdaliście się ze swym podwładnym w długie rozmowy, omal że nie w dyskusję. Tego przepisy nie przewidują. Macie jasno i niedwuznacznie rozkazywać, a wasi podwładni mają was słuchać. Jeżeli tego nie czynią, jest to odmowa wykonania rozkazu. Wtedy dopiero możecie pisać raport. Postawić na .swoim, to sprawa indywidualności. Zrozumieliście mnie, kapralu Lindenberg?
       - Tak jest, panie majorze.
       - Skoro mnie zrozumieliście, to wiedzcie, że wasz raport jest zupełnym nonsensem. Do kosza z nim! Możecie odejść, kapralu Lindenberg.
       Trzasnąwszy obcasami Lindenberg znikł jak kometa. Luschke uważał to za rzecz naturalną i nawet nie uznał za właściwe spojrzeć z wyższością na obecnych. Wziął następny raport: - Ogniomistrz Platzek!
       Platzek stał jak skała wydrążona od wewnątrz. Sądził, że wybiła jego ostatnia godzina. Był przekonany, że powędruje stąd prosto do wojskowego więzienia.
       - Czytam tu, ogniomistrzu Platzek - powiedział Luschke - że podobno miała wam zniknąć amunicja. Jest to oczywisty nonsens. Nie ma ogniomistrza, któremu by znikła amunicja, zwłaszcza w moim dywizjonie. A o fałszowaniu dokumentów szkoda nawet mówić. To bzdura! Czy nie mam racji?
       - Tak jest, panie majorze.
       - A więc nie brakuje amunicji i wykaz był prowadzony zgodnie z przepisami. Czy tak?
       - Tak jest, panie majorze.
       - W takim razie ten raport jest spóźniony i jako taki kwalifikuje się do kosza. Możecie odejść, ogniomistrzu.
       Ogniomistrz Platzek nie wiedział, co się z nim dzieje. Czuł gwałtowną potrzebę znaleźć się na powietrzu. Wypadł z pokoju z niewiarogodnie głupią i uszczęśliwioną miną.
       - Tego człowieka trzeba będzie przy najbliższej okazji przenieść - zarządził Luschke. - A teraz niech wejdzie starszy ogniomistrz Schulz.
       Schulz wtoczył się jak czołg. Zatrzymał się gwałtownie, blokując swą postacią niemal pół pokoju. Wyrecytował swój meldunek i czekał.
       Luschke popatrzył na niego badawczo i zastanawiał się przez chwilę, jak by go najłatwiej złamać. Nie poszedł jednak na żadne śmiałe kombinacje, wybrał metodę najprostszą. - Czy macie rzeczywiście zamiar - zapytał łagodnie - zrezygnować ze stanowiska szefa baterii?
       Schulz przeląkł się wyraźnie. Bladł, czerwienił się, patrzył na swego dowódcę i milczał.
       - Właściwie byłoby szkoda - powiedział Luschke łagodnie. - Byliście zupełnie przydatnym szefem baterii, przynajmniej do przedwczoraj. Straciłbym was niechętnie, ale mam już następcę. Wiecie z pewnością, że szef baterii to nie stopień, lecz stanowisko służbowe. Zdejmiecie naszywki, zwolnicie mieszkanie służbowe i pozostaniecie starszym ogniomistrzem. Proste, prawda?
       Kapitan Derna zdobył się na odwagę i wtrącił:
       - Panie majorze...
       - Panie kapitanie - oświadczył Luschke - nie przypominam sobie, żebym pana prosił o wyrażenie swego zdania.
       Derna zamknął usta i cofnął się w głąb pokoju, Schulzowi krew uderzyła do głowy. Wedelmann i adiutant uśmiechali się do siebie ostrożnie. Luschke rządził się na polu walki suwerennie.
       - Starszy ogniomistrz, szef baterii - rzekł major - musi być jakąś osobowością. Osobowość potrafi sobie dać radę. Taki raport jak ten jest jednak zawsze oznaką bezradności.
       - Panie majorze, niech mi wolno będzie zameldować, że strzelano do mnie - powiedział Schulz z wysiłkiem.
       Luschke potrząsnął lekko głową. Nie ukrywał przed sobą, że była to rafa i że należało ją jakoś pokonać. - Jakże chcecie udowodnić, że strzelano właśnie do was? Przecież strzał musi gdzieś wylądować. A wy siedzieliście przypadkowo na linii strzału: To się może zdarzyć. Prawdziwy mężczyzna nie robi z takiego powodu od razu w portki. Poza tym skąd miała się wziąć amunicja? Z pewnością nie ze stanowiska ogniomistrza Platzka; zapewnił mnie o tym przed chwilą. A więc skąd?
       - Myśmy wczoraj wieczorem także strzelali, panie, majorze. Za kasynem oficerskim.
       Luschke spojrzał ze zdumieniem na podporucznika Wedelmanna. Zupełnie nieoczekiwana uwaga podporucznika pozwoliła mu bez. trudu przepłynąć przez rafy tych rozważań. Major uśmiechnął się z zadowoleniem. Nie tyle odczuwał wdzięczność za okazanie pomocy, bo ostatecznie i sam poradziłby sobie, ile zadowolenie z powodu zachowania się podporucznika. Jego szkoła! Czuł, że został zrozumiany.
       - Panie podporuczniku Wedelmann - powiedział z nie ukrywaną życzliwością. - Na przyszłość proszę pana i innych panów z korpusu oficerskiego, by przy ćwiczeniach w strzelaniu byli ostrożniejsi i posługiwali się raczej strzelnicą.
       - Tak jest, panie majorze.
       Luschke zwrócił się znowu do starszego ogniomistrza Schulza. - A więc i ta sprawa jest tym samym wyjaśniona. Nie należę wprawdzie do przeciwników gorliwości służbowej, ale tym razem działaliście z pewnością zbyt pochopnie. Przyznajecie to, czy też nie przykładacie już wagi do pozostania na stanowisku szefa baterii?
       - Tak jest, panie majorze!
       - Co "tak jest"?
       - Przyznaję, panie majorze!
       - Dlaczego nie wcześniej? - Luschke chwycił raporty starszego ogniomistrza dwoma palcami i wrzucił je do kosza. - Załatwione! - powiedział. Możecie odejść.
       Schulz natychmiast wytoczył się z pokoju. Znalazłszy się za drzwiami odsapnął. - Tam, do licha! - mruknął głośno do siebie - o mały włos, a byłoby się źle skończyło! - Był wniebowzięty, że ma już tę sprawę poza sobą. Respekt jego dla majora wzrósł bezgranicznie.
       Tymczasem major Luschke obrabiał lekarza dywizjonowego doktora Sämiga. Traktował go ściśle służbowo, uniknął zręcznie podania mu ręki. Nie wskazał też doktorowi krzesła, udając, że o tym zapomniał.
       Luschke wiedział dobrze, że nie będzie mógł traktować doktora Sämiga tak, jak tego pragnął. Lekarz był mu jedynie do dywizjonu przydzielony; podlegał mu jako oficer, nie jako lekarz. Ale Sämig czuł respekt przed każdym oficerem liniowym i właśnie major Luschke wzmagał w nim to uczucie.
       - Co ja tu słyszę? - powiedział Luschke tonem umyślnie serdecznym. - Urządza pan ze swymi pacjentami wesołe zapasy?
       - Zostałem napadnięty - powiedział doktor Sämig z goryczą.
       - Wybrał pan nieodpowiednie słowa - powiedział Luschke i nagle cichy jego głos zabrzmiał zupełnie zimno i groźnie. - Oficera się nie napada. To się nie może zdarzyć. Proszę to sobie zapamiętać. Gdyby rzeczy miały zajść tak daleko, to albo napadający byłby trupem, albo ten oficer nędzną szmatą.
       Doktor Sämig otworzył szeroko swoje bladoniebieskie oczy. Rozglądał się, jakby szukając pomocy, ale nikt się o niego nie troszczył.
       - Czasami - powiedział Luschke - słyszę historie, od których mi włosy stają na głowie, ale nie wierzę w nie. Mój zdrowy ludzki rozsądek mówi mi, że nie wolno mi w nie wierzyć. Gdyby istniał gdzieś lekarz, który by, obojętnie z jakich powodów, uznał człowieka normalnego za chorego umysłowo, to wie pan, co by mu się należało? Baty! Porządna porcja batów. A gdyby ten wyrok wykonał na nim żołnierz, wie pan, co bym z nim zrobił? Powinszowałbym mu! Z całego serca. Ale takie rzeczy się nie zdarzają. A gdyby się nawet zdarzyły, cały korpus oficerski skręcałby się ze śmiechu, o ile by miał w ogóle rozum. Pan coś mówił, doktorze Sämig?
       - Nie, panie majorze.
       - A ten raport, który tu mam przed sobą, może być tylko dobrym kawałem. Uśmieliśmy się z niego porządnie. Do kosza z nim!
       Major Luschke wyrzucił i tę ostatnią kartkę papieru. Zatarł ręce i rozejrzał się błyszczącym wzrokiem. Ale ciągle jeszcze nie było widać po nim, że triumfuje.
       - Podporuczniku Wedelmann - powiedział dowódca - zdaje się nie ulegać wątpliwości, że trzecia bateria potrzebuje mądrzejszej, zręczniejszej organizacji. Potrzebuje mężczyzny, a nie marionetki. Same przepisy nigdy nie wystarczą, trzeba mieć i trochę rozumu. Czy sądzi pan, że jesteśmy zabezpieczeni przed dalszymi niespodziankami podobnego rodzaju?
       - Z całą pewnością, panie majorze.
       - A bombardier Asch?
       - Ręczę za niego głową!
       - Mimo wszystko?
       - Właśnie dlatego, panie majorze.
       - No dobrze - powiedział dowódca. - Niechże więc pan obejmie baterię, panie podporuczniku Wedelmann. Kapitan Derna rozpocznie swój urlop, przeforsuję już to jakoś w pułku. Wie pan, co teraz zrobimy, podporuczniku Wedelmann?
       - Nie, panie majorze.
       - Pójdziemy obaj do bombardiera Ascha. Zakomunikujemy mu, że dostał awans na kaprala.
       
       Wszystko przebiegało zgodnie z planem. Bombardier Herbert Asch, nieco zmęczony walką, którą uznał za beznadziejną, przyjął awans. W naiwności swej przypuszczał, że jako podoficer będzie mógł żyć tak, jak tego sam domagał się od podoficerów będąc bombardierem. Ale wkrótce musiał uświadomić sobie, że niewolnicza uległość pewnej części żołnierzy była jednym z istotnych czynników, które podatnych ha bakcyle władzy przełożonych, bez względu na to, czy tego chcieli, czy nie, doprowadzały do manii wielkości.
       Podporucznik Wedelmann objął trzecią baterię tylko na krótki okres czasu, bo wedle przepisów normujących obsadzanie stanowisk był jeszcze za młody, by tę funkcję pełnić. Już jednak na początku drugiej wojny światowej został oficjalnie dowódcą baterii. Można go było wykorzystać z powodzeniem na wszystkich odcinkach frontu. Żołnierze lubili go, a przełożeni byli radzi, kiedy go nie widzieli. To chyba najlepsze, co można o oficerze powiedzieć.
       Kapral Lindenberg, który pozostał bezwzględnie wierny swoim przekonaniom i przysiągł sobie przysparzać ojczyźnie nieustraszonych i dobrze wyćwiczonych obrońców, wypełniał pracą każdą minutę pozostałego mu do dyspozycji krótkiego żywota. Padł trzeciego dnia wojny w Polsce pod wsią zaznaczoną jedynie na mapach szczegółowych. Zginął od serii z ciężkiego karabinu maszynowego, jak na ogół giną tylko bohaterowie w powieściach: w czasie walki o poszczególne zabudowania, trzymając w lewej ręce karabin, a w prawej odbezpieczony granat ręczny, który wybuchnął, kiedy padł nań twarzą. Można go było zidentyfikować jedynie na podstawie znaku tożsamości.
       Ogniomistrz Platzek, Platzek-dręczyciel, zginął również śmiercią bohaterską, w zupełnie innych jednak okolicznościach i dopiero po kilku latach. Do roku tysiąc dziewięćset czterdziestego trzeciego był instruktorem w rodzinnym garnizonie i otrzymał wojenny Krzyż Zasługi pierwszej klasy. Przez ręce jego przeszło wiele setek żołnierzy, z których - jak to z dumą podkreślał -"zrobił ludzi". Los dosięgną! go podczas odwrotu z wału atlantyckiego, gdy cofał się na czele swego pododdziału. Bomby zasypały go w jakiejś piwnicy pod miejscowością Dreux. Równocześnie eksplodowała nad nim potężna beczka, napełniona czerwonym winem.
       Babiarz Werktreu, król magazynierów, przeżył wojnę bez wielkiego wysiłku. Bywał przeważnie tam, gdzie nie strzelano. Był urodzonym administratorem od umundurowania, amunicji i ludzi. Wkrótce po najeździe wypłynął w zdobytej Polsce i wyrobił sobie u miejscowej ludności trwałą sławę jako spekulant i paskarz. Później został przeniesiony do Francji, gdzie zasłynął podobno jako organizator szeregu dobrze urządzonych domów publicznych. Na krótko przed zakończeniem wojny dał się zaskoczyć frontowi w Normandii; pracował tam później czas jakiś jako pomocnik kelnera w gospodzie wiejskiej, należącej do kobiety nieco już zużytej, co mu zresztą wcale nie przeszkadzało. Bezpośrednio po wojnie obijał się po Hamburgu handlując z powodzeniem jedwabnymi pończochami. Po czterech latach stał się właścicielem fabryki.
       Kapitana Dernę po dłuższym urlopie zwolniono z Wehrmachtu. Wrócił do Wiednia, pracował tam w firmie ubezpieczeń na życie. Później "ojczyzna znowu go wezwała". Został komendantem obozu dla jeńców wojennych, mieszczącego się w pobliżu fabryki amunicji. Dowódca garnizonu, któremu podlegał, oficer rezerwy ze Szczecina, traktował go tak, jak Prusak traktuje Austriaka, kiedy obaj noszą ten sam mundur. Derna cierpiał z tego powodu straszliwie. W skrytości ducha przeklinał na czym świat stoi, że kiedyś gardłował za "powrotem do Rzeszy"! Kiedy wojna się skończyła, odetchnął. Wiedeńskie towarzystwo ubezpieczeń wcieliło go z powrotem do swych szeregów. Na jego bilecie wizytowym widnieją słowa: "major w stanie spoczynku".
       Jak należało się spodziewać, starszy ogniomistrz Schulz zrobił karierę. Kiedy korpus oficerski poczuł gwałtowną potrzebę uzupełnienia swego stanu, wysłano go do szkoły oficerskiej, którą ukończył dzięki zaciekłej ambicji i wielkiej wytrwałości jako najlepszy ze swego rocznika. Pod koniec wojny miał cztery kufry i dwie ciężarówki pełne starannie dobranej odzieży i żywności w koncentratach. Został woźnym gminnym gdzieś w Hesji, potem urzędnikiem w urzędzie pracy, wreszcie jego kierownikiem. Jego żona Lora rozwiodła się z nim. Wyszła za mąż za Amerykanina i wywędrowała do Teksasu.
       Tylko bombardier Kowalski nie wykroczył aż do końca wojny poza swój stopień. Swego awansu na kaprala nie przyjął po prostu do wiadomości, przełożeni doszli do zgodnej decyzji, by udawać, że wcale tej nominacji nie było. Trzy razy stawał przed sądem wojskowym, ale niczego mu nie dowiedziono. Po wojnie wstąpił do pewnej partii politycznej i został radnym w jednym z miast przemysłowego centrum. Frakcja jego ma zamiar powierzyć mu stanowisko komisarza policji. A cóż się stało z kapralem Aschem?
       Dopóki trwał stan nazywany pokojem, żył w dalszym ciągu spokojnie i beztrosko. Podczas wojny strzelano i do niego. O tym, jak zawsze znajdował kryjówkę i schronienie, nie tracąc przy tym właściwej postawy, jak dzięki miłości do Elżbiety oparł się pokusom ze strony kobiet, które od czasu do czasu wyłaniały się na froncie w charakterze "opiekunek Wehrmachtu", jak wreszcie uporał się nawet z pewnym dowódcą baterii, który przybył na front z bólem gardła - mówi nowa książka, którą autor napisał ku radości niektórych pułkowników, generałów i ministrów.
       Major Luschke, który w okresie tak zwanego pokoju uratował Ascha od sądu wojskowego, awansował podczas wojny na pułkownika i był przez jakiś czas dowódcą pułku Herberta Ascha. Nie należał do ludzi, którzy nie zastanawiają się nad tym, co czynią. Ale był jednym z niewielu, którzy mieli własny sąd, uważali za swój oficerski obowiązek robić z tego sądu użytek i nie dopuszczać do tego, by powierzeni im żołnierze ginęli bez sensu. Z następnego tomu "08/15" - "Osobliwe przygody wojenne żołnierza Ascha" - czytelnik dowie się, jak Luschke dopomógł kanonierowi Vierbeinowi do niespodziewanego ujrzenia ojczyzny, co się stało z Ingrid Asch, jego byłą narzeczoną, oraz z Lorą Schulz, która pod wpływem nalotów bombowych dopiero na dobre zaczęła odczuwać żądzę życia.
       Dowiedzieć się będzie można stamtąd również czegoś bliższego o losie Elżbiety Freitag, narzeczonej bombardiera Ascha, o jej solidnym ojcu i jego przyjacielu, właścicielu kawiarni, Aschu.
       Jak sobie można łatwo wyobrazić, staruszkowie ci bardzo się zaprzyjaźnili. Dłubali razem różne robótki, wspólnie klnąc przetrwali razem wojnę i opróżnili razem niejedną butelkę. Kiedy stary Freitag wpadł tuż przed końcem wojny w tarapaty z powodu swej socjalistycznej przeszłości, wyciągnął go z nich stary Asch. Kiedy potem, wkrótce po zakończeniu działań wojennych, zwaliły się przykre kłopoty na Ascha - ojca w związku z jego narodowosocjalistyczną przeszłością, stary Freitag poruszył niebo i ziemię, by swemu ukochanemu przyjacielowi oszczędzić przykrości. Mieli zupełnie odmienne poglądy, ale mimo to świetnie się rozumieli. W jednym byli całkowicie zgodni: wszystko, co dotyczyło wojska, wywoływało u nich epitety, jakich nie zawiera żaden słownik.
       Koszary jeszcze ciągle stoją. Nic im się nie stało. Szczęśliwie przetrwały złe lata i dziś jeszcze trzymają się uparcie na miejscu. Stały się teraz w nowej dzielnicy mieszkaniowej przedmieścia, która podsunęła się aż po ich kanciaste mury, ciałem zupełnie obcym. Są tutaj nawet do pewnego stopnia kamieniem obrazy. Mają w sobie coś z więzienia, nie harmonizującego z okolicą.
       Kiedy wymaszerował na wojnę dywizjon majora Luschke, znalazły tu pomieszczenie różne oddziały rezerwowe. Wtłoczono do nich szpital zapasowy, urządzono baraki dla jeńców. Po zakończeniu wojny koszary nagle opustoszały. Ale po kilku dniach wczorajsi żołnierze stali się tu jeńcami dnia dzisiejszego. Zluzowali ich dipisi8. Potem rozlokowały się w koszarach oddziały okupacyjne. Teraz robi się. w nich porządki, remontuje się je znowu i oczyszcza.
       Oby żołnierzom, którzy będą musieli tam odbywać swą służbę, oszczędzone zostało to, co się tu rozgrywało piętnaście lat temu! Niejedno musi się zmienić. Wtedy dopiero będzie można napełniać koszary ludźmi zasługującymi na zaufanie.

KONIEC TOMU PIERWSZEGO
1 Anszlus (niem. Anschluss, dosł. przyłączenie) - włączenie przemocą Austrii w skład państwa niemieckiego, dokonane przez Hitlera w 1938 roku za zgodą Anglii i Francji.

2 BDM - Bund Deutscher Mädel.

3 "Horst-Wessel-Lied" - narodowosocjalistyczna pieśń śpiewana przez hitlerowców od 1933 r. na równi z hymnem narodowym.

4 Związek Krajowych Organizacji Kombatanckich.
5 Stahlhelm (dosłownie "Stalowy hełm") - nacjonalistyczna organizacja paramilitarna weteranów pierwszej wojny światowej, utworzona w 1918 r., rozwiązana przez Hitlera w 1935 r.

6 "Kraft durch Freude" (dosłownie: "Siła przez radość") - hitlerowska organizacja propagandowa działająca poprzez urządzania imprez rozrywkowych i wycieczek.

7 NS - Frauenschaft.

8 Dipisi - Displaced persons!(ang.) - osoby wywiezione w czasie okupacji hitlerowskiej na roboty przymusowe lub jeńcy, którzy po zakończeniu wojny nie wrócili do ojczyzny.

