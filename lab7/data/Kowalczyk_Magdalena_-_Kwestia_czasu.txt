Autor: Magdalena Kowalczyk
Tytul: Kwestia czasu

Z "NF" 5/94

   Urodziłam się w małej wiosce u podnóża gór. Nie wiem, kim 
była moja matka. Odebrano mnie jej parę dni po urodzeniu. W 
czasie porodu nikt nic nie zauważył. Wszyscy byli za bardzo 
zajęci matką. Kiedy wydobrzała i chciała mnie nakarmić 
piersią... - zaczęło się.
   - Ona krwawi! Wynieście dziecko - krzyk piastunki 
rozdarł ciszę małej izby.
   Natychmiast zabrano mnie matce, która ze zdumieniem i 
odrazą patrzyła na ugryzioną pierś. Po chwili i ona zaczęła 
krzyczeć.
   Następnego dnia wezwano wszystkowiedzącą.
   - Kobieto, kto jest ojcem tego dziecka? - zapytała na 
początku. Matka spuściła oczy. Kiedy ponownie spojrzała na 
wszystkowiedzącą, wybuchnęła płaczem. - Nie płacz. Płacz nic 
tu nie pomoże - to nie było pocieszenie, tylko rozkaz. Łzy 
natychmiast znikły. - Stało się. 
Następnym razem uważaj, gdzie chodzisz na grzyby. Dziecko 
trzeba zabrać.
   - Oddać ojcu? - zapytała matka z niepokojem.
   - W żadnym wypadku! Ale tu, wśród ludzi, też zostać nie 
może.  
   Jeszcze tego samego dnia czarownica zabrała mnie do 
siebie, mówiąc, że lepiej by było, żeby matka nie znała 
miejsca mojego pobytu. W ten sposób uratowała życie nie 
tylko mnie, ale całej wiosce. Sama nie miała szczęścia. 
Kiedy dwa dni później przytuliła mnie, małymi, ale ostrymi 
pazurkami przecięłam jej tętnicę szyjną. Była moją jedyną 
ofiarą, której żałowałam.  
   Kobieta ta rozumiała jedno - oddanie mnie ojcu 
oznaczałoby, że stanę się taka jak on. Zwierzęciem z 
odrobiną ludzkich uczuć skazanym na rychłą śmierć z jego 
ręki. Zamiast tego znalazłam się w żeńskim zakonie 
zapomnianej bogini. Niewielka część wychowanek stawała się 
kapłankami, większość wyruszała w świat. Wszystkie były w 
zakonie od urodzenia i żadna nie wiedziała, skąd pochodzi. Z 
wyjątkiem mnie. Niemal od urodzenia rozumiałam ludzką mowę i 
większość tych rzeczy, których dziecko uczy się dopiero po 
roku życia. Miałam dobrą pamięć. Niestety, wiązały mnie też 
ograniczenia każdego ludzkiego dziecka. Nie umiałam chodzić 
ani mówić. Uczyłam się jednak szybciej od rówieśniczek.
   Po pięciu latach mogłam uchodzić już za dobrze rozwiniętą 
siedmioletnią dziewczynę. Wtedy dowiedziałam się, czego 
naprawdę uczy się w zakonie.
   Byłyśmy ćwiczone do walki. Każdego rodzaju. Oczekiwano od 
nas dużej sprawności fizycznej i koncentracji siły życiowej. 
Wiązało się to z wieloma godzinami ćwiczeń i medytacji.
   Ważne były też umiejętności umysłu. Wszystkie uczyłyśmy 
się ze starych ksiąg w różnych starożytnych językach. 
Poznawałyśmy zioła i wiedzę medyczną. Siostry obdarzone 
zdolnościami do używania Mocy brały dodatkowo lekcje u 
starej czarownicy. Musiałyśmy się nauczyć kontrolować nasze 
reakcje i kierunkować zdolności.
   Pamiętam, że czarownica była zdziwiona rodzajem 
drzemiącej we mnie siły. Nie dało się jej umiejscowić ani w 
głowie, ani w dłoniach. Zdawała się wypływać z całego ciała. 
Nauczycielka dobrze wiedział, czyją córką jestem, ale mogłam 
też być kompletnym beztalenciem po matce. O moich 
zdolnościach dowiedziała się przypadkiem, kiedy chcąc się 
wymknąć nad jezioro rankiem, podniosłam z ziemi kłęby mgły, 
przez którą nie było widać dalej niż na metr.  

   Kiedy miałam szesnaście lat, uznałam, że umiem już dosyć 
i poprosiłam o pozwolenie opuszczenia klasztoru. Udzielono 
mi go w pewnym sensie.
   - Jesteś wyjątkowo krnąbrna, moje dziecko - powiedziała 
matka przełożona. - Utemperujemy cię trochę. Pójdziesz na 
naukę do Tragharta.
   - Kto to taki? - zapytałam, chociaż dobrze wiedziałam.
   - To czarownik, pustelnik mieszkający na skraju świata. 
Od dawna prosił o kogoś do sprzątania i pomocy w 
eksperymentach. Jest już, niestety, niemłody. Tam szybko 
dowiesz się, jak mało naprawdę umiesz - to mówiąc wywołała 
tunel przestrzenny i podając mi małe zawiniątko i pergamin 
wepchnęła mnie doń bez pożegnania.
   W istocie Traghart był stary, ale na mój widok odmłodniał 
o dwieście lat. Oczywiście, nie miał zamiaru niczego mnie 
uczyć. Chciał kuchty, ale nic z tego nie wyszło, bo nie 
znoszę tej roboty. Miałam zupełnie inne plany.
   Wiedziałam, że jako "dziewicza istota" nie znajdę dostępu 
do pełni swojej mocy. To był pierwszy problem, który 
współpraca z Traghartem miała rozwiązać. Aby nie nadwerężać 
swoich oczu hipnozą, parę razy przeszłam się pod jego oknem 
w czasie, gdy moje jedyne odzienie suszyło się na sznurku. 
Ładny mi pustelnik. Zachowywał się jakby nie widział kobiety 
od kilkuset lat. Z biegiem dni młodniał też, ale i chudł. No 
cóż, mój organizm domagał się pożywienia po diecie w 
klasztorze. Teraz kwitłam, a on, choć coraz młodszy i, muszę 
przyznać, przystojniejszy, tracił siły. Do końca nie 
wiedział, co się dzieje. Któregoś dnia okazało się, że 
słońce bardzo go razi i został w łóżku. Wieczorem był zdrów 
jak ryba. Przez rok uczył mnie wszystkiego, co umiał, choć 
już nie z własnej woli. Kiedy uznałam, że wystarczy, o 
świcie zakopałam go pod krzewem jałowca. To go skutecznie 
zatrzymało w miejscu spoczynku.
   Na zakończenie edukacji teoretycznej przesłałam 
pozdrowienia matce przełożonej. Podobno na widok mego 
podarku straciła rozum.  Był to wyjątkowo piękny okaz 
"rzekomej tarantuli", to znaczy czarnego włochatego pajączka 
z ludzką głową. Chyba oczywiste, że miał on jej własne 
oblicze.

   Tak więc mając lat siedemnaście wyruszyłam w świat.
   Był to świat w sam raz dla mnie. Tak się bowiem złożyło, 
że królowa Amathe po odrzuceniu propozycji małżeństwa z 
księciem Berem, oburzona jego zachowaniem, rozesłała 
obwieszczenia o zaciągu do wojska za godziwą zapłatą.
   Nie miałam pojęcia, co to jest ta godziwa zapłata. W ogóle 
nie orientowałam się w sprawach pieniędzy, bo nigdy ich nie 
używałam. Nie wiedziałam też, jak wygląda zwykły człowiek. 
Kiedy takiego zobaczyłam, przekonałam się, jak bardzo jestem 
inna.
   Szłam na wschód osłonięta przed słońcem peleryną z 
wielkim kapturem. Pod spodem kryłam z pozoru delikatną, ale 
naprawdę solidną zbroję ze smoczej skóry. Wyglądałam jak 
każda adeptka mojej szkoły.
   Po przejściu kilku wiosek dotarłam do miasta, które 
wydawało mi się duże. W istocie było to największe miasto na 
zachód od granic królestwa. Teoretycznie ziemia niczyja, 
lecz praktycznie królowa miała tu wiele do powiedzenia.
   Podobało mi się, że ludzie mijający mnie patrzą na mnie z 
szacunkiem i bojaźnią. Weszłam do niewielkiej tawerny, oczy 
wszystkich zwróciły się na mnie.
   - Czym mogę służyć, szlachetna pani? - zapytał tłusty 
karczmarz kłaniając się nisko. - Zechciej, pani, usiąść. 
Zaraz podam wino i czego zapragniesz.
   - Szukam noclegu. Znajdzie się coś? - starałam się mówić 
cicho, ale i tak słyszano mnie na całej ulicy. - Zanim 
odpowiesz, przynieś wino i chleb - tym razem starałam się 
mówić jeszcze ciszej.
   - Oczywiście, wielmożna. Miejsce się znajdzie. Zawsze 
trzymamy pokój dla specjalnych gości. Czy długo raczysz, 
pani, zaszczycać nas swoją obecnością?
   - Wystarczająco długo, żeby znudziło ci się mówienie do 
mnie "wielmożna pani", człowieku - w tym momencie oczy jego 
rozbłysły. Rzuciłam na stół niewielki agat, jeden z wielu w 
mojej sakiewce. - To na początek.
   - Pani, nie mogę wziąć od ciebie... - nie dokończył. W 
drzwiach z dużym hukiem stanęło trzech uzbrojonych mężczyzn. 
Nie przestraszyłam się. Pomyślałam tylko, że ktoś musiał 
widzieć mnie wcześniej i donieść o nieczłowieku w mieście. 
Myliłam się.
   - Pani, pozwolisz z nami? Kasztelan chciałby cię gościć. 
Ta nędzna dziura nie jest ciebie godna - powiedział 
największy i wyglądający na najgłupszego. - Nie płać, 
czcigodna, temu zbójowi. W jego napojach więcej wody niż 
wina, a chleb podaje ten sam od tygodnia. Poza tym z rozkazu 
królowej członkinie zakonu są naszymi gośćmi.
   - Skoro tak mówisz, człowieku. Ruszyłam za nimi w kierunku 
zamku, który widziałam już wchodząc do miasta. Dowódca 
małego oddziału trzymał się ode mnie z daleka. nawet gdybym 
chciała, nie sięgnęłabym go ręką. Więc nie był głupi. 
Wiedział, że możemy poznać wszystkie myśli człowieka przez 
dotyk. Ale nie ja. Ludzki umysł był mi obcy. Wówczas.
   - Witaj, pani. Wybacz śmiałość, ale jak cię zwać? - 
zapytał na wstępie kasztelan.
   A skądże miałam wiedzieć?
   - Tak, jak to właśnie czynisz, kasztelanie. Wybacz, lecz 
wolałabym nie wyjawiać ci imienia - zdziwiony, po chwili 
rozciągnął usta w uśmiechu. Lepiej, żeby tego nie robił. - 
Cóż to za zarządzenie królowej, o którym słyszałam? Obawiam 
się, że moja ignorancja w sprawach świata jest całkowita. 
Wróciłam właśnie z zachodnich rubieży. Niewielu tam ludzi.
   - Tak, z pewnością. Miałaś tam pewnie, pani, poważniejsze 
sprawy niż nasze niewielkie nieporozumienia - powiedział z 
ironią. Zmieszał się zaraz. Spuścił oczy. - Dziwnie jest 
rozmawiać z osobą, której twarzy się nie widzi.
   - Na pewno, niestety tak musi zostać. Nie przyszłam tu na 
pogaduszki. Co to za zarządzenie?
   - Królowa szuka pomocy przeciw północnemu księstwu. 
Będzie wojna. I to niedługo. Rzadko się spotyka czarownice
na zachodzie. Dlatego zostaniesz z pewnością dobrze 
przyjęta.
   - Co sądzisz o szansach na zwycięstwo?
   - Czy od tego uzależniasz decyzję? A może chcesz więcej 
zarobić?
   - Po co ten popis inteligencji? Ani jedno, ani drugie. Po 
prostu jestem ciekawa.
   - Cóż, trudno powiedzieć. Książę ma podobno w dowództwie 
wielkiego wojownika - wspaniałego stratega, a do tego 
krwiożerczą bestię. Królowa ma tylko wojsko, ale za to 
najlepsze. To na pewno będzie interesująca walka. Możliwe, 
że twoja obecność przechyli szalę na naszą stronę.
   - Naszą?
   - Królowej. Mnie jest wszystko jedno, kto będzie mną 
rządził, tylko że następny władca może żądać większych 
podatków, a te, które są, już wystarczająco mnie obciążają - 
przyznał szczerze kasztelan. - W każdym razie byłbym 
wdzięczny, gdybyś szybko opuściła mój gród i udała się do 
stolicy. Jeżeli nie dzisiaj, to jutro o świcie.
   - Czyżby twoja gościnność miała granice? Dobrze więc. 
Podaj mi kierunek i odległość. Znudziło mi się chodzenie.
   Tunelem przestrzennym dostałam się do lasu niedaleko 
stolicy. Postanowiłam wejść do środka rankiem. Wypadało 
przedtem odpocząć.
   Nie miałam pojęcia, że tak rozpoczęła się przygoda, która 
zadecyduje o całym moim życiu.

   Obudził mnie szelest w paprociach. Raczej wyczułam niż 
zobaczyłam człowieka skradającego się przez las w kierunku 
zamkowego wzgórza. Poruszał się szybko i cicho. Tyle że ja 
byłam szybsza i znacznie cichsza. Poszłam za nim. U stóp 
wzgórza stał samotny głaz i to w jego kierunku zmierzał 
człowiek. Zobaczyłam błysk sztyletu i zaraz potem chrobot. 
Wbił sztylet w głaz. Po chwili głaz otworzył się. Nie 
wierzyłam własnym oczom. Otworzył się jakby były w nim 
drzwi.
   Lekkie stuknięcie w głowę i człowiek padł jak martwy. Nie 
zdążyłam go podtrzymać. Nie miałam jeszcze wprawy. 
Popełniłam okropny błąd. Nie pomyślałam, że może chcieć z kimś 
się tu spotkać. A tak właśnie było. Z głębi korytarza usłyszałam 
przytłumiony okrzyk. Nikt oczywiście nie odpowiedział. Mysia 
mordka wychynęła z mroku. W życiu nie myślałam, że człowiek 
może być tak podobny do zwierzaka, ale jeszcze nie 
wiedziałam, że nie tylko ludzie żyją w miastach.
   Błędem było także to, że nie założyłam peleryny. Na widok 
mojej twarzy osobnik wychodzący z tunelu otworzył usta do 
krzyku. Krzyknąć na szczęście nie zdążył. Wpakowałam mu 
pięść prosto między zęby. Prawie się zadławił. W każdym 
razie stracił przytomność.
   Niestety, trochę wcześniej odzyskał ją jego kolega. Kiedy 
się obejrzałam, bezgłośnie pędził na mnie z mieczem. 
Wszystkie zmysły ostrzegały mnie przed tym narzędziem. 
Srebro. Nie było czasu na zastanawianie skąd srebrny miecz u 
szpiega. Na szczęście nosiłam rękawice. Na moment przed 
uderzeniem przesunęłam się odrobinę w tył i w lewo. 
Chwyciłam miecz tuż przy rękojeści, obróciłam przeciwnika i 
złapałam go za gardło. Miecz wypadł z wykręconej ręki. 
Człowiek zaczął łapczywie chwytać powietrze, ale ciągle było 
mu go za mało. Kilka sekund później mogłam puścić ciało.
   Jego przyjaciela mocno skrępowałam i polałam wodą z 
pobliskiego źródła. Szybko oprzytomniał.
   - Mhm, hm - zasapał.
   - I tak nie rozumiem. Nie wysilaj się, bo siniejesz. 
Zadam ci parę pytań, a ty tylko kiwniesz albo pokręcisz 
głową - objaśniłam. - Dobrze? - Kiwnął głową.
   - Jesteście szpiegami księcia?
   Kiwnięcie, trochę oporne.
   - Książę niepewny wygranej próbuje atakować samą królową? 
- kiedy go lekko kopnęłam, znowu kiwnął głową.
   - Na co ten miecz? Na królową?
   Kiwnął znowu. Jakie zgodne stworzenie.
   - Królowa nie jest człowiekiem?
   Tym razem zaprzeczył. Teraz wiem, czego się trzymać.
   - Ostatnie pytanie. Od niego zależy twój los. Wielu was w 
pałacu? Mam na myśli zdrajców - wzruszył ramionami. A co to 
ma być? - Pytam, wielu? Pięciu, dziesięciu czy ty jeden? - 
znowu wzruszenie ramion. - Trochę cierpliwości. A może nie 
wiesz? - zaprzeczył.
   - Nie podoba mi się twoja odpowiedź, poza tym chyba nie 
liczyłeś, że będziesz żył. Dobranoc, miłych snów - 
pochyliłam się nad nim. Postarałam się, żeby ran na szyi nie 
było widać. Nie byłam pewna, czy znikną do rana.
   Zebrałam swoje rzeczy w lesie i przeniosłam się ze 
wszystkim w pobliże głazu. Postanowiłam przy nim przeczekać 
noc. Założyłam pelerynę i rozmyślając nad tym, czego się 
dowiedziałam, oglądałam miecz.
   Swojego nie miałam. Aby dostać miecz, trzeba się czymś 
zasłużyć albo wygrać wyjątkowy pojedynek. Ten z pewnością 
był wyjątkowy. Na razie mogłam wziąć więc tę broń, ale nie 
na stałe. Srebro niezbyt mi służyło, poza tym, że nie był to 
niezwykły okaz sztuki snycerskiej.
   No i oczywiście musiałam przemyśleć sobie sprawę 
królowej, o której nikt nie wie, że nie jest człowiekiem.
   Ale najpierw musiałam znaleźć sobie imię, bo dla 
przedstawicieli mojej rasy imię decyduje o całym późniejszym 
życiu.

   - Czy jesteś wojowniczką, kobieto? - piękny, dźwięczny i 
doniosły głos królowej długo niósł się po sali.
   - Tak, pani - odpowiedziałam równie donośnie. Mój głos 
nigdy nie był tak miękki jak jej.
   - Jak się tutaj znalazłaś?
   - Pani, zanim odpowiem, chciałabym znaleźć się z tobą sam 
na sam.
   - Czy naprawdę sądzisz, że spełnię takie żądanie? To 
wielka bezczelność.
   - Podobno szukasz, pani, chętnych do wojaczki. Byłabym 
rada pomóc ci. Mam również informacje ważne dla waszej 
wysokości. Jedna z nich dotyczy drogi, którą się tu 
dostałam. Wolałabym jednak mówić wyłącznie do waszych uszu. 
Być może nie wszyscy powinni to słyszeć - rzucenie 
podejrzenia na dworzan nie było rozsądne, lecz w końcu każdy 
władca winien mieć tyle rozumu, by nie ufać swoim doradcom. 
Pozostała nadzieja, że królowa zrozumie.
   - Pani, nie sądzę, żeby było bezpieczne pozostawanie sam 
na sam z nieznajomą kobietą. Może...
   - Dosyć! Opuśćcie pomieszczenie! Zawsze uważałam, że 
bardziej mogę wierzyć obcym niż wam. Zresztą wojowniczki 
zakonne są uczciwe.
   - A jeśli to oszustka?
   - Czyżbyś chciał się przekonać, panie? - spytałam bez 
groźby w głosie. A w każdym razie starałam się, żeby jej nie 
było. Spojrzał na mnie. Tylko raz.
   - Naprawdę mam dosyć tych popisów. A ty, kobieto, 
powstrzymaj język, nie chcę awantur - zwróciła się do mnie 
królowa. Po chwili powiedziała głośniej niż poprzednio: - 
Wyjdźcie stąd! Natychmiast!  
   Sala opustoszała. Nikt się już nie sprzeciwiał. 
Zostałyśmy same w wielkim pomieszczeniu.
   - Zdejmij, proszę, ten kaptur. Wolałabym widzieć twoją 
twarz.
   - Pani, zanim to zrobię, chciałabym powiedzieć parę słów 
i zadać ci pytanie.
   - Dobrze, mów więc. I podejdź nieco bliżej - powiedziała 
kiwając na mnie ręką. Widziałam, jak wytęża wzrok, by 
przebić ciemność pod kapturem. Nie sądzę, żeby jej się 
udało. Zacisnęła dłoń pod połą sukni, pewnie miała tam 
sztylet.
   - Widzę, że nie czujesz, pani, strachu. A powinnaś. Ci 
dwaj, których przyniosłam, to szpiedzy. Jak się domyślam, 
jeden był twoim doradcą. Nie mogłam zostawić ich przy życiu. 
Na szczęście zdążyłam zapytać ich o parę rzeczy. Niestety, 
nie wiedzieli, czy jest jeszcze jakiś szpieg w zamku, a 
zapewniam cię, że bardzo starali się zaspokoić moją 
ciekawość. Nie wiem i tego... - to mówiąc spod płaszcza 
wyciągnęłam miecz odebrany zdrajcy. Jego widok poruszył ją, 
ale pozostała na miejscu. Zaciskając zęby wpatrywała się we 
mnie. - Na co szpiegom srebrne miecze? Tylko domyślam się, 
że ten właśnie miał służyć do zabicia waszej wysokości. 
Czyżby żelazo nie imało się królewskiego rodu?
   - Jak śmiesz!
   - Pani, nie wypada, abyś się unosiła - odparłam z 
uśmiechem. - Nie ma w mych słowach złośliwości. Nie pragnę 
również wykorzystać swej wiedzy. Na dowód zdradzę ci moją 
tajemnicę - zdjęłam kaptur i podniosłam na nią wzrok. Przez 
jej twarz przebiegła cała gama uczuć. Najpierw przerażenie, 
później zdziwienie, które przeszło w ulgę. Westchnęła. 
Otarła pot z czoła i zamyśliła się.
   - Nie wiem, czy mogę ci ufać - powiedziała - ale chyba 
nie mam wyjścia. Domyślam się, że tamci dwaj zobaczyli, kim 
jesteś w bardziej dramatycznych okolicznościach. Schowaj 
miecz, lepiej żeby nikt go nie widział. Co do szpiegów, to 
na dworze aż się od nich roi, ale nigdy nie myślałam, że są 
to tak bliskie mi osoby. - Po kilku sekundach namysłu 
zapytała: - A tak w ogóle, to czy ty naprawdę jesteś z 
zakonu?
   - Byłam, ale nie wszystkie reguły mi odpowiadały.
   - Mimo to nosisz strój zakonny.
   - To wiele ułatwia. A mówiąc o ułatwieniu, chciałabym 
ci, pani, coś pokazać - podeszłam do gobelinu na końcu sali. 
Nacisnęłam język jednego ze smoków zdobiących kolumnę obok. 
Otworzyły się ukryte drzwi i gwałtowny powiew zimnego 
powietrza zdmuchnął kilka świec. - Oto przejście, którym się 
dostałam. Prowadzi do stóp zamkowego wzgórza. Tędy poruszał 
się zdrajca.
   - Znam wiele tajnych przejść w zamku, lecz o tym nie 
miałam pojęcia. Skąd on mógł o nim wiedzieć?
   - To nie ma znaczenia. Ważne jest, kto jeszcze wie.
   - Zajmiemy się tym później. Na razie zjemy coś. 
Zgłodniałam od tych wrażeń - powiedziała i wezwała służbę. W 
osobistych komnatach królowej zastawiono stół.
   - Wybacz mi, pani, natręctwo, lecz jestem ciekawa, kim 
jesteś. W końcu nieczęsto spotyka się tak niecodziennych 
władców.
   - Zostaw tę "panią". Kiedy jesteśmy same, możesz mówić mi 
po imieniu. W końcu wiele nas łączy - odpowiedziała ze 
zniecierpliwieniem. - Po drugie, chciałabym najpierw poznać 
twoje imię, a wtedy mogę ci opowiedzieć, kim jestem.
   - Na imię mi Zhora, co w języku mojego ludu, jak mi się 
wydaje, oznacza po prostu "Ona".
   - Może być. Dobrze więc, jeśli chcesz, zacznę opowiadać.
   Okazało się, że królowa Amathe była ostatnim potomkiem 
starej rasy. Ostatnim, o którym wiadomo. Setki lat temu 
zamieszkiwali ziemie zachodnie. Niestety, mimo pozornie 
bardzo podobnej budowy ciała, znacznie różnili się od ludzi. 
Ich kości były bardzo lekkie i kruche, a oczy wrażliwe na 
słońce. Kobiety posiadały delikatne i cienkie skrzydła, 
które chowały w fałdach skóry. Mówiła, że są piękne, co 
wzbudziło we mnie chęć ujrzenia jej szybującej nad zamkiem, 
jak to niegdyś czyniła. Ale teraz, mówiła, od kiedy jej 
małżonek nie żyje, nie miała już na to ochoty.
   Spotykałyśmy się codziennie na długich rozmowach. 
Obmyślałyśmy też plany pokonania księcia. Ja, wojowniczka, 
gruntownie wyszkolona przez kapłanki, i ona, kobieta o 
nieprzeciętnej inteligencji. Co dzień dochodziły nas wieści 
z terenu przeciwnika. Jego armia gromadziła się pod 
przewodnictwem legendarnego wodza. Nikomu nie udało się 
poznać jego imienia. W każdym razie prawdziwego imienia.
   Dyskutowałyśmy nie tylko o sprawach państwa. Poznałyśmy 
się bardzo dobrze. Pokochałam ją. Była dla mnie jak matka, 
może starsza siostra, a później jak jedyna przyjaciółka i 
kochanka. Mimo że bardzo różniłyśmy się od siebie, obie 
miałyśmy podobne potrzeby. Każda z nas potrzebowała miłości.
   Aż którejś nocy zobaczyłam jej rozłożone skrzydła lśniące 
w locie w świetle księżyca.

   Wieczór był ciepły, choć zanosiło się na deszcz. 
Przemykałam między ogniskami, przy których stały lub 
siedziały grupy żołnierzy. Były ich setki. Nikt niczego nie 
widział. Nie zauważyli mnie również strażnicy. Nie miałam im 
tego za złe, nie mogli mnie zobaczyć. Tam, gdzie szłam, po 
prostu była trochę głębsza ciemność.
   Wyruszałam na łowy, jak robiłam to przedtem. Czasem 
zatrzymywałam się w którejś z wiosek, czasem tunelem 
przestrzennym udawałam się w dalsze okolice. Nigdy jednak 
moja przyjaciółka nie pozwalała mi zapuścić się na 
terytorium wroga. ufała moim umiejętnościom. Tyle że bała 
się o mnie.
   Moje nocne życie wywoływało burzliwe dyskusje. Nie 
wychodziłam każdej nocy, ale przecież nie mogłam się 
głodzić. Zwłaszcza przed walką. Czasami królowa robiła 
wszystko, żebym tylko nie opuszczała zamku. Kiedy 
wytrzymywałam dwadzieścia dni, zaczynały mi się trząść ręce 
i siłą powstrzymywałam temperament. Wtedy zamykała się w 
swojej komnacie. Wiedziała, że byłaby dla mnie łatwą ofiarą. 
Tylko że ja nigdy bym jej nie skrzywdziła. Kochałam ją. Była 
to zresztą miłość mojego rodu, niewiele w niej 
człowieczeństwa. Miłość zazdrosna i nie znosząca sprzeciwu. 
Kiedy Amathe się ze mną nie zgadzała, mówiła:
   - Cóż, jeśli tak uważasz. Ale przemyśl to sobie - z 
biegiem czasu nawet to mnie denerwowało i tylko jej 
pocałunki potrafiły przywrócić mi równowagę. Inni doradcy 
patrzyli wtedy na nas z mieszaniną zdziwienia i strachu. Po 
pałacu krążyły domysły na temat mojej tożsamości.
   Ale odbiegłam od tematu... Przemknęłam przez obóz naszych 
żołnierzy i podążyłam w las. Jakieś trzy mile od zamku 
przystanęłam, zastanawiając się, gdzie pójść. Okoliczni 
wieśniacy byli nawet krzepcy, ale znudzili mi się. Nie 
bawiło mnie również losowe wybieranie miejsca. Nagle 
usłyszałam stado ptaków podrywające się do lotu.
   Co mogło je spłoszyć, że wszystkie na raz wyfrunęły z 
nocnej kryjówki?
   Podnosząc nieco maskującej mgły pobiegłam w tamtym 
kierunku. Przy wąskiej ścieżce usłyszałam tętent kopyt 
oddalających się na północ. Skrajem lasu ruszyłam za tym 
dźwiękiem. Byłam dużo szybsza od konia. Skoczyłam na jeźdźca 
zrzucając go z siodła.
   Jedno muszę przyznać - był silny i zwinny. Wyśliznął się 
spode mnie i prawie zaraz zaatakował. Wyjął krótki miecz. 
Żelazny. Zdjęłam rękawice w biegu. Powiew wiatru zrzucił 
pelerynę z moich pleców. Uderzyłam go, zanim zauważył. 
Wyglądało na to, że ten człowiek w ogóle nie czuje bólu, a 
od mojego uderzenia prawie każdy złamałby się wpół. Podniósł 
się natychmiast i zamierzył. Ostrze odbiło się od mojego 
ramienia, a moje ostre pazury rozcięły cienki skórzany 
kaftan i brzuch przeciwnika. Próbował złapać wypływające 
jelita. Padł na kolana i zapłakał. Nie wiem, z bólu czy ze 
strachu.
   Co prawda, nie umiałam czytać myśli ludzi, ale teraz nie 
musiałam tego robić. Wejście do jego umysłu nie 
przedstawiało trudności. Pomyślałam, że jego słabnące serce 
ciągle jeszcze pompuje krew. Podniosłam i przechyliłam jego 
głowę. Niewielka rana, na którą nikt by nie zwrócił uwagi. 
Przez nią płynęła krew, a w drugą stronę płynęłam ja. Miał 
wielki mętlik w głowie, lecz nie byłam tam po to, żeby robić 
porządki. Pazurami i zębami rwałam każdy strzępek myśli, aż 
znalazłam to, czego szukałam.
   Wściekłość poniosła mnie przez las i obozowisko żołnierzy 
jak burzę. Każdy, kto zdążył, ustępował mi z drogi. Dotarłam 
do zamku i pomknęłam do pokoju najbliższej służącej 
królowej.
   - Ty dziwko! Jak śmiałaś! - nie mogłam z siebie wydusić 
nic więcej. Dziewczyna patrzyła na mnie z przerażeniem. Nie 
bawiłam się już w pytania. Złapałam ją za włosy i rozerwałam 
gardło.
   Kopniakiem otworzyłam zamknięte na sztabę drzwi komnaty 
Amathe wlokąc za sobą ciało służącej i smugę krwi. Na mój 
widok królowa krzyknęła. Stanęła pod ścianą. Jedną ręką 
trzymała się za szyję, jakby ten śmieszny gest mógł ją 
obronić. Drugą wodziła po ścianie w poszukiwaniu zatrzasku 
okna.
   - Nie bój się, tobie nic nie grozi - powiedziałam 
zamykając i ryglując drzwi. Nie wierzyła mi, dalej posuwała 
się w stronę okna. - Kiedy byłam w lesie, znalazłam 
posłannika księcia. Kontaktował się z tą... - sama już nie 
wiedziałam, jak ją nazwać. - Mogła cię zranić jakimś 
nieudolnym atakiem. - W tym momencie znalazła zatrzask i 
skoczyła na parapet. Złapałam ją w ostatniej chwili. Nie 
mogłam jej puścić. Kiedy tam w lesie pomyślałam, że śmierć 
mogła uderzyć z tak bliska, zakręciło mi się w głowie. 
Jedyne, co mogłam teraz zrobić, by ją uspokoić, to 
pocałować. Po chwili nawet ona nie zwracała już uwagi na 
krew dookoła. Zapomniała. To była najcudowniejsza noc, jaką 
razem spędziłyśmy.
   Leżąc w łożu pośrodku komnaty zdecydowałam: musimy 
zaatakować natychmiast. Nie mamy wyboru.

   Trzech zwiadowców kryło się na skraju lasu. Z ich pozycji 
znakomicie było widać przeciwległy skraj pola i gęste 
krzewy. W tych właśnie zaroślach krył się oddział armii 
książęcej. Po chwili zwiadowcy bez szmeru przeczołgali się 
do tyłu i dopiero po kilkunastu metrach podnieśli się i 
pobiegli. Pół godziny później meldowali o tym, co widzieli.
   Po drugiej stronie pola obozowało około dwudziestu setek 
żołnierzy. Prawie połowa z nich dosiadała koni. Nie był to 
więc uzbrojony motłoch, lecz dobrze zorganizowana armia. 
Prawdopodobnie większość konnych to najemnicy. Dowodził nimi 
mężczyzna na karym koniu w czarnej zbroi. Nic nie wskazywało 
na to, aby się nas spodziewali, ale pozory mogły mylić. 
Należało działać bardzo ostrożnie.
   Wysłaliśmy na początek dwa oddziały po pięć setek 
prowadzone przez dziesięcioosobowe grupy zwiadowców. 
Oddziały miały za zadanie okrążyć wroga i zaatakować od tyłu. 
Każdy z innej strony.
   Porozumiewaliśmy się za pomocą ptaków. Tak właśnie 
przesyłałyśmy naszym wojownikom wiadomości i rozkazy. 
Wypuszczenie stada białych gołębi miało oznaczać sygnał do 
ataku.
   I wszystko poszłoby doskonale i zgodnie z planem, gdyby 
nie dowódca przeciwnika. Razem ze swym wojskiem był już 
prawie pokonany, gdy stanęłam z nim oko w oko. Tylko na 
chwilę. Było w nim coś znajomego. Tyle że niemal natychmiast 
zniknął. Chwilę później zobaczyłam go na czele małego 
oddziału próbującego przebić się przez nasze szeregi. Ten 
mężczyzna był jak wichura. Rąbał wszystko, co podeszło mu 
pod rękę. Już wiedziałam, kim jest.
   Pole było usłane trupami. Wraz z dowódcą umknęło około 
stu wojowników. Reszta leżała u naszych stóp.
   Nikt nie liczył na to, że pokonaliśmy wroga. Tak naprawdę 
był to dopiero początek wielu większych i mniejszych bitew. 
Ciągnęły się ponad rok. Amathe wycieńczona wiecznymi 
podchodami nie ruszała się już z zamku. Ja byłam w swoim 
żywiole. Bardzo oddaliłyśmy się od siebie. Jednak tkwiło we 
mnie przekonanie, że po tym wszystkim wrócimy jakoś do 
normy.
   Wreszcie nadszedł koniec. Zdecydowałyśmy, że jedynym 
wyjściem jest atak na twierdzę księcia. Tylko to mogło 
położyć kres tej wojnie.

   Zaczęło się podobnie niewinnie jak pierwsza bitwa. Szala 
zwycięstwa nie chciała się jednak przechylić na żadną 
stronę. Równina otaczająca zamek zmieniła się w bagno.  
Ziemia nasiąknęła krwią. Wraz z kilkoma wojownikami na 
koniach przebijaliśmy się w kierunku kręgu, w którego 
centrum znajdował się książę Ber. Liczyliśmy, że jego śmierć 
wpłynie niekorzystnie na poddanych. Znajdowaliśmy się tuż-
tuż, kiedy stanął przede mną czarny wojownik. Byłam na to 
przygotowana. Wyciągnęłam z pochwy przy siodle drugi miecz. 
Ten sam, który odebrałam zdrajcy. Ale czarny wojownik nie 
zwrócił nawet na mnie uwagi. Kilka uderzeń i moja grupa 
leżała pod kopytami własnych koni. Zamachnęłam się. W tej 
samej chwili odwrócił się i uchylił. Jednak go dosięgnęłam. 
Tak szczerze, to tylko drasnęłam. I znów natychmiast 
zniknął.  
   Parując ciosy atakujących zastanowiłam się, co ja bym 
zrobiła na jego miejscu. Olśnienie sprawiło, że o mało nie 
spadłam z konia pod uderzeniem topora innego napastnika. 
Odruchowo zaatakowałam. Kątem oka zobaczyłam jeszcze, jak 
mężczyzna z toporem pada z rozpłataną głową i po chwili 
pędziłam przez tłum walczących ludzi krzycząc, aby atakować 
księcia, który najwyraźniej był niemal zupełnie odporny na 
ciosy. Kierowałam się do zamku i cudownej istoty, którą tam 
zostawiłam prawie bezbronną. Ścigałam bestię w zbroi gotową 
zrobić wszystko dla zwycięstwa.  
   Bitwa zaczęła się o świcie. Kiedy dotarłam do zamku, było 
już południe następnego dnia. Zdążyłam nadrobić trochę 
czasu, bo martwego konia czarnego wojownika minęłam dwie 
godziny wcześniej niż padł mój. Nie zważałam na 
niebezpieczeństwo. Popędziłam do komnat Amathe. Zobaczyłam 
ją leżącą na łożu. Jeszcze żyła.  
   Zdążyłam zauważyć jedynie cień. Automatycznie zasłoniłam 
się mieczem. To uratowało mi życie. Gigantyczne szpony 
ledwie drasnęły moją szyję. Upadłam na podłogę, skręcając 
się z potwornego, piekącego bólu, który przepływał falami 
przez całe ciało. Krzyknęłam pierwsze słowo, które 
przemknęło mi przez głowę: 
   - Ojcze!  
   To go zatrzymało.
   - Domyśliłaś się. Masz więcej mojej krwi niż którekolwiek 
moje dziecko. Jaka szkoda, że musisz umrzeć - chwycił mnie 
za kark, przyciągnął. Nie nosił już hełmu. Zobaczyłam jego 
twarz, która do tej pory stoi mi przed oczami. Wolałabym 
tego nie widzieć. Pomyślałam, że jeśli kiedyś mam tak 
wyglądać, to wolę już nie żyć.
   - Dlaczego, ojcze?
   - Danwo temu, nawet nie pamiętam kiedy, czarownica, którą 
potraktowałem odpowiednio do jej pozycji, przepowiedziała, że 
kiedyś zginę z ręki własnej córki. Jesteś jedną z niewielu, 
które dożyły tak późnego wieku. Wszystkie moje córki 
skończyły życie, przedłużając moje. Przecież sama wiesz, że 
najlepszym pożywieniem jest dla nas krew naszej rasy... - 
Mówił za dużo. Tak, to zawsze było naszą wadą. Lubiliśmy 
mówić o sobie. - Mam wielu synów. Dobrze mi służą. Ty nie 
będziesz miała tej okazji - przysunął się bliżej. Nagle 
uświadomiłam sobie, że mam sztylecik. Mały posrebrzany 
drobiazg, prezent od Amathe. Zabawka, ale może zranić.
   Powiedzmy, że się udało. Maleńka ranka wywołała wybuch 
śmiechu.
   - Czy naprawdę myślisz, że możesz mnie zabić? - spytał ze 
zdumieniem.
   - Tak - odpowiedziałam i najszybciej, jak umiałam, 
wypowiedziałam formułę. Wepchnęłam go w tunel przestrzenny. 
Bez wyjścia. A mój ojciec nie mając nic z człowieka, nie 
mógł korzystać z zaklęć rządzących przestrzenią.
   Rzuciłam się w stronę Amathe. Żyła, ale jej serce słabło.
   - Amathe - szepnęłam. - Będziesz jeszcze żyć. Wiecznie 
jak ja.
   - Nie chcę. Ty też będziesz taka jak on.
   - Proszę, musisz mnie wysłuchać.
   - Nie - i było to ostatnie jej słowo. Ostatni raz miała 
rację. Ja też nie chciałam stać się potworem. Wkrótce nie 
mogłabym znieść jej widoku.  
   Wstałam. Nie płakałam. Już nie umiałam. Stanęłam przy 
oknie i patrzyłam, jak z daleka nadchodzą moje pobite 
wojska. Bez dowódcy nie mieli szans.
   Wiedziałam już, co muszę zrobić. Wiedziałam również, kim 
jest Ber i wielu innych krążących po świecie niby-ludzi. 
Żyjących wiecznie. Ciągle zmieniających imiona.
   Moi bracia. Plaga. Zginą wszyscy. Zginą z mojej ręki. To 
tylko kwestia czasu.
                                     Magdalena Kowalczyk

                     MAGDALENA KOWALCZYK
   Urodziła się w 1973 r. w Łodzi. Studentka I roku 
architektury Politechniki Łódzkiej. W kręgu fantastyki od 
dzieciństwa - w jej rodzinnym domu nie było książek innego 
rodzaju. W "Kwestii czasu" znajdziecie Państwo bardzo 
ciekawą i groźną bohaterkę - swoistego antywiedźmina w 
spódnicy, również z mieczem, a na dodatek z wampirzymi kłami 
i pazurami - oraz tęgą porcję babskiej, feministycznej 
drapieżności i zaciekłości, co w polskiej fantastyce 
rzadkie. (Ja tu nie robię kampanii reklamowej feminizmowi, 
ja tu - proszę kolegów - organizuję demonstrację 
ostrzegawczą: dziewuchy podnoszą głowy!!!).
   O sobie pisze Magdalena tak: Czasem może za bardzo 
utożsamiam się z moją bohaterką, ale raczej wyję do księżyca 
niż gryzę. Moim hobby oprócz książek jest historia sztuki i 
rysunek.
                                                   (mp)
