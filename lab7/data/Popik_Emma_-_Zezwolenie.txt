Autor: Emma Popik
Tytul: Zezwolenie

Z "NF" 5/93

Jechali w śnieżnej kurzawie pokonując opór wiatru. Chłodne 
podmuchy wciskały się pod brunatne opończe, wzdymając je, 
więc wyglądali jak drapieżne ptaki. Gnał ich nakaz. Czerwone 
niebo wisiało nisko nad głowami, miękka ziemia, nie stworzona 
do końca, uginała się pod kopytami zwierząt.
   - Musimy zabić jednego z nas - powiedział Djuk-of. - Mamy 
mało żywności.
   - A trzeba dojechać do Ziemi Obiecanej - zgodził się 
Princ.
   - Zróbmy to od razu - ponaglił Knajt.
   Zawrócili i przejechali szybko wzdłuż szeregów. Ludzie 
pochylali głowy, nasuwając kaptury na twarze, bo wiedzieli, 
co ich czeka. Mord na najsłabszym powtarzał się regularnie, 
żywności wciąż było mało. Mimo to każdy wierzył, że 
dojedzie.
   Ptaki wyczuły krwawe myśli i cicho, aksamitnym ruchem 
poczęły kołować ponad głowami. Skrzydła pokryte miękką skórą 
nie robiły żadnego szmeru w gęstym powietrzu.
   Trzej jeźdźcy dojechali do ostatniego szeregu i nie 
patrząc zabili pierwszego z brzegu. I tak był na samym 
końcu. Upadł w śnieg, jego zwierzę pochyliło się nad ofiarą 
zdezorientowane. Olbrzymia chmara ptaków opadła na tę dwójkę 
przykrywając ją szerokimi skrzydłami. I zanim zwierzę 
zdołało zerwać się do ucieczki, ciepłe, gołe ciała ptaków 
zadusiły go, a szklane dzioby rozerwały na kawałki.
   Trójka powróciła na czoło kawalkady. Djuk-of, Princ i 
Knajt poczęli na nowo powtarzać słowa wyliczanki, 
prowadzącej ich od początku.
   - I przeprowadzisz nas przez morze płonące.
   - I bezpiecznie wywiedziesz spod gradu żelaznego.
   - A kiedy pokonamy potwora, do Ziemi Obiecanej 
przywiedziesz.
   Pochód podchwycił słowa i powtarzał je monotonnie. Głos z 
wielu piersi grzmiał i niósł się daleko.

W pobliskim lesie pełnym poskręcanych pni oddzielała się od 
kory drzewna istota. Wywijała się z pnia, wyciągnęła jedno 
ramię i dłonią odsuwała z drugiego łupki kory. Wkrótce 
wyjęła drugie ramię i poruszyła głową.
   - O, podoba mi się ten świat - zawołała śpiewnie do 
siostry, która była ostatnia. Ale ta, znacznie młodsza i 
niedojrzała, spała wewnątrz pnia. Jej twarz pokrywała 
warstwa kory, ledwo się rysowały dołki oczu z cieniutkimi 
brwiami. Spała głęboko niczego nie wiedząc o świecie. We 
śnie zwiedzała krainy roślin, jej umysł nie znał swego 
istnienia. Ciało, delikatny nosek i drobne usta, były 
jeszcze nie uformowane i dziewczęce. Dopiero przeczuwało, do 
czego stwarza je natura.
   Starsza siostra otrząsnęła z kory brzuszek, otrzepała się 
z drobinek drwa i zadziorków, chwyciła mocno rękami za brzeg 
kory i zaczęła wyciągać nogi. Wyskoczyła wreszcie i od razu 
zaczęła śpiewać, z radością przebiegając zagajnik. Wszystkie 
drzewa miały puste dziuple. Starsze siostry wyłuskały się 
dawno i rozeszły po świecie, ona jednak postanowiła poczekać 
na ostatnią. Uwiła więc gniazdo w gałęziach drzew, położyła 
się w nim i zajadając owoce układała piosenki. Było ciepło 
pod młodym różowym niebem, a między drzewami ziemia 
wysychała i kruszyła się, bo właśnie powstawał piasek. 
Kopuła ciepła nakrywała las, a tam gdzie jej brzeg dotykał 
ziemi, topniał śnieg.

Kolumna wojowników była jeszcze daleko; do lasu nie dobiegał 
nawet ich śpiew. Nagle ze środka nieba wprost na jeźdźców 
zaczęły spadać rozżarzone kamienie. Śpiew zamilkł, wielu się 
rozbiegło na boki, inni kryli głowy w ramionach, lecz Djuk-
of uniósł się w siodle.  
   - I rzekł Pan, Nie umkniesz przed moim gniewem, bo 
wszędzie dosięgnie cię moje ramię - powiedział.
   Opończe płonęły na plecach, więc przykładali śnieg, ale 
wtedy zlatywały z wysokości skórzaste, białe ptaki i 
dobijały rannych. Trzej dowódcy patrzyli na pogrom. Nie 
myśleli, że cios może spaść i na nich, pewni, że Pan ich 
zachowa, oni muszą dojść. Obserwowali ofiary leżące w 
zaspach i chmary piszczących ptaków trzepoczących nad 
ciałami. Czuli, że to okrucieństwo jest przecież 
miłosierdziem. Poparzeni nie wyli z bólu, wiedząc, że i tak 
nikt się nad nimi nie zlituje, a ci, którzy padli w śnieg, 
nie będą konać i zamarzać bez końca. Ptaki się uwijały, 
śnieg zrobił się czerwony i parował, był teraz koloru nieba.
   - Czy to jest owo morze czerwone, o którym mówią nasze 
pieśni, bracie? - zapytał Djuk-of.
   - Przepowiednia spełnia się co do joty - odpowiedział 
Princ.
   - Piękny widok, ręka Pana czuwa nad nami - uzupełnił 
Knajt i uderzył toporem w tarczę krzesząc iskry.
   Djuk-of zawrócił zwierzę i to samo uczynili jego 
towarzysze. Ze śniegu powstali ci, którzy przeżyli i znów 
jechali przed siebie z pochylonymi głowami nie patrząc w 
niebo, by go nie drażnić.  
   Tymczasem grad żelazny ustał zupełnie. Przelatująca ponad 
nimi planeta zakręciła nieco na eliptycznym torze. Była 
jeszcze młoda i płynna, dopiero się formowała, wygładzając 
powierzchnię. Jej boki robiły się wklęsłe, to znowu puchły, 
planeta spłaszczała się na biegunach i odrzucała od siebie 
odpadki materii. Skapywały kroplami metalowego ciasta, które 
lecąc z góry płonęło i spadało byle gdzie.
   Kiedy ujechali kawałek drogi, z szeregów wysunął się 
młody, jasnowłosy pachołek, który miał nie więcej niż 
szesnaście lat. Na jego brodzie rósł delikatny puch, chciał 
go utrzymać do czasu wejścia do Ziemi Obiecanej, by tam się 
po raz pierwszy ogolić. Ale teraz pomyślał, że lepiej ocalić 
zarost i życie.
   - Panie! - zawołał i zatrzymał swoje zwierzę przed 
Djukiem-of. - Ja nie chcę żadnej z przyobiecanych ziem. 
Nigdzie nigdy nie dojedziemy. Pozwól, zawrócę i osiedlę się 
na innym skrawku świata.                      
   - Słyszycie, słyszycie?! - zakrzyczał Djuk-of, a wąsate draby 
podjechały kołem na niecierpliwie parskających zwierzętach. 
Szron oddechu osiadał na ich policzkach, oczy patrzyły w 
ziemię. Byli doświadczeni i znali różne rzeczywistości, lecz 
chłopak urodził się podczas ostatniej wojny, która wciąż 
trwała, nie widział niczego oprócz walk i świat pojmował 
zbyt prosto. Inni bili się o swoje racje, uwięziwszy Pana, 
lecz on ich wybrał, właśnie im przyobiecał ziemię. Byli 
pewni, że ziemia czeka na nich, niewątpliwie na tym świecie, 
toteż formowali rzeczywistość zgodnie ze swym przekonaniem. 
Pan rzekł im również, że nie odejdzie, póki nie osiągną 
celu. Jasne więc, że istnienie świata jest od nich zależne. 
Polegając na słowie rozumieli, że od ich wiary wszystko się 
zaczyna, nie mogli inaczej postąpić.
   - Na kolana, pachołku - wrzasnął Princ, a Knajt chwycił 
chłopaka za opończę na karku i ściągnął z siodła. Ziemia się 
pod nim ugięła. Chłopak padł na kolana niczego nie 
rozumiejąc.
   - Oto zbrodniarz - rzekł Djuk-of. - Wierzymy, że ziemia 
istnieje, została nam bowiem przyobiecana. Ty zwątpiłeś, to 
tak, jakbyś połamał nogi naszym zwierzętom, byśmy nie mogli 
dojść. Przecież nie mamy niczego oprócz wiary.
   - Zniszczyłeś coś najważniejszego - dodał Princ.
   A Knajt tylko uderzył toporem o tarczę.
   - Będziemy cię sądzić - orzekł Djuk-of.
   - Winien śmierci - zadecydował Princ.
   - Wykonać - szarpał się Knajt.
   - Wpierw odejmiemy ci kłamliwy język, byś nie wątpił w 
słowo.                                                    
   - I pójdziesz na powrozie.
   - Wszystko, co czynimy, to dla zbawienia Pana - wyjaśnił 
Knajt.
   - To, co zrobimy tobie, nie stanie się Panu - uzupełnił 
Djuk-of.
   - Bądź nam wdzięczny umierając, zachowasz Pana wśród 
żywych.
   - Zginiesz dla niego - wyjaśnił Princ.
   Knajt już przygotowywał topór i nóż.
   - Dlatego zaśpiewaj po raz ostatni pieśń dziękczynną. 
Podziękuj za wszystkie dobrodziejstwa, jakich doznałeś od 
Pana, głównie za łaskę śmierci dla niego.
   I chłopiec klęcząc w śniegu śpiewał drżącymi wargami swą 
ostatnią pieśń, która niosła się nisko i nie docierała do 
nieba, bo niebo się dopiero stawało. Czerwony blask padał 
na pierwszy zarost na policzkach chłopca, już teraz znacząc 
je krwią.

W niedalekim gaju starsza siostra wołała z góry do młodszej, 
wciąż śpiącej: - Och, pospiesz się, pospiesz. - A tamta 
stała z zamkniętymi oczami czując, jak krąży w niej życie. 
Chłopiec tymczasem starał się śpiewać jak najdłużej, lecz 
wargi mu cierpły i zapominał słów. Knajt rzucił się na niego 
i szybko obciął mu język. Djuk-of tymczasem zarzucił chłopcu 
powróz na szyję i szybko pomknęli, a skazaniec krwawiąc z 
ust rozluźniał rękami sznur na szyi obracając się wokoło za 
pędzącym zwierzęciem.
   Kora na drzewie stawała się coraz cieńsza i zaczęła pękać 
w wielu miejscach. W szczelinach można było dostrzec różowe, 
delikatne ciało. Kiedy oddział dojeżdżał do gaju, z piersi 
drzewnej dziewczyny odpadł kawałek kory, zadrgały powieki. 
Obudziła się.
   - Pospiesz się, siostro - wołała starsza z góry. - Świat 
jest tak piękny. Cudownie jest żyć. Czuję, że zbliża się 
chłopiec, którego pokochasz, a i moja miłość zostanie 
zaspokojona. Po to zostałyśmy stworzone.
   Zatrzymali się na skraju drzew. Ich przemarznięte opończe 
gwałtownie parowały w cieple, a gołe ptaki zawróciły na 
śniegi.
   - Och, ilu mężczyzn - pomyślała starsza. Nagle odkryła 
chłopca wirującego na sznurze wokół własnej osi i cofnęła 
się głębiej pomiędzy gałęzie.
   Podnieśli chłopca, stanął na nogach i odchylił głowę, by 
złapać oddech. Starsza siostra zmartwiła się widząc jego 
młodość. Miał twarz zaklejoną śniegiem, a włosy zmierzwione. 
Leżały mu na plecach niby struga, topniał na nich śnieg. 
Lecz ona widziała, jak były jasne i lśniące i zapragnęła 
rozczesywać je i zawijać na swych palcach w pierścionki. 
Widziała krew na ustach chłopca, zamarzniętą na twarzy i 
szerokiej szyi.
   Chłopiec zachowywał się dumnie, choć nie chciał umierać. 
Pozostali szybko i sprawnie przywiązali go do drzewa. Jego 
twarz znalazła się tuż obok twarzy dziewczyny i jego 
policzek odsunął korę z jej policzka.
   - Och - szepnęła młodsza, czując bliskość ciała przez 
cieniutką warstwę kory. - Jaki twardy i zmarznięty. - Łuski 
kory opadły z jej ust i dotknęła wargami ust chłopca, nie 
widząc go jeszcze.
   - Jakie cudowne są moje doznania - pomyślała. - Cóż to za 
słodycz. Do tego jestem stworzona, wiem.
   Chłopiec poczuł ciepłe i miękkie usta i otworzył oczy. 
Spodziewał się szorstkości kory i bólu. Dziewczyna 
zatrzepotała powiekami. Pierwsze, co zobaczyła w nowym 
świecie, to dwoje promiennych i błękitnych oczu chłopca.
   - Kocham cię - szepnęła i wtuliła swoje ciepłe usta w 
jego zamarznięte wargi. Ciepło jej ciała grzało korę i 
chłopca, napełniając go rozkoszą mimo bólu.
   Mówiono mi o kobietach - myślał czując, że z jego 
umęczonym ciałem dzieje się coś niezwykłego. - Tyle o tym 
śpiewano. To miłość. - I wtulił się w ciało dziewczyny.
   Ale wtedy właśnie świsnęła żelazna strzała i skruszyła mu 
kręgosłup, wbiła się głębiej, przeszła przez serce i 
rozpędem przeszyła serce dziewczyny. Z obojga buchnęła krew 
i połączyła się.
   - To śmierć - zdążył pomyśleć i umarli oboje.
   Starsza siostra zasłoniła usta, by nie krzyczeć i 
wczołgiwała się coraz głębiej pomiędzy gałęzie. Z jej dłoni 
upadł owoc prosto pod nogi Djuka-of, który stał z innymi 
wokół drzewa i odmawiał modlitwy za umarłych. Łucznik 
zakładał broń na plecy. Jeźdźcy stali pochyleni, ich 
brunatne opończe parowały w upale. Zapominali o przeszłości 
sądząc, że właśnie stanęli na przyobiecanej ziemi.

 - Wypełniło się - zakończył Djuk-of i potrząsnął silnie 
drzewem, a dziewczyna wpadła mu wprost w ramiona. Pochwycił 
ją, lecz osunęła się ocierając o twarz brzuchem i piersiami, 
zalewając falą włosów. Objęło go gorąco i poczerwieniała mu 
twarz, przycisnął silniej miękkie ciało, a stopy dziewczyny 
oparły się o jego kolana. Pożądał jej, więc wybuchnął 
nienawiścią: 
   - Oto wiedźma ognista!  Spala mężczyznę, siły odbiera i 
zamienia w popiół.  
   - Spalmy ją, zanim nas spopieli - rzekł namiętnie Princ.
   - Zróbmy to zaraz - Knajt rąbnął toporem w drzewo, bo już 
i on nie mógł wytrzymać. Mężczyźni stojący wokoło unieśli 
głowy, widok ciała w objęciach mężczyzny, nagie nogi
kobiety wzbudziły w nich dzikość, której nie mogli 
zaspokoić. Chwycili topory i zaczęli rąbać pnie drzew, jakby 
ta praca mogła ich rozładować. Musieli zrobić coś złego 
zamiast posiadania dziewczyny, bo nie umieli inaczej. 
Wszystko, co dotychczas uczynili, było zamiast tego właśnie.
   Dziewczyna objęła ramionami szyję Djuka-of.
   - Och, nie rąbcie lasu - poprosiła i pocałowała go w 
usta.
   - Szybciej, bracia, bo spali mnie ta wiedźma - krzyknął, 
a topory zastukały gwałtowniej.
   Dziewczyna ocierała się o policzki Djuka-of, a jej 
słodkie piersi przesuwały się po jego ciele. Mężczyzna 
cisnął ją do siebie i chwiał się na nogach, nie mogąc znieść 
wściekłego pożądania.
   - One umrą - zaszeptała. - Zrąbaliście ich kolebki. One 
teraz umierają, a takie są piękne.
   - I ty spłoniesz, wiedźmo! - krzyknął Djuk-of, fala ognia 
skupiła się w jednym punkcie jego ciała.
   - Ocal mnie - prosiła tuląc się. - Jestem stworzona, by 
cię kochać. Jestem ostatnia. One umarły.
   Stos był już ułożony, mężczyźni stali z płonącymi 
pochodniami, a i z Djuka-of trysnął ogień, więc oderwał 
dziewczynę od siebie i cisnął ją na stos. Każdy rzucił na 
nią swoją płonącą pochodnię i ogień pochłonął dziewczynę w 
jednej chwili, lecz oni nie poczuli się lepiej.
   - Pan zezwolił nam pokonać zło i słabość - zaczął Djuk-of 
dysząc jeszcze. Jego dwaj towarzysze nic nie dopowiedzieli, 
bo ich ulga była wątpliwa.
   - Odejdźmy z tego miejsca czym prędzej - odwrócił się i 
wskoczył na swoje zwierzę, przynagliwszy je do pędu, a za 
nim pospieszyli inni. Gnali przez miękką, falującą ziemię, 
pozostał za nimi zrąbany las i dym. Przed nimi na pustej 
płaszczyźnie wybuchło nagle źródło czarnej wody, a po
chwili następne utorowały sobie drogę na powierzchnię. Kiedy 
tam dotarli, zobaczyli rzędy wysokich fontann walących w 
górę. Mazista ciecz rozlewała się wielkim jeziorem 
   - Czarna woda - rzekł Djuk-of stanąwszy nad brzegiem.
   - Nie tędy droga - dodał Princ.
   - Morze miało być czerwone - burknął Knajt.
   - Ale nie ma innej drogi - Djuk-of nakierował swe zwierzę 
na gęsty płyn. Za nim pospieszyli inni i parli powoli do 
przodu. Czarna woda lała się na nich z góry i oblepiała im 
opończe. Nogi zwierząt grzęzły w błocie i posuwali się 
powoli. W pewnej chwili Knajt, jak to miał w zwyczaju, 
uderzył toporem o tarczę, krzesząc iskry. Woda gwałtownie 
zapłonęła i ogień szybko pełzł po powierzchni. Palił ludzi, 
upadali w ogniste grzęzawisko i jeśli nie umarli od razu 
dusząc się w mazi, konali długo płonąc, bo ptaki tu nie 
dolatywały, więc nie mogły ich dobić. Niewielu wyczołgało 
się na brzeg, zginęły wszystkie zwierzęta.

- Nieomylne są wyroki pańskie - westchnął Princ, a jego twarz 
była czarna.     
   A Knajt chciał uderzył toporem o tarczę, lecz zatrzymał 
swe ręce, bo i tak były puste. Kiedy odpoczęli niektórzy się 
podnieśli i szli powoli na ugiętych nogach. Inni czarni od 
błota czołgali się za nimi na łokciach i kolanach. Szli 
wszyscy, którzy przeżyli, bo wierzyli. Rozumieli, że ziemia 
musi być blisko, bo tak niewielu ich pozostało, a przecież 
muszą dojść, bo to obiecał im Pan. Dowlekli się wreszcie na 
brzeg ścięty ostro jak urwisko, poszarpane kamienie szły 
ukosem w dół.
   A tam było morze. Jak muzyka grało błękitem i rozlewało 
się na wszystkie strony, obmywając piasek brzegów przejrzystą 
wodą. 
   Na płaskich kamieniach przy brzegu wylegiwały się nagie 
kobiety, które rodziła ta woda.
   Mężczyźni schodzili po kamieniach znacząc je śladami 
czarnej wody i krwią. Wiedzieli od razu, że to jest Ziemia 
Obiecana i uspokoili się. W jaskini u podnóża skał zaryczał 
potwór, ale oni nie bali się niczego. Było ich tylko trzech 
i tak to zło, skwapliwość i głupota stanęły naprzeciwko 
rajskich kobiet.
   - Do kogo należycie? - zapytał Djuk-of.
   - Nie należymy do nikogo - odpowiedziała za wszystkie 
rudowłosa unosząc się na łokciu. Jesteśmy wolne.
   - Kobiety muszą należeć do mężczyzn - wyjaśnił Princ 
podchodząc bliżej. - Nie znacie prawa.
   - Ach, jeżeli o to chodzi - odpowiedziała z uśmiechem 
rudowłosa - mamy w jaskini potwora. Jesteśmy z nim 
szczęśliwe.
   - Jest to wstrętny potwór - wyjaśniła siedząca obok 
machając nogami w jasnej wodzie. - Kochamy go wszystkie.
   - Ale ponieważ jest nas tak wiele - dodała trzecia 
pogryzając morskie owoce - każda bierze kawałek jego 
szpetoty i przez to ona się zmniejsza i zanika. Więc jej nie 
widzimy. Uznajemy go za pięknego.
   - Musicie należeć do nas - powiedział Knajt. - Bo takie 
jest prawo.
   - Kobiety nie mogą przebywać we władzy potwora - dodał 
usłużnie Princ - mają rodzić w bólu, nie żądać rozkoszy, być 
obyczajne i skromne.
   - Ale my jesteśmy wolne, nie umiemy należeć do nikogo, a 
potwór daje nam szczęście.
   - Tak jest źle, nie takie są zadania mężczyzn i kobiet. 
Tylko my znamy prawdę i tylko my mamy rację.
   - Dlaczego? - spytała rudowłosa rozciągając się znowu na 
płaskim kamieniu jakby skończyła rozmowę. - Dlaczego tak 
postępujecie? To nie ma sensu. My jesteśmy inne, nie 
odpowiadają nam wasze zasady i nie widzimy powodów do zmian.
   - Bo mamy zezwolenie i słowo na tę ziemię. Tak ma być - 
rzekł spokojnie Djuk-of, bo był pewien swego. - Musicie 
robić, co każemy.
   - My w to wierzyliśmy i stało się - dopowiedział Princ.
   - Słowo stało się ciałem - Knajt nie sięgał do topora, 
lecz po najbliżej leżącą. Potem mężczyźni wywlekli na brzeg 
rajskie kobiety, zdarli z siebie brudne opończe i każda 
miała mężczyznę, a oni zrozumieli, czym jest ziemia obiecana 
i dążyli, by ją zawsze posiadać. Potem kazali kobietom uprać 
swe opończe i wysuszyć je na słońcu, oderwać po kawałku, by 
przykryły swoją nagość, bo niewiastom nie przystoi chodzić 
bez odzieży.
   Zbudowali okrągłą świątynię z kamieni na brzegu, a potwór 
musiał patrzeć, co się stało z jego rajskimi kobietami i 
cierpiał.
   Mężczyźni rozpalali ogień i wytapiali żelazo, budowali 
domy, a kobiety rodziły dzieci, cierpiały i musiały krwawić. 
Poddały się, bo mężczyźni mówili, że takie są wyroki.

Kiedyś przybyli inni mężczyźni, których żony umarły jednego 
dnia i rozpoczęła się wojna. Ognie biły w niebo i odtąd 
stało się piekło, a Pan i tak został umęczony. I chociaż już 
nigdy więcej nikt go nie spotkał na ziemi, nic się nie 
zmieniło. Mężczyźni twierdzili, że ma być, jak jest, bo oni 
uzyskali na to zezwolenie na początku wydarzeń.
   Aż kiedyś wyruszyli. Mieli zupełnie inne racje i szli 
niszcząc i zmieniając. A świat posuwał się przecież do 
przodu.
                                                Emma Popik

                         EMMA POPIK
Magister filologii polskiej, była redaktorka Instytutu 
Morskiego, asystent WSP w Bydgoszczy, nauczycielka języka 
angielskiego w Gdańsku. W latach siedemdziesiątych i 
osiemdziesiątych profesjonalnie zajmowała się UFO-logią. 
Obecnie jako współpracowniczka japońskiej telewizji dzieli 
czas między Londyn, Tokio oraz, znacznie rzadziej, Gdańsk i 
Warszawę. Autorka zbioru opowiadań SF "Tylko Ziemia" (Iskry 
1987) i współczesnej powieści kryminalnej "Raport" 
(Czytelnik 1988), opublikowała na naszych łamach: "Mistrz" 
("F" 3/83), "Szaman" ("F" 5/85), "Na zawsze piękni i młodzi" 
("F" 6/89) oraz "Terminal" ("NF" 12/91).  
   Proza Emmy pełna jest okrucieństwa i wyszukanego 
estetyzmu, podobnie w drukowanym obecnie opowiadaniu. 
"Zezwolenie" cofa nas do pierwotnego świata, w którym 
dopiero się stają: i ziemia, i ludzie, i mitologia, i 
religia. Ciekawa wizja i robota, przecierająca jedną z dróg 
poszukiwań dla ambitnej, niestereotypowej polskiej fantasy. 
Zwracam uwagę na inteligentnie poprowadzony wątek 
feministyczny, czego przedtem bodajże u Popik nie było.
                                                 (mp)




