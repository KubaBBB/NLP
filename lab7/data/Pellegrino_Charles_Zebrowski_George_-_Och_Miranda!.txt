Autor: Charles Pellegrino
Autor: George Zebrowski
Tytul: Och, Miranda!

(Oh, Miranda!)

Z "NF" 7/92

- No dobra, idź w kierunku grani - usłyszał w słuchawce głos 
Cusacka.
   Stał na czymś, co przypominało pokryte śniegiem alpejskie 
zbocze. Od dna kanionu dzieliło go szesnaście kilometrów. 
Nawet w nowiu potężna, turkusowa kula Urana dominowała nad 
niebem, oświetlając krajobraz upiornym, błękitnym światłem. 
Lex Bardo, stojąc w cieniu ciężkiego wehikułu, poczuł się 
nagle mały i samotny.  
   - Gdybyś był tak uprzejmy - usłyszał głos Cusacka, 
siedzącego bezpiecznie w kabinie. - Chcielibyśmy zacząć 
transmisję na Ziemię.
   Bardo zawahał się.
   - Co jest? - głos w słuchawce zażądał wyjaśnień. - Co z 
tobą?
   - Nic mi nie jest - odpowiedział Bardo drżącym głosem. 
Poczuł suchość w gardle, gdy pomyślał o swych długach. 
Następnie uspokoił się nieco, uświadamiając sobie, że przy 
tej próbie nie będzie wymagana tak istotna w innych 
przypadkach forma fizyczna.
   - Przestań się martwić - powiedział Cusack. - Czy nie 
mówiłem ci, że niezależnie od wszystkiego spłacimy twoje 
długi? A ponadto, jeśli hologram okaże się sukcesem, rok w 
rok otrzymywać będziesz procenty od zysków.
   - Nadal nie brzmi to przekonująco - odparł Bardo.
   - Nie prosimy cię, byś się zabił.
   - To nie ma znaczenia.
   - Trwający piętnaście minut hologram skoku będzie
największym wydarzeniem od czasu twego wyczynu na Jupiterze w 
2016 roku. Zyski uratują firmę. Czyżby jednak strach cię 
obleciał?  Pomyśl, znowu znajdziesz się na samym szczycie 
sławy! - przekonywał go Cusack.  
   - Wyłożona zaliczka już uratowała twoją firmę - odpalił 
Bardo.
   - I to cię martwi?
   - Spłacisz moje długi niezależnie od wszystkiego?
   - Niezależnie od tego, czy będziesz żywy czy martwy - 
zapewnił go Cusack. - Ile razy mam ci to powtarzać? Wszystko 
jest w kontrakcie, zostaniesz spłacony z pierwszych zysków.
   No tak, pomyślał Bardo, dla wszystkich starczy grosza.
   - Przestań się zadręczać. Musisz jedynie skoczyć.
   Jeśli zginie, nie będzie to miało najmniejszego 
znaczenia, pomyślał Bardo, zastanawiając się nad zmiennością 
gustów widzowni. W najgorszym przypadku z jego majątku można 
będzie spłacić pożyczki. Pozbędzie się uczucia, że niczym 
nie różni się od zwykłych, tułających się po kryminałach, 
dłużników. Jego była żona otrzyma należne jej i dzieciom 
alimenty. Cusack ma rację - istnieje małe 
prawdopodobieństwo, że coś mu się stanie.  
   Czy się boi? Cusack wyczuł jego wahanie. Jeszcze nie tak 
dawno nie uląkł się jowiszowego huraganu, obejmującego 
obszar trzykrotnie większy od powierzchni Ziemi, za to, 
drobiazg, złamanie karku w zwykłym wypadku drogowym, kilka 
przecznic od domu, rzuciło go na kolana, uświadamiając mu 
własną śmiertelność. Współczesna technika medyczna uratowała 
go na tyle, że poza pewną sztywnością po wypadku nie 
pozostał najdrobniejszy ślad.
   Prawa rządzące ludzkim życiem zawsze były mu 
nieprzychylne. Wszystko mogło się zdarzyć wśród 
cywilizowanych społeczeństw Ziemi. Kierowcy traktowali 
przepisy ruchu drogowego jedynie jako zalecenia. Sędziowie 
siedzieli w kieszeniach kryminalistów. Uczucia ludzkie 
cechowała niestałość. Tu, w tej wiecznej ciemności, gdzie 
liczyły się tylko prawa natury, bardziej czuł się obywatelem 
świata, któremu nie można niczego narzucić i którego nie 
można kupić. Przecież i tak w końcu stanie się częścią 
Kosmosu.  Pozbawiona powietrza i życia Miranda, zezwalając 
na ten test, tak obcy naturalnemu porządkowi rzeczy, 
przywróci mu odwagę i godność.  
   To był prawdziwy powód, dla którego znalazł się tu, pod 
kulą błękitnej pary, tak wielkiej jak Ziemia, podzielonej na 
pierścienie cienkie niby nić pajęcza, z lekką poświatą zórz 
polarnych, oświetlających mrok nocy. Słońce, oddalone o trzy 
godziny świetlne, wyglądało jak ziarnko fasoli i nie 
świeciło jaśniej od Księżyca. Uran na krótki moment stał się 
bramą do leżącego po drugiej stronie czasu kosmicznego, 
potężnego oceanu...  
   Małej Mirandzie grawitacji starczało zaledwie na 
wytworzenie własnej sfery przyciągania, ale nawet w mizernym 
polu człowiek skaczący z grani kanionu w trzy minuty 
nabierze śmiercionośnej prędkości. Po dziesięciominutowym, 
niczym nie zakłóconym locie, znajdzie się na dnie, 
rozpłaszczony w swym kombinezonie ciśnieniowym, wzbijając 
gejzery tlenu i czerwoną mgłę, której opary rozejdą się na 
wiele kilometrów we wszystkich kierunkach i zginą równie 
szybko, jak powstały, w ciszy, normalnej dla tych 
pozbawionych powietrza światów. W czasie opadania będzie 
mógł wydobyć z siebie jeden długi krzyk.
   Oczywiście, nie będzie spadał przez całe dziesięć minut. 
Lot zwolnią żelazne kule umieszczone w puszce na plecach. To 
jego spadochrony. Podniósł w górę rakietnicę i oddał próbny 
strzał, posyłając w kierunku równika Urana jedną z lśniących 
kul. Wyleciała do góry z prędkością kilkakrotnie 
większą od drugiej prędkości kosmicznej Mirandy, a odrzut o 
parę centymetrów przybliżył go do krawędzi kanionu. Kula, 
odbijając światło słoneczne, zamrugała srebrzyście, jaśniej 
niż gwiazda, i zdawało się, że zniknęła w pierścieniach 
Urana.
   - Pamiętasz? - rzucił do mikrofonu łączącego go z 
Cusackiem. - Żadnych rozmów. Muszę się skoncentrować.
   - W porządku - odpowiedział Cusack.
   Bardo spojrzał w kierunku automatycznych kamer 
umieszczonych na dachu kabiny, podniósł rękę, pomachał,
gdy ukazały się czerwone światła i odwrócił się. 
Jego pierwsze kroki w kierunku przepaści były już 
przekazywane na Ziemię, Marsa i kolonie księżycowe. Ogarnęło 
go uczucie nicości. Bo przecież, tak naprawdę, przygotowanie 
i wykonanie numeru kaskaderskiego to pestka. Był dumny ze 
swych umiejętności, wiedzy i odwagi, wymaganej przy tego 
typu pracy, ale nie uważał jej za zajęcie twórcze. Nie był 
autorem teorii, obrazu, wiersza, czy też powieści, która 
miałaby pozostać po nim. Hologramy jego wyczynów inspirowały 
innych, ale same w sobie nie były dziełami sztuki - nie 
potrafił nawet zatrzymać pieniędzy, które mu przynosiły. 
Jedyną jego drogą do sławy były one same, bo nikt o zdrowych 
zmysłych nie potrafił się na nie zdobyć.
   Ale tym razem był zdecydowany wygrać. Życie za bardzo 
dało mu w kość, by mógł sobie pozwolić na przegraną, 
pomyślał, zbliżając się do krawędzi najwyższej skały systemu 
słonecznego. Szesnaście kilometrów pionowo w dół - to nie 
może być tak trudne, jak się zdaje, mimo położenia skały i 
temperatury minus trzystu stopni. Wyposażenie nie powinno go 
zawieść w tak krótkim czasie. Oddany niegdyś skok na Ziemię 
był o wiele bardziej niebezpieczny.
   Świadomość podpowiadała mu, że może skoczyć, ale reszta 
jego ciała nie chciała się jej podporządkować. Irracjonalny 
strach paraliżował mięśnie nóg. Przekonywał sam siebie, że 
ten skok z krawędzi zmusi go do zwalczenia własnych 
wątpliwości. Gdy prowadzisz konia do przeszkody, musisz 
wierzyć, że ją weźmiesz, w przeciwnym razie zwierzę wyczuje 
twoje wahanie. Gdy z wiarą w sercu pokonujesz płot, koń 
będzie posłuszny twej woli.
   Ruchy jego ciała stały się płynniejsze, narastała w nim 
wiara w siebie, gdy z wolna przecinał czterystukilometrowej 
szerokości kulę lodu i skały, jaką była Miranda. W 
skafandrze, łącznie z żelaznymi kulami, ważył niewiele ponad 
cztery funty. Ale jego masa była taka sama, jak na Ziemi czy 
gdziekolwiek indziej, co sprawiało, że spadać będzie sto 
razy wolniej. Podstawa to poruszać się małymi kroczkami, 
nawet najmniejszy podskok mógłby go wysłać dziesięć metrów w 
górę. Po takim podskoku dryfowałby przez dwadzieścia sześć 
sekund, zanim ponownie dotknąłby podłoża z prędkością pięciu 
kilometrów na godzinę. Każdy sus o sześćdziesiąt jeden 
metrów przybliżał go do krawędzi grani, napawając 
optymizmem, który mógł okazać się tak samo zgubny jak jego 
wątpliwości.
   Udany skok wymagał, by prędkość nie przekraczała 
trzech metrów na sekundę i by nie roztrzaskał się o krawędź 
grani. Pomimo, że ważył tu cztery funty kolizja przy 
prędkości sześćdziesięciu pięciu kilometrów na godzinę i 
rzeczywistej masie czterystu funtów ciała i żelaza byłaby 
tak samo niebezpieczna jak wypadek samochodowy w pobliżu 
rodzinnego domu. Nawet drobne otarcie o skałę mogłoby 
zniszczyć skafander.
   Szósty krok zamykał przed nim drogę odwrotu; gdyby strach 
opanował go właśnie w tej sekundzie i gdyby nie potrafił nad 
nim zapanować, gdyby się zawahał lub zesztywniał, jego masa 
przy kolejnym kroku spowodowałaby nie kontrolowany poślizg i 
twarzą w dół runąłby zbyt blisko krawędzi. Prawa ruchu na 
planetach o tak niewielkiej masie jak Miranda wymagały 
dwudziestu do trzydziestu drobnych kroczków na przestrzeni 
jednego kilometra, by mógł się zatrzymać.
   Trzydzieści metrów przed przepaścią rozejrzał się. Po obu 
jego stronach opadały dwie kule z kamerami, jak wierne psy. 
Nad jedną z nich płonęły zorze, ostatnie okrzyki elektronów 
słonecznych, zanurzających się i zmieniających linie pola 
magnetycznego, tak by zderzyć się z atmosferą Urana. 
Odepchnął się od zmrożonej powierzchni Mirandy i poszybował 
w otwartą przestrzeń. Kule z kamerami podążyły za nim.
   Przez piętnaście minut - powtarzał sobie - tak długo, jak 
długo trwać będzie transmisja do wewnętrznego systemu 
słonecznego, jego imię ponownie znajdzie się na ustach 
wszystkich ludzi.
   Przez pierwsze trzy sekundy czuł się jakby zawieszony w 
przestrzeni. Od krawędzi grani dzieliło go zaledwie dziewięć 
metrów, a opadł o niecałe pół metra. Radość jak ciepło 
buchała od niego. Wraz z upływem sekund coraz wyraźniej czuł 
się jeźdźcem, który stanowi jedność ze swym koniem. Tuż 
po włączeniu silników stabilizujących lot stwierdził, 
że ma dość czasu, by się rozejrzeć wokół. Odwrócił się od 
skały. Nadal poruszał się w poziomie, toteż opadał nie 
więcej niż kilka centymetrów na sekundę. Przez kilka 
ciągnących się w nieskończoność sekund znajdował się nadal 
na wysokości skalnej krawędzi, ale o trzydzieści jeden 
metrów od jej brzegu.
   Nagle wydało mu się nieprawdopodobne istnienie tej 
wysokiej na szesnaście kilometrów skały. Ze statku widać 
było, jak z trzech jej punktów rozchodzą się wyżłobienia, 
podobne kręgom na wodzie powstającym po wrzuceniu kamienia, 
z tą jedynie różnicą, że te kręgi miały 
średnicę 161 kilometrów. Zdawało się, że zostały ścięte 
przez mróz, zanim zdążyły się rozejść po pofałdowanym 
terenie. Kanion usytuowany był na skraju jednej z kolein, 
tam gdzie wewnętrzne ciśnienie rozerwało skorupę i 
wytworzyło dominującą nad okolicą skałę. Nikt nie potrafił 
mu wytłumaczyć, jak powstały te wyżłobienia, wątpił też, by 
ktokolwiek znał odpowiedź na to pytanie.
   W ciągu kolejnych dwudziestu sekund odpalił stabilizatory 
utrzymujące ciało w pozycji pionowej. Odczyt na wyświetlaczu 
pokazywał, że w przeciągu pierwszej pół minuty oddalił się od 
krawędzi o dziewięćdziesiąt jeden metrów, a opuścił o 
czterdzieści trzy. Po dokonaniu obrotu jego prędkość pionowa 
zsynchronizowała się z prędkością poziomą. Nagły przypływ 
adrenaliny spowodował, że czas zaczął szybciej biec, a jego 
zmysły oswoiły się z konsekwencjami opadania.
   Kule z kamerami w środku również odpaliły swe rakiety i 
dotrzymywały mu towarzystwa. Zamachał ku nim, opadając 
leniwie z prędkością dwudziestu jeden kilometrów na godzinę. 
Krawędź grani była teraz 183 metry nad nim. Okalały ją 
niewiarygodnie wąskie pierścienie Urana. Nagle olśniło go, 
że przy prędkości 193 kilometrów na godzinę mógłby 
przeskoczyć ten kanion i orbitować wokół Mirandy w swym 
ulubionym staruszku dodge'u darcie z 1967 roku. Oczywiście 
potrzeba by było kilku zbiorników z tlenem dla spalenia 
gazów i balast wielkości garażu, by zapewnić oponom 
wystarczająco silną przyczepność...
   Uważaj, ostrzegł sam siebie. Będziesz miał dosyć czasu 
na wymyślanie nowych numerów, jak wyjdziesz z tego żywy. 
Ponownie spojrzał na wyświetlacz. Litery i cyfry migały mu 
przed oczami, uświadamiając, że nie został włączony żaden 
system zabezpieczania danych. Ekran informujący o przebiegu 
skoku wskazywał:
      Czas - 2 minuty
      Głębokość - 0,80465 kilometra
      Prędkość - 41,8418 km/godz.
   Kolejne trzysta siedemdziesiąt siedem metrów różnicy i 
całkowicie odmienny wygląd ścian kanionu. Ślad po prawej 
stronie musiało wyżłobić coś szczególnie wielkiego. Trudno 
było ocenić, kiedy to się stało. Może przed milionami lat, 
kiedy to dinozaury wędrowały przez Montanę, kawał lodu 
oderwał się od grani, by w niecałe dwie minuty później opaść 
na dno kanionu. Bardo opadał równolegle do drogi przebytej 
przez tamtą starożytną bryłę lodu.
   W uchu odezwał się alarmowy dzwonek. Przerażenie 
sparaliżowało go na krótką chwilę. Nagłe odchylenie do tyłu 
naruszyło równowagę ciała i musiał odpalić silniki 
rakietowe, by ją odzyskać.
   - Co się dzieje? - zażądał wyjaśnień.
   - Przykro mi - odpowiedział Cusack - ale mamy mały 
problem.
   Jakby w odpowiedzi na te słowa jedna z kamer znalazła się 
natychmiast dziesięć metrów nad głową Bardo i zaczęła 
filmować go na tle rozdziawionej gardzieli kanionu.
   Nagle na swoim wyświetlaczu zobaczył schemat rakietnicy. 
Jedna z magnetycznych cewek wysyłała czerwone ostrzegawcze 
światło. Obraz znikł i zastąpił go diagram cewki i całego 
zamocowania z odpowiednim opisem. Jedna z pięćdziesięciu 
magnetycznych cewek rakietnicy nawaliła. Opuścił broń i 
nacisnął spust.
   I nic.
   Nie wpadaj w panikę! Wieloletnie doświadczenie zdławiło 
strach i pozwoliło mu skoncentrować się na wyposażeniu, 
którego był współkonstruktorem i budowniczym. Otworzył 
obudowę.
         Czas - 3 minuty
         Głębokość - 1,6093 kilometra
         Prędkość - 64,372 km/godz.
   Zauważył zepsutą cewkę w jednym z podzespołów, 
pozbawionym teraz jakiegokolwiek zabezpieczenia. Coś 
spowodowało wadę prowadnicy o kształcie toroidu. Stalowe 
kule muszą przechodzić przez magnetyczny tunel, następnie 
przez dziurę w toroidzie. Nie wiadomo, dlaczego wewnętrzna 
ścianka toroidu wybrzuszyła się, blokując tunel i komputer, 
który automatycznie nie dopuszczał do oddania strzału. Bardo 
zdał sobie sprawę, że w chwili obecnej nawet wadliwy strzał 
dawał mu większą szansę przeżycia niż brak strzału.
   Walcząc z cewką był świadom ciągłego spadania. Coraz 
szybciej migała mu ściana kanionu, oddalona zaledwie o trzy 
czwarte kilometra. Dno piętnaście kilometrów pod jego 
stopami, jak wielka packa na muchy, zbliżało się z coraz 
większą prędkością. Cewka z trudem weszła na swoje miejsce. 
W palcach poczuł przyprawiający o mdłości ból. Powstrzymał 
oddech, zamykając osłonę, wycelował w oddalone o jedenaście 
kilometrów dno kanionu i nacisnął spust.
   I znowu nic.
           Czas - 6 minut
           Głębokość - 6,4372 kilometra
   Kiedy ponownie otwierał osłonę, zauważył drugi znak na 
ścianie skały, oddalonej obecnie o dziewięćset metrów. 
Bryła lodu spadała przed wiekami, podobnie jak on teraz, z 
prędkością około 129 kilometrów na godzinę. Nie miał 
trudności z wyjęciem pękniętej na pół cewki. Z jednej strony 
widać było maleńki krater, jakby niewielki lej wyżłobiony 
przez mikrometeoryt. Kamera zbliżyła się do niego, by 
sprawdzić rozmiar usterki.
   - Czy da się to naprawić? - krzyknął mu do ucha Cusack.
   Bardo usiłował wyobrazić sobie, jak w ciągu niespełna 
dwóch minut naprawia cewkę i wstawia ją na miejsce. Jego 
umysł analizował wszelkie możliwości, usiłując znaleźć 
jakieś wyjście z sytuacji. Przyszło mu do głowy co najmniej 
tuzin rozwiązań, które natychmiast odrzucił. Nie odrywał 
wzroku od uszkodzonej części. Stwierdził z całą pewnością, 
że nie spowodował tego mikrometeoryt.  Widoczne znaki 
okopcenia wskazywały, że przyczyną musiał być niewielki 
ładunek materiału wybuchowego, którego wybuch obliczony był 
na odłączenie cewki, by stworzyć dodatkową sytuację 
kryzysową, wpływającą na zwiększenie wyników oglądalności.  
             Czas - 7 minut
   Wybuch był niezłym trikiem, ale z braku doświadczenia 
Cusack założył zbyt duży ładunek, powodując pęknięcie cewki 
na pół. Bardo zastanawiał się, jak wyjść z życiem z tej 
sytuacji, wyobrażając sobie swego sponsora, który z ponurą 
miną zawiadamia teraz cały świat o nieuchronnej śmierci 
Wielkiego Lexa Bardo. Jeśli nawet uda mu się naprawić 
uszkodzenie, dojdzie do ponownego pęknięcia cewki w trakcie 
oddawania strzału i system zabezpieczenia zablokuje 
rakietnicę. Nawet jeśli uda mu się wystrzelić z niej, może 
to ją rozerwać na kawałki. Jedynym wyjściem jest próba 
awaryjnego lądowania bez cewki, przy ograniczonej sile 
ciągu, w nadziei, że ma dosyć kul w zapasie, by zrównoważyć 
różnicę.
   Ponownie zamknął osłonę. Połamanymi kawałkami cewki 
strzelił w kierunku kamery, pudłując.
              Czas - 8 minut
   Oddał trzy próbne strzały w dół. Stwierdził zmniejszanie 
się prędkości. Silniki dostosowały swoją prędkość, by 
utrzymać go w pozycji pionowej. Odetchnął z ulgą i zaczął 
wyobrażać sobie, jak trzyma Cusacka na muszce, prowadzi do 
krawędzi skały i spycha w dół. Gdyby nawet udało mu się 
wylądować bezpiecznie, nie czekałaby tam na niego sonda, by 
zabrać go na górę. Musiałby sam wdrapać się na grań.
               Czas - 9 minut
   Opadał zbyt szybko, by zauważyć kolejne znaki wyryte w 
skale. Zbliżał się do dna kanionu z prędkością prawie 189 
kilometrów na godzinę. Ostatni kilometr pokona w niecałe 
czterdzieści sekund. Odetchnął głęboko i wystrzelił trzy 
kolejne kule.  
   Rakietnica jeszcze działała.
   Zauważył teraz nowe szczegóły. Okazało się, że niewielki 
krater pod jego lewą stopą kryje w sobie mnóstwo małych 
kraterów. Pięć sekund później stwierdził, że jeden z nich aż 
roi się od wielu jeszcze mniejszych kraterków. Wystrzelił 
dwie kolejne kule. Jeśli rakietnica zawiedzie go w tym 
momencie, własnym ciałem wyżłobi swój krater.
   Półtora kilometra nad dnem krateru obserwował krótką 
linię horyzontu, oddalonego zaledwie o kilkaset metrów, 
ograniczonego ścianami kanionu. Pod stopami dno kanionu wiło 
się z północy na południe. Osiągnie je z prędkością 200 
kilometrów na godzinę. Kamery zmniejszą swą prędkość i będą 
unosić się nad tym, co pozostanie z jego skafandra i... z 
niego.
   Strzelał teraz jak szalony. Dwieście, trzysta, czterysta 
kul opadło w dół. Na wysokości 549 metrów zauważył formację 
kraterów, które sam stworzył.
   Z tą samą łatwością oddał kolejnych czterysta strzałów, 
zmniejszających prędkość. Strzelał do czasu, gdy nagle tysiące 
iskrzących drobin buchnęło z lufy jak lśniące konfetti. 
Domyślił się, że jedna ze stalowych kul musiała zahaczyć o 
ceramiczną osłonę i roztrzaskała ją w drobny pył.
   - Wyrzucam rakietnicę! - krzyknął do swego komputera. - 
Zapasowy zbiornik z tlenem i zapasowy zbiornik paliwa!
   Wyrzucony sprzęt poszybował w dal. Kamery zatrzymały się, 
by śledzić jego tor.
   Zredukowanie masy było obecnie jedyną możliwością 
zmniejszenia siły uderzenia. Chciało mu się krzyczeć, ale 
powstrzymał się.
   Już miał wyrzucić komputer, gdy jedno spojrzenie w dół 
uświadomiło mu, że zawisł w przestrzeni na wysokości 153 
metrów nad dnem kanionu. Tak poważne zmniejszenie prędkości 
było efektem wystrzelenia ośmiuset kul. Opadał wolno. Nie 
minęła kolejna minuta i osiągnął cel. Odetchnął z ulgą, 
obserwując rakietnicę, butlę z rezerwą tlenu i jedną z 
kamer, miękko opadające na sypki grunt, tuż przed nim.
   W uchu usłyszał radosny krzyk Cusacka. Siłą woli opanował 
się, zdecydowany nie zniszczyć całego przedstawienia. 
Zamachał ręką w kierunku kamer i badawczo rozejrzał się 
wokół.
   Sto metrów dzieliło go od bryły lodu, która wyżłobiła 
znaki w ścianie kanionu. Podskoczył do niej jak do starego, 
dawno nie widzianego przyjaciela. Obie kamery podążyły jego 
śladem. W połowie drogi zwolnił i zatrzymał się w cieniu 
górującej masy lodu. Włączył światło na kasku i zaczął 
obserwować dziobatą, lodowatą powierzchnię. Wyciągnął dłoń i 
dotknął bryły z należytym szacunkiem, następnie odchylił się, 
by spojrzeć w górę. Wydawało mu się, że widzi oddaloną o 16 
kilometrów krawędź grani.
   Odetchnął głęboko, zanim obrócił się, by zamachać ręką 
przed kamerami. Czekając na sondę, która zabierze go na 
statek, rozkoszował się tą chwilą. Obserwując statek 
błyszczący na tle Urana wiedział, że krótka chwila jego 
glorii została skradziona temu potężnemu, otoczonemu 
pierścieniami, kolosowi.

Gdy statek zwiększał szybkość do pierwszej kosmicznej, 
umożliwiającej powrót na Ziemię, Bardo udał się do kabiny 
Cusacka.
   - Wejdź, wejdź - zapraszał sponsor, wyłączając przy tym, 
niby przypadkowo, ekran z danymi. - Świetnie się spisałeś 
na Mirandzie - dodał.  
   W tym momencie Bardo uświadomił sobie, że Cusack nie 
podejrzewa go o wykrycie sabotażu.
   Gdy Cusack obrócił się ku niemu, Bardo schwycił go ręką 
za gardło i powoli wzmacniał uścisk. Cusack zaczął się 
ślinić, próbował coś powiedzieć.
   - Powinienem był zabrać cię ze sobą i zmusić do skoku!
   - Pozwól mi wyjaśnić - zdołał wyszeptać Cusack.
   Bardo rozluźnił uścisk.
   - Byle szybko.
   - Wiedziałem, że ci się uda! - krzyknął Cusack.
   - Czy naprawdę sądziłeś, że tego nie wykryję?
   - Wierzyłem, że niezależnie od wszystkiego, uda ci się. 
To było wielkie przedstawienie!
   Bardo uśmiechnął się.
   - I takim mogłoby pozostać bez dodatkowych efektów. Fakt, 
że mogłem zginąć, jest bez znaczenia.
   Mocniej chwycił Cusacka za gardło i zaczął unosić w 
powietrze.
   - Proszę cię! - piszczał Cusack.
   - I co masz mi teraz do powiedzenia?
   Spojrzenie Cusacka było pełne przerażenia, lecz lśniły w 
nim także iskierki triumfu. Bardo puścił go z czystej 
ciekawości.  
   - Przepraszam - powiedział Cusack masując krtań. - 
Przyznaję, był to debilizm, ale dzięki temu twój sukces jest 
jeszcze słodszy, no nie? Pomogłem ci odzyskać poczucie 
własnej godności. Spójrz na siebie. Jesteś ponownie silną 
bestią, w każdej chwili gotową do ataku.
   - Zawsze byłeś mocny w gębie - przyznał Bardo. - Co 
robiłeś, gdy tu wszedłem?
   Cusack ponownie wyglądał na przerażonego.
   - Zajmowałem się twoimi sprawami.
   - Co to znaczy?
   - Tylko nie wściekaj się znowu - odpowiedział Cusack 
cofając się w kierunku monitora.
   Bardo przystał na to i usiadł tuż obok Cusacka, który 
ciężko opadając na swój fotel powiedział: - Sprawdzałem, czy 
przekazano honorarium na twoje konto. Jutro rano zostaną 
spłaceni twoi dłużnicy, ale zadbałem, by zostało ci coś 
ekstra. Możesz to traktować jako premię za nie przewidziany 
wypadek przy pracy.
   - O czym ty mówisz?
   - To koniec. Nie będzie już więcej forsy. Firma jest w 
takiej samej sytuacji finansowej jak ty. Wpływy pomogą 
spłacić długi i... po nas. Gdy wrócimy do domu, firmy już 
nie będzie.
   Bardo z wielkim trudem hamował narastającą w nim 
wściekłość. Na swój sposób Cusack oddał mu przysługę. Skok 
sam w sobie byłby fraszką.
   - Moje długi zostaną spłacone? - zapytał ponownie.
   Cusack spojrzał na niego z wdzięcznością.
   - Jak tylko sygnał osiągnie Ziemię. Wrócisz do domu jako 
wolny człowiek. Jeśli chcesz, mogę nawet przez pewien czas 
być twoim menedżerem, by pomóc ci w łagodnym przejściu na 
emeryturę. Forsę możesz zarabiać na wiele przeróżnych 
sposobów. Nie musisz przez całe życie być kaskaderem.
   Bardo spojrzał na niego i zobaczył człowieka 
zdesperowanego.
   - Powinienem cię zabić lub pozwać do sądu.
   - I co by ci to dało?
   - Sam też jesteś w nie lepszej sytuacji, co?
   Cusack przytaknął ruchem głowy.
   - Będę musiał poszukać sobie pracy.
   - Powiedz mi, czy ktoś w firmie zgarnie grubszą forsę?
   - Bardzo możliwe, ale nie możemy tego udowodnić. Gdy 
tylko wierzyciele odbiorą, co im się należy, firma przestanie 
istnieć. Tak to zostało pomyślane. Twój skok umożliwił tę 
operację.
   I nic już nie było więcej do dodania. Bardo zastanawiał 
się, czy aby Cusack nie wymyślił całej tej historii, by 
zatkać mu usta. Będzie się mógł o tym przekonać po powrocie 
do domu, za trzy tygodnie.
   Gdy wstał, Cusack z przerażenia aż zapadł się w swój 
fotel. Odetchnął dopiero, gdy Bardo skierował swe kroki do 
wyjścia.
   - Dobrej nocy - pożegnał go Lex.
   Zwiększające się przeciążenie fatalnie odbijało się na 
jego samopoczuciu.
   - Prześpij się trochę - rzucił za znikającą w drzwiach 
postacią Cusack.

W swej kabinie Bardo wsłuchiwał się w szum silników i 
usiłował wyobrazić sobie skromne życie emeryta. Jednak już 
po chwili zaczął przemyśliwać, jak zdobyć nowych sponsorów, 
dzięki którym mógłby powrócić na Mirandę, by pokonać skałę 
na swym dodge'u darcie z 1967 roku. Sen przyniósł mu nowe 
przeżycia. Zanurzał się w głębokie wody oceanu na Uranie, 
gdyż tylko tam, pod tak wielkim ciśnieniem, zachował się 
węgiel w formie szafirowo-różowych, pomarańczowych i 
błękitnych diamentów, w blokach tak wielkich jak gmachy 
ziemskich biurowców. Rzucał się na koi, śniąc o 
mrożących w żyłach krew wyczynach. Jego ciało nie znało 
spokoju. Pożądało wciąż nowych przygód, ciągłego ruchu. W 
oddali wtórował mu cichy śpiew. zapewniając go, że gdy 
przyjdzie mu oddać ten ostatni skok w śmierć, wykona go bez 
strachu, tak jak bez strachu opadał na dno kanionu Miranda.

                                 Przełożyła Jolanta Tippe

"Oh, Miranda!" by Charles Pellegrino and George Zebrowski 
Copyright  c  1991 Mercury Press, Inc. Reprinted by 
permission of the authors and The Magazine of Fantasy & 
Science Fiction.

                      GEORGE ZEBROWSKI
Pisarz SF, wydawca i krytyk. Dla polskich czytelników 
interesujący może się wydać fakt, że jest on w 
gruncie rzeczy naszym rodakiem. Znalazł się wśród dzieci 
wywiezionych w czasie wojny do obozów pracy. Po wojnie 
mieszkał we Włoszech i Anglii, a wreszcie z całą rodziną 
przeniósł się do USA.
   Na łamach "Nowej Fantastyki" prezentujemy go po raz 
pierwszy opowiadaniem, które napisał wspólnie z młodym, mało 
znanym jeszcze aurotem Charlesem Pellegrino. Mamy jednak 
nadzieję, że wkrótce uda nam się przedstawić inne jego 
utwory.
   Czytając opowiadanie "Och, Miranda!" stali czytelnicy 
"Fantastyki" przypomną sobie na pewno klasyczną nowelę 
"Słoneczna strona Merkurego" Alana E. Nourse'a ("F" nr 
9/89).
                                                 D.M.

