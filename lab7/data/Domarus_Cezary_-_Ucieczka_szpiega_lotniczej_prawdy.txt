Autor: Cezary Domarus
Tytul: Ucieczka szpiega lotniczej prawdy

Z "NF" 7/95


   W trakcie przesłuchania Weiss nagryzł swój pierścień z 
trucizną i padł martwy na ziemię. Tymczasem Tawot uciekł z 
Londynu do Wejherowa z całym ładunkiem wydawnictw. Zapomniał 
tylko sprawdzić parametry na obudowie starego parcelownika i 
wylądował w roku 1995.
   Tu zaczyna się jego historia.
   Ale przedtem poznajmy jego dzieje na Io, księżycu 
Jowisza. Przez wiele lat kolaborował z Tripazami, mączką z 
gówna prastarych Istot, które umarły, zanim ktokolwiek 
zdążył je zobaczyć. Ich mądrość była legendarna. Legentryksy 
ich umysłów (posoka na gołych skałach) były cennym towarem 
na szlaku Bzgalaktycznym. Jeden gram legentryksy kosztował 
dziesięć tysięcy dolarów i wystarczał na miesiąc 
wysokoobrotowego fazowania. Powiadano, że w czasie fazowania 
po legentryksie umysł jest lunetą, przez którą patrzą 
Troksosi, organizmy plazmoidalne, które niebawem miały 
opanować cały Wszechświat.
   Weiss przed śmiercią (na dwa dni) usłyszał od ramki 
obrazu Matisse'a, że cała teoria Einsteina i w ogóle 
wszystkich fizyków to jedynie trująca pożywka Troksosów, 
którzy utrzymywali w tajemnicy prawdziwy stan rzeczy, a jak 
przyjdą, to będzie koniec i nikt i tak nie dowie się prawdy.
   Tylko Tawot wierzył, że uda się tego uniknąć za pomocą 
legentryksy. Obliczył, że trzeba dwóch ton tego specjału, by 
zniszczyć Troksosów. Ale Tripazy wyśmiały go potężnie.
   - Ty durniu - powiedział jeden z nich, taki w kształcie 
lokówki z kasownikiem biletowym na kolcach. - Obrót 
legentryksy jest w łapach Foremek Jodoxu, bezwzględnej 
cywilizacji z Plutona, a zbieracze mogą nasorgować co 
najwyżej pół kilo w ciągu całego swojego życia, jeśli Jodoxy 
nie przerobią ich wcześniej na mzelme (trafostacja na 
Plutonie [przyp. aut.]).
   Racja. Tawot postanowił zostać handlarzem i zająć się 
skupem legentryksy. Musiał udawać, że jest Jodoxem, co nie 
było takie znowu trudne, bo Foremki Jodoxu przypominały 
wiele rzeczy na wszystkich planetach i dopiero specjalne 
wykrywacze mówiły prawdę.
   Zebraną legentryksę Tawot postanowił magazynować na 
Ziemi, w rodzinnym bądź co bądź miejscu. Wybrał do tego celu 
miasto Gdynię, ale dostać się tam musiał przez tunel 
energetyczny biegnący przez Londyn i Wejherowo.
   Lecz stała się rzecz dziwna. Na Ziemi legentryksa 
zamieniła się w pliki wydawnictw porno, bo atmosfera planety 
żonglowała molekułami wyjątkowo perfidnie.
   Wydawnictwa Tawot ukrył w mieszkaniu Józefa Filca, 
pracownika kolei, odsiadującego długoletni wyrok za 
przejechanie lokomotywą Wiesława O. w biały dzień, tuż za 
peronem.
   W ten sposób legentryksa pod postacią pornosów nie była 
bezpieczna, ponieważ mogły ją dosięgnąć jadowite języczki 
płomieni wydzielanych przez zamaskowane siły DobraDobra albo 
DobraDobraDobra. Nie miało znaczenia, które z nich to 
będzie, bo choć walczyły ze sobą, a przeciwko sobie miały 
nieskończenie wiele DobraDobran i DobraDobraDobran, to tak 
naprawdę wszystkie one stanowiły jakąś tam mutację 
najstraszliwszej międzygalaktycznej korporacji 
VegaSortKupafix zwanej krótko Vesox. Wystarczyło usłyszeć 
nazwę, żeby posiwieć w ułamku sekundy lub anihilować 
automatycznie 1/25 swojego jestestwa.
   I stało się, wydawnictwa zostały namierzone przez 
DobroDobro, to znaczy prawie. Właśnie tego dnia Weiss, 
panieryczny wspólnik Tawota, został aresztowany, nagryzł 
swój pierścień z trucizną i padł martwy na ziemię. To 
utwierdziło DobroDobro w przekonaniu, że Weiss był 
międzynarodowym demonem pornografii (bo DobroDobro właściwie 
nie wiedziało, czym jest legentryksa). Sądzili, że pornosy 
doprowadzą do upadku Ziemi i trzeba je w krótkim czasie 
wyniszczyć. Dla DobraDobra była to cholernie ważna rzecz.
   I namierzyli Tawota pod postacią nieroba włóczącego się 
ulicami, czasem żebrzącego na wirusa HIV. Wysłali tam paru 
gości, żeby nakryli go z towarem, nakręcili prokuratora i 
parę innych rzeczy, co by wszystko grało jak należy.
   Ale Tawot wyczaił pułapkę. Zaraz zgarnął cały zapas 
legantryksy i zniknął im z oczu. Wtedy właśnie poznał 
RotacRóżę, osiemdziesięcioprocentową kobietę z 
dwudziestoprocentowym wszczepem telepatezy. Czasem używali 
jej Tripazowie do wyżerania promieniowania ektoplazmy, ale 
na ogół terkotała na własny rachunek.
   Razem uciekli do Ełku, gdzie poza sezonem nic się nie 
działo. Wtedy właśnie, drugiego lutego, w ciągu 12 
nanosekund cywilizacja Foremek Jodoxu przestała istnieć, bo 
zaczęli przypominać tylko trylobity i już ich wcale nie 
było. Ich miejsce w niszy handlarzy i potentatów na rynku 
legentryksy zajęli podlegli Troksosom eteryczni Maasdup. 
Maasdup zbudowani byli z gazu i nie mogli doprowadzić do 
nadmiernego rozproszenia substancji swojej istoty, bo 
tracili tożsamość, więc musieli być opakowani w ropne błony, 
co skutecznie ograniczało ruchliwość tych gadzin.
   Za pomocą parcelownika Tawot poleciał na Marsa, Jowisza, 
obskoczył parę księżyców, ale legentryksy zdobył tyle co kot 
napłakał. Dość, że skórę ocalił, bo Maasdup wyczaili obcy 
nochal w interesie. Słabe sygnały poszły aż do Troksosów.
   Tymczasem pewne fluktuacje pola magnetycznego Ziemi 
doprowadziły do wzmożonego działania wszystkich odnóg 
DobraDobraDobra. Chcieli mieć Tawota. Za wszelką cenę. 
Uruchomili (delikatne posunięcia, sugestie, gra na ambicję) 
Urzędy Skarbowe, Służby Psychologicznej Prawdy, Urzędy 
Kontroli, Towarzystwa Pięknej Literatury, Ochronę Dóbr 
Kultury, Stowarzyszenie Harmonii i Estetyki Przedstawień, 
Fundację Kultury Wybitnej i wszystkie Maszynki do Właściwego 
Działania. Ich największy atak przypadł na dni, kiedy Tawot 
szwendał się po księżycach Jowisza. DobroDobroDobro dopadło 
jednak część wydawnictw zakitranych w mieszkaniu Józefa 
Filca. Przepadły w mig. Szczęki pieca zatrzeszczały 
metalicznie i było po wszystkim.
   Porwali też RotacRóżę, ale wystarczyło przejechać 
skanerem po jej brzuchu (macica), żeby ujrzeć tę pustkę, 
największą, z jaką do tej pory się zetknęli, kompletne nic, 
i nawet trochę się tego przerazili. RotacRóża została na 
wolności z dziurawymi pończochami po ich pazurach i ze 
złamanym obcasem. Potem powiedziała o wszystkim Tawotowi, co 
by wiedział, jak są na niego napaleni.
   Po powrocie z księżyców Tawot postanowił schować ocalałe 
pornosy na cmentarzu, w jednym z grobowców, bo wiedział, że 
DobruDobru, DobruDobruDobru w tym miejscu rozpuszczają się 
zazwyczaj mózgi, ponieważ traktują cmentarze jako miejsca 
ostateczne, a nie jak przekaźniki fluobzdry.
   Tymczasem w szał wpadło DobroDobro15, określając Tawota 
moralnym gnojowiskiem i postanawiając zrobić pokazowy proces 
bez jego udziału, ale było to tak głupie, że nawet dzikie 
plemiona Wahezi Pip obśmiały się zdrowo. Tawot musiał jednak 
uważać, żeby nie wlecieć głupio w łapy tych podstępców.
   W tym mniej więcej czasie wpadł na doskonały pomysł. 
Postanowił kupować pornosy w ziemskich zaułkach. "Po 
przeniesieniu ich z atmosfery w kosmos powinny zamienić się 
w legentryksę!", pomyślał Tawot. W ten sposób mógł uniknąć 
kontaktu z Maasdupami, których czujne instrumenty pomiarowe 
rejestrowały każdą zmianę w bilansie energetycznym 
legentryksy. Próby dowiodły, że w kosmosie pornosy naprawdę 
stają się legentryksą.
   Mijały lata.
   Sytuacja we Wszechświecie uległa zmianie. Korporacja 
Vesox odkryła, że legentryksa może służyć do budowy 
straszliwej broni myślowo-intencyjnej. Zaczęła się wojna. 
Ziemi nikt nie ruszał, bo na jej powierzchnię nigdy nie 
opadła owa substancja, zresztą ludzie i tak nie bardzo 
kumali, co się dzieje. Ponadto nikt oprócz Tawota nie znał 
zależności między legentryksą a pornosami.
   Wojna trwała piętnaście minut i dwie sekundy. Rezultat 
był taki: cywilizacja Troksosów rozpadła się na dwie - Ser i 
Twaróg. Ser podlegał Vesox, Twaróg zszedł do podkosmosia i 
stosował metody partyzantki magmowej. Eteryczni Maasdup 
umocnili się do tego stopnia, że Vesox zaczął kupować od 
nich legentryksę po 11 tysięcy dolców za gram, bez dyskusji.
   W całym rozgardiaszu zapomniano (głównie Vesox) o 
DobroDobro, DobroDobroDobro i wszystkich ich mutacjach, więc 
zaczęły działać siłą rozpędu i to nawet ze wzmożoną 
aktywnością.
   I wówczas Tawot znalazł się na prawdziwie niebezpiecznym 
terenie.
   Już nie mógł tak bezkarnie kupować pornosów, bo 
DobroDobroDobro doprowadziło do zakazu handlowania towarem 
nawet w wydzielonych miejscach, otoczonych zasiekami, 
reflektorami, światłami ostrzegawczych symboli tudzież 
groźną otoczką osobników z pałami, nożami oraz instrumentami 
do permanentnej paralizacji.
   Zrobił się z tego dramat. Trzeba było docierać do 
hurtowników, a tych jednego po drugim wyłapywało DobroDobro, 
w tempie iście uranowym. Tawot został postawiony w 
niewesołej sytuacji. Na cmentarzu wypełnił już wydawnictwami 
siedem grobowców, co odpowiadało przeszło tonie legentryksy, 
więc cel mógł osiągnąć w ciągu trzech lat, jeśli miałby 
dostęp do pornosów, tymczasem zasoby cielesnego hard core'u 
malały z dnia na dzień.
   "A może ja tu męczę się niepotrzebnie?", pomyślał jednego 
dnia, "może trzeba wziąć to, co jest i zasadzić się na Io? 
Nawet tona legentryksy powinna zrobić sporo zamieszania. 
Może".
   Jak pomyślał, tak zrobił. Z pomocą RotacRóży przeniósł 
legentryksę na Io. Wtedy właśnie namierzyli ich poplecznicy 
DobraDobra. Polecieli rakietą produkcji 
południowokoreańskiej, ale chwilowo zdezorientowani Maasdup 
(wykryli, że bilans legentryksy wzrósł do wysokiego poziomu) 
wzięli ich za zwiadowców Twarogu i strącili wiązką 
laserowego gazu (straszna broń, którą znali tylko oni).
   U Tripazów RotacRóża przemodelowała swoją strukturę, żeby 
nie wracać co kilka dni na Ziemię i przywracać organizm do 
stanu używalności.
   Tawot skomasował legentryksę w zwarty blok 
megateleportacyjny i umieścił go w naprędce skonstruowanym 
emiterze kolcogrytniczym. Ognia!
   Legentryksa przeniknęła przez cały Wszechświat i stały 
się rzeczy następujące:
   a) Troksosów i Sery zaraz szlag trafił,
   b) korporacja Vesox tak się przeraziła, że ograniczyła 
swoje strefy wpływów do odległych rejonów Wszechświata i 
Chylonii,
   c) Józef Filc, pracownik kolei, odsiadujący dotychczas 
długoletni wyrok za przejechanie lokomotywą Wiesława O., 
uciekł z więzienia i po wypiciu litra wina Vit został 
ekranowany na Phobosa, gdzie zajęły się nim mało znaczące 
organizmy, Trifony, radykalnie opiekuńcze,
   d) Ziemia w ciągu tygodnia stała się pustynią; ludzie 
znikali jeden po drugim, aż zostało tylko DobroDobron i 
DobroDobroDobron. Z początku były bardzo zadowolone z nowego 
stanu rzeczy, ale po jakimś czasie wszyscy oni zaczęli 
wariować, aż wreszcie pozamieniali się w kałuże kwasu 
solnego. Wypalili to i owo. Na tym koniec.
   Tawot i RotacRóża zapoczątkowali na Io nową cywilizację 
bezatmosferyczną Nif. Emanacja skomasowanej legentryksy 
doprowadziła do względnej równowagi we wszechświecie, dzięki 
czemu wszyscy żyli długo i szczęśliwie, aż do następnej 
opcjonalizacji Fagofixa Diapazzona.
   (A Weiss był lotniczym szpiegiem, tak zawziętym, że nie 
chciał nikomu [żadnej ze stron] przekazać tajemniczych 
informacji, dlatego połknął pierścionkową truciznę. Szpieg z 
dziada pradziada).
   I taka puenta się z tego wyrzyna (a jednak, 
niestrudzona), iż DobraDobran i DobraDobraDobran miały rację 
co do legentryksy, że zniszczy Ziemię. Nie można kpić sobie 
bezkarnie ze związków przyczynowo-skutkowych, bo są one 
nieubłagane jak logika na Phobosie lub parę kilometrów 
dalej. Tak to jest. Zberdlop.  
                                        Cezary Domarus

                       CEZARY DOMARUS
   Urodzony w 1966 r. w Gdyni, autor z pogranicza o tzw.  
bujnym życiorysie. Ciągnie Domarusa do groteski, do poetyki 
absurdu, do poszukiwań w stylu "brulionu" (współpracuje z 
tym pismem), ale był też kiedyś CD działaczem GKF i 
współpracownikiem "Collapsu". U nas ukazały się dotąd jego 
"Koncert w Bolonii" ("NF" 8/92), "Oświęcimskie piekłozejście 
Stevena Spielberga" ("NF" 4/93), "Co się dzieje w świecie 
bez naszej woli" ("NF" 6/95). Jeśli dojdzie kiedyś na 
naszych łamach do dyskusji na temat pokrewieństwa "NF" i 
literackich pism alternatywnych, CD będzie jej wymarzonym 
uczestnikiem, gdyż "czuje" obie strony.  W prywatnym liście 
odpisał mi na ten temat m.in.: Mówienie o "brulionie" jako 
bratnim piśmie "NF" nie jest całkiem pozbawione podstaw. 
Idzie tu o podobny rodzaj negatywnego oznaczenia (przez 
krytykę) zjawisk, które od razu wyklucza się z obrębu 
kultury i literatury. Oczywiście w wypadku "NF" ma to inne 
źródła, często moim zdaniem nie jest to pozbawione racji. 
Ale bez przesady.  
                                                 (mp)
