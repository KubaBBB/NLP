Autor: Jacek Sobota
Tytul: Dwie krople deszczu

Z "NF" 1/95


   Podinspektor policji Charles Dvoyatchny śnił, że popełnia 
zbrodnię. Sny podobnej treści miewał regularnie. Wszystkie 
niezwykle realistyczne, dopracowane w szczegółach niczym 
intrygi sensacyjnych filmów. Dvoyatchny nikomu o tym nie 
wspominał. Bał się, że utraci prawo wykonywania zawodu, 
ewentualnie trafi do Dzielnicowego Domu Wariatów im. Philipa 
K. Dicka. Stróż porządku publicznego winien śnić wyłącznie o 
publicznym porządku i wzorowym jego przestrzeganiu. A mokre 
sny mogą mu się kojarzyć najwyżej z deszczem.
   Dvoyatchny dorobił się nawet teorii na temat swych 
nocnych majaków. Sądził, że są odreagowaniem wrodzonej 
praworządności, jaką zawsze i wszędzie kierował się w 
codziennym życiu.
   Tej nocy zamordował uroczego staruszka jednym bezbłędnym 
strzałem w głowę. Wyjrzał przez okno mieszkania ofiary. 
Wychodziło na stary ogród, zatem z całą pewnością realia 
jego snu nie pokrywały się z realiami Miasta-Molocha, a tym 
bardziej Wschodniej Dzielnicy, zwanej również Doliną.
   Z objęć snu wyrwał Dvoyatchnego deszcz. Z nieokreślonego 
powodu nie znosił opadów. Katherine Oziemblo, wychowawczyni 
z domu dziecka, opowiadała, że gdy go znaleziono, za sprawą 
głębokiego ukłonu losu w kuble na śmieci, też padał deszcz. 
"To była istna ulewa" - dodawała zwykle. Być może, stąd 
wzięła się awersja Dvoyatchnego. Nie przepadał także za 
"Deszczową piosenką", zupą nazywaną kapuśniakiem, oraz za 
wierszem polskiego poety, w którym powtarzają się słowa o 
szyby deszcz dzwoni, deszcz dzwoni jesienny. Polską poezję i 
prozę czytał powodowany kryzysem tożsamości oraz 
patriotycznym obowiązkiem, albowiem powiedziano mu kiedyś, 
że jego nazwisko ma polski rodowód. Z tego samego powodu pił 
polską wódkę. Jednak nikt nigdy nie zdradził Charlesowi, 
dlaczego nazywa się Dvoyatchny, a nie na przykład Rolls-
Royce.
   O szyby deszcz dzwonił jesienny, zatem inspektor udał się 
do knajpy "U Boby'ego". Dvoyatchny był wdzięczny losowi za 
dwutygodniowy urlop, jaki otrzymał po schwytaniu 
wielokrotnego mordercy na tle religijnym, Boba Sublokatora.
   Lokal nie grzeszył komfortem, jednak szyld nad wejściem 
głosił wszem i wobec, że "u Boby'ego zdrowiej i taniej". Z 
niezrozumiałych względów Dvoyatchny wierzył w te 
zapewnienia.
   Boby posłał Dvoyatchnemu jeden ze swoich drewnianych 
uśmiechów. Inspektorowi wydawało się, że słyszy odgłos 
pękających sęków. Jedynym klientem była pijana kobieta, 
która zabawiała się dogadywaniem Boby'emu. Barman nie 
wytrzymał i stwierdził, że kobiety są odważne tylko dlatego, 
że za rzadko dostają po mordzie. Następnie dodał, że to 
pewnie z tego powodu świat przepełniony jest facetami, 
którym się zdaje, że są dżentelmenami.
   - Ja o sobie tak nie myślę - powiedział Boby.
   Kobieta umilkła. Zdaniem Dvoyatchnego brakowało jej 
finezji, urody oraz trzeźwości spojrzenia.
   - To, co zwykle - zadysponował inspektor. - Boby, 
dopilnuj, żeby nikt nie usiłował dziś wymieniać ze mną 
poglądów na jakiekolwiek tematy. Nie lubię tego.
   Dvoyatchny udał się ku stolikowi w głębi sali. Pił wódkę 
jak herbatę. Rażąca niezgodność w rytmie z ogółem pijących 
skazywała go na samotne spożywanie alkoholu. Wyrok losu 
przyjmował z pokorą i zrozumieniem.
   Na zewnątrz miliony deszczowych kropel popełniało masowe 
samobójstwo skacząc z wysokości nieba, tymczasem przez głowę 
Dvoyatchnego leniwym krokiem przechadzały się myśli o 
charakterze egzystencjalnym. Poza tym niepokojąco nasiliło 
się przeczucie istnienia kogoś obdarzonego pokrewną 
Dvoyatchnemu duszą. To dziwne wrażenie towarzyszyło mu od 
dawna, jednak nigdy nie odczuwał go tak silnie jak teraz. 
Inspektor Dvoyatchny, nie po raz pierwszy w życiu, począł 
się obawiać o zdrowie swoich zmysłów.
   Lokal napełniał się bez pośpiechu. W tym samym czasie 
Dvoyatchny stopniowo i wprost proporcjonalnie do 
zwiększającego się stężenia alkoholu we krwi nabierał 
przekonania, że świat pozbawiony jest sensu. Dokładnie w 
momencie, w którym sformułował tak daleko idący wniosek, w 
knajpie pojawił się człowiek o twarzy szarej jak popiół. 
Zupełnie jakby w ten właśnie sposób niebiosa postanowiły 
odpowiedzieć Dvoyatchnemu na wyrażone przezeń wątpliwości.
   Widok był tak niesamowity, że w lokalu zaległa cisza 
mącona wyłącznie przez deszcz, który jak zawsze wygrywał 
swoje melodie na wszystkim.
   Nieznajomy rozglądał się, jakby kogoś poszukując.
   - Mam nadzieję, że dobrze pan się czuje - wyraził troskę 
Boby.
   - Nie narzekam - odparł nieznajomy.
   - Bo... wydawało mi się, że... jakoś tak... gwałtownie 
poszarzał pan na twarzy...
   Ktoś nerwowo zachichotał, po chwili wszyscy zaśmiewali 
się do łez. Napięcie opadło jak płatki z więdnącego kwiatu, 
zewsząd posypały się niewybredne komentarze.
   - To czarnuch, tyle że szary!
   - Facet musi palić dowcipy na popiół...
   - Mutant jakiś.
   Człowiek o szarym obliczu nie zwracał na to uwagi. Jego 
wzrok zatrzymał się na Dvoyatchnym. Inspektor poczuł się 
nieswojo. Oczy nieznajomego również były szare.
   - Czy mogę się przysiąść? - zapytał.
   Dvoyatchny był zaintrygowany, zatem po krótkim wahaniu 
wyraził zgodę. Jednocześnie zastanawiał się, czy szarość 
nieznajomego może być zaraźliwa.
   - Podisnpektor Charles Dvoyatchny, chyba się nie mylę?
   - Jak widzę, pan mnie zna. Ja sobie pana nie przypominam. 
Myślę, że zapamiętałbym pańską twarz... - Dvoyatchny 
zawiesił głos.
   - Rzeczywiście, wiem o panu dużo. Charles Dvoyatchny, 
podinspektor policji w dzielnicowym komisariacie Miasta-
Molocha. Pomimo młodego wieku szereg spektakularnych 
sukcesów zawodowych. Wiek: dwadzieścia dziewięć lat. Wzrost: 
metr siedemdziesiąt osiem. Waga: siedemdziesiąt trzy 
kilogramy. Sierota i znajda wychowany w domu dziecka. 
Introwertyk cierpiący skrycie na monofobię, czyli lęk przed 
samotnością. Ulubiony kolor: czarny. Ulubiony film: 
"Nierozłączni" w reżyserii Davida Cronenberga. Znak zodiaku: 
Bliźnięta. Nawiasem mówiąc, bliźnięta to symbol dualizmu 
ludzkiej natury. Symbolizują również rodzeństwo, z których 
jedno jest dobre, drugie zaś złe, jedno pomocne w dziele 
cywilizacji, drugie destrukcyjne. Chaos i ład...
   - Nie mam zielonego pojęcia, do czego pan zmierza, 
panie...
   - Nazywam się Grey - nieznajomy uchylił kapelusza.
   Dvoyatchny wolałby, żeby uchylił rąbka tajemnicy.
   - Taaa... Nie wiem też, skąd czerpie pan informacje na 
mój temat. Moje dane, jako funkcjonariusza służb porządku 
publicznego, nie są powszechnie dostępne. Mógłbym pana 
aresztować, panie... Grey.
   - Posiadam odpowiednie pełnomocnictwa, inspektorze. 
Jestem oficerem Interpolu. Myślę, że słyszał pan o tej 
instytucji. Mamy bardzo bogate tradycje.
   - Ale...
   - Lubię wiedzieć wszystko o ludziach, z którymi będę 
współpracował.
   - Nie rozumiem.
   - Potrzebuję pańskiej pomocy, Dvoyatchny. Potrzebuję 
pomocy człowieka, który zna Wschodnią Dzielnicę jak własną 
kieszeń.
   - Jestem w tej chwili na zasłużonym urlopie. Mój 
bezpośredni przełożony...
   - Pański bezpośredni przełożony inspektor Josef Nobody - 
przerwał Dvoyatchnemu Grey - został już poinformowany. 
Tworzy pan wraz ze mną dwuosobową grupę operacyjną o 
specjalnych uprawnieniach.
   - Ma pan na wszystko gotową odpowiedź, uprzedza pan moje 
posunięcia.
   - Szczycę się swoim profesjonalizmem - powiedział Grey.
   Dvoyatchnemu krew uderzyła do głowy. Był wściekły.
   - Pan jest profesjonalistą! - krzyknął, albowiem czuł 
realne zagrożenie ciągłości urlopu. - Tu jest Dolina, mój 
panie! Dolina, rozumie pan!? Tu żyje ponad trzy miliony 
ludzi!!! Różnokolorowych, choć szarego pośród tego grona nie 
uświadczysz!!! Stłoczeni na stosunkowo niewielkim obszarze! 
Tu co trzy minuty ginie człowiek, a co dwie przychodzi na 
świat kolejny, który najprawdopodobniej również kiedyś 
będzie trupem! A wykrywalność sprawców waha się w granicach 
czternastu procent!!! Pan mi mówi o profesjonalizmie?... No 
i jeszcze ten deszcz.
   - Zdaję sobie sprawę, że znajdujemy się w tak zwanej 
Dolinie, inspektorze Dvoyatchny. A propos, czy wie pan, że 
dolina symbolizuje między innymi kobiece łono? - Grey nie 
przejął się dramatyczną przemową Dvoyatchnego.
   - Nie sądziłem, że profesjonaliści pozwalają sobie na 
podobne frywolności... - powiedział Dvoyatchny z przekąsem.
   - Deszcz z kolei to symbol boskiej płodności. Taka boska 
sperma. Zabawne skojarzenie, prawda?
   - Rzeczywiście. Jeśli ma pan na podorędziu jeszcze 
jakieś, to proszę mi go nie zdradzać. Mógłbym pęknąć ze 
śmiechu. Ale chodźmy stąd w jakieś spokojniejsze miejsce. 
Jestem ciekawy pańskiej historii.
   Wyszli na deszcz. Znowu Dvoyatchny doznał przejmującego 
przeczucia, że istnieje na świecie ktoś niezwykle mu bliski. 
I nie chodziło tu bynajmniej o piękną Joannę Zangwill, 
nauczycielkę, lat dwadzieścia osiem, z którą nie łączyło go 
nic prócz nieodwzajemnionej miłości.

   Mieszkanie Dvoyatchnego zawalone było stertami książek, w 
większości nie przeczytanych. Ispektor łudził się, że kiedyś 
uda mu się nadrobić dotkliwe braki w kulturze słowa.
   Grey potknął się o "Robinsona Crusoe", Dvoyatchny 
pośliznął na "Długim pożegnaniu" Chandlera. Kiedy zajaśniało 
światło, mogli unikać podobnych pułapek.
   Rozsiedli się w fotelach. Głosem dystyngowanym i pełnym 
dystansu Grey zrelacjonował historię pewnego śledztwa. 
Bohaterem opowieści był niejaki Jonathan Twinson, bezduszny 
i sprawny morderca, którego oblicze stanowiło nieodgadnioną 
tajemnicę. Podążając tropem Twinsona, Grey znalazł się w 
Mieście-Molochu. Do tej pory morderca działał wyłącznie na 
terenie Europy. Początkowo jego osobę wiązano ze zbrodniczą 
faszystowską Organisation Secrete d'Action Revolutionnaire 
et Nationale finansowaną niegdyś przez Mussoliniego, a 
reaktywowaną niedawno. Jednak Twinson był człekiem 
niezależnym, a dla wspomnianej organizacji wykonał tylko 
kilka zleceń.
   - Psychopata? - zapytał Dvoyatchny bez cienia ciekawości. 
Usiłował sprawiać wrażenie człowieka, który tyle razy 
zetknął się ze śmiercią, że traktuje ją jako nielubianą 
koleżankę ze szkolnej ławy.
   - Nie mamy co do tego całkowitej pewności.
   - A skąd pewność, że znajduje się na terenie Doliny?
   - Moje informacje są ścisłe, a ich źródło musi pozostać 
tajemnicą.
   - Z tego, co do tej pory usłyszałem na temat pana 
Twinsona, żadna informacja o nim nie może być ścisła. Facet 
jawi mi się jako Zorro, tyle że kierujący się w swoim 
działaniu pobudkami bez pretensji do szlachetności. Co to, 
do diabła, znaczy, że jego twarz jest nikomu nie znana?
   Dvoyatchny podszedł do okna. Oczywiście, padało. Patrzył 
na czternastą ulicę, dokładnie na miejsce, gdzie przed laty 
zamordowano Prezydenta Federacji. To jedno z nielicznych 
historycznych miejsc w Dolinie.
   - Znaczenie moich słów jest oczywiste, inspektorze - 
powiedział Grey. - Rysopis Jonathana Twinsona jest nam 
nieznany.
   - Dziwię się, że w ogóle znacie jego nazwisko...
   - Zapewne jest fałszywe. Tak przedstawiał się swoim 
zleceniodawcom.
   - Czy owi zleceniodawcy nie mogli podać rysopisu 
Twinsona?
   - Rozmawiał z nimi za pośrednictwem wideofonu z wyłączoną 
wizją.
   - Uważa pan zatem, że kolejne zlecenie Twinson zrealizuje 
na terenie Doliny. Dlaczego?
   - Moje informacje są ścisłe.
   - To już słyszałem. Mógłby pan podać nazwisko kolejnej 
ofiary Twinsona?
   - Nie.
   - W jaki sposób mamy złapać Twinsona?
   - Jest zbrodnia, zatem musi być i kara.
   - Fiodor Dostojewski. - Dvoyatchny odszukał wzrokiem 
półkę z dziełami rosyjskiego pisarza. Postanowił kontynuować 
grę w tytuły mimowolnie rozpoczętą przez Greya. - Jest pan 
idiotą, Grey.
   - A pan młodzikiem.
   - Odbył pan swoją... odyseję nadaremnie. Tu jest Dolina, 
panie Grey, a pan zachowuje się jak... prostaczek za 
granicą.
   - Niech pan nie mitologizuje tak swojej Doliny, 
Dvoyatchny. To żaden zaginiony świat. Owszem, przewiduję 
pewne problemy ze znalezieniem Twinsona. Ale kłopoty, to 
moja specjalność.
   - Poddaję się, Grey. - Dvoyatchny nie miał innego 
wyjścia. W zasięgu jego wzroku znajdował się bowiem już 
tylko "Słownik filozofii" Didiera Julii i nie bardzo 
wiedział, jak wkomponować ten tytuł w rozmowę. Bardziej 
oczytany Grey czerpał tytuły z pamięci. Dvoyatchny 
postanowił zmienić temat.
   - Skąd wzięła się nietypowa karnacja pańskiej skóry? 
Eksperyment genetyczny? Jest pan nieudanym prototypem 
supermana?
   - Dlaczego nieudanym? - po raz pierwszy, odkąd Dvoyatchny 
poznał Greya, ten ostatni uśmiechnął się oszczędnie. - Kolor 
szary ma oczywiście swoje znaczenie symboliczne. W tej 
chwili nie zdradzę panu jednak jakie. Napiłbym się gorącej 
herbaty.
   Dvoyatchny udał się do kuchni i wydał dyspozycje 
czajnikowi. W drodze powrotnej sięgnął po żelazny zapas 
wódki.
   - Musiał pan mieć cholernie ciężkie dzieciństwo - 
postawił wódkę na stole.
   - Nie cięższe niż pan, inspektorze. Pozwoli pan, że 
pozostanę przy herbacie?
   Dvoyatchny pozwolił.
   - Ciągle nie rozumiem, dlaczego właśnie ja. Ktoś mnie 
panu polecił? Uważam, że Nobody jest lepszy.
   - Niech mi pan powie, dlaczego właściwie zdecydował się 
pan na zawód policjanta?
   - Nie zastanawiałem się nad tym. Z całą pewnością nie 
było to zrządzenie czuwającej nade mną Opatrzności. 
Przekonuję się o tym, ilekroć podejmuję z kasy wypłatę. 
Prędzej już był to traf, który, jak wiadomo, bywa ślepy i 
trafia jak kulą w płot.
   - To nie był przypadek, Dvoyatchny. W pańskiej naturze 
jest nadawanie światu sensu, porządkowanie, przeciwdziałanie 
chaosowi. A Twinson jest ucieleśnieniem chaosu...
   - I dlatego wybrał pan mnie?
   - Między innymi.
   - Sądzi pan, panie Grey, że świat nie jest pozbawiony 
sensu?
   - Myślę, że będąc na moim miejscu, myślałby pan podobnie.
   Zapadło milczenie. Tylko do okien dobijał się deszcz 
jesienny. Grey pił herbatę, Dvoyatchny wódkę. Pili w tym 
samym tempie.

   Hol komisariatu Wschodniej Dzielnicy od wieków 
utrzymywany był w barwie krwistoczerwonej, co nie miało 
racjonalnych przesłanek. Tradycja nigdy nie rościła sobie 
prawa do racjonalności.
   Na ścianach wisiały starannie oprawione w ramki wycinki z 
gazet wieszczące o spektakularnych sukcesach funkcjonariuszy 
komisariatu. Dvoyatchny pomyślał, że pewnie niedługo 
zawiśnie tu wycięty z "Moloch News" artykuł o aresztowaniu 
Boby'ego Sublokatora. Sprawa Boby'ego znajdowała się właśnie 
na wokandzie. Wszystko wskazywało na to, że Sublokator po 
raz ostatni w swoim życiu zasiądzie na krześle.
   Dvoyatchny wspiął się na drugie piętro. Wszedł bez 
pukania do gabinetu inspektora Josefa Nobody'ego.
   Nobody, jak miał to w zwyczaju, siedział z nogami 
zarzuconymi na stół i wertował przedwczorajszą gazetę. Poza 
tym bez przyjemności palił papierosa. W ogóle sprawiał 
wrażenie człowieka, któremu bardzo niewiele czynności 
sprawia przyjemność. Obrzucił Dvoyatchnego krótkim 
spojrzeniem i wrócił do przerwanej lektury.
   - Sądziłem, że jestem na urlopie - powiedział Dvoyatchny 
z odczuwalnym wyrzutem w głosie.
   - Sądy są od sądzenia - Nobody nie oderwał się od gazety.
   - O co tu chodzi, Jos? - Dvoyatchny był zirytowany i nie 
krył się z tym. - Nie mamy co robić?! Wykrywalność...
   - Tak, wiem. Czternaście procent i tak dalej. Przyszedłeś 
tu zapewne w sprawie pana Greya?
   - Tak.
   - Wiem o nim tyle, co kot napłakał, a koty nie płaczą. 
Wiem, że jego nazwisko jest dowcipem, a wygląd - wyglądem 
szarego obywatela tego świata. Bez wątpienia jest również 
szczęśliwym posiadaczem szarych komórek. Podaje się za 
oficera Interpolu i życzy sobie współpracować z tobą, z 
nikim innym. Nie mam szarego pojęcia, skąd ciebie zna i 
dlaczego wie o tobie tak dużo. Nie widzę jednak między wami 
żadnego podobieństwa, również w kolorze skóry. Przypuszczam 
zatem, że nie łączy was pokrewieństwo ani też inne koneksje. 
Dodam, że tak zwane czynniki oficjalne zwróciły się do mnie 
z prośbą, nieoficjalną, bym traktował życzenia pana Greya 
jak rozkazy służbowe. Trochę mnie to wszystko irytuje, myślę 
jednak, że nie bardziej niż ciebie.
   W czasie tej przemowy Dvoyatchny rozglądał się za 
miejscem nadającym się do siedzenia. Pokój przypominał skup 
makulatury nie nadążający z przerobem surowców wtórnych. 
Stosy jak najdalszych od ukończenia raportów i kurz 
podnoszący swoją bezkształtną głowę przy gwałtowniejszym 
poruszeniu. Dvoyatchny postanowił postać.
   - Słyszałeś o Jonathanie Twinsonie? - spytał.
   - Grey coś o nim wspominał. Jakiś trupiarz zawodowy.
   - Zastanawiające, że nie słyszeliśmy do tej pory o tak 
spektakularnym wyczynowcu... - Dvoyatchny zawiesił znacząco 
głos.
   - Nigdy nie wieszaj głosu w mojej obecności, Charlie - 
zdenerwował się nieoczekiwanie Nobody. - Nie znoszę tego. 
Tani i teatralny to chwyt. Nikt nikogo nie wiesza od ponad 
stu lat. To niehumanitarne. Jeśli już masz ochotę na 
eksterminację swojego nieszczęsnego głosu, to go sadzaj na 
krześle elektrycznym. Być może, Twinson nie dba o reklamę. 
Myślę, że za bardzo przejmujesz się tą sprawą, Charlie. W 
końcu nawet nie mamy pewności, że Twinson istotnie jest w 
Dolinie. A jeśli nawet, to może tylko w celach 
rekreacyjnych. Pokaż panu Greyowi Dolinę, jeśli złakniony 
jest sennych koszmarów na jawie. Traktuj to jak urlop. 
Rozluźnij się, chłopie. Wiem, nerwy. Sublokator o mało cię 
nie dostał, ale przecież to my dostaliśmy Sublokatora. 
Cześć. Muszę ukończyć raport.
   - Byłby to biały kruk.
   - Później ustalę cenę wywoławczą. Zmiataj.
   - Jeszcze jedna prośba, Jos. Niech Jajogłowy spróbuje 
dowiedzieć się czegoś na temat pana Greya. Wiesz, jak to 
jest...
   - Wiem. Czternaście procent i tak dalej. Wynoś się, 
Charlie. Mam potwornego kaca, a gdzieś pośród stosu tych akt 
znajduje się przemyślnie ukryta buteleczka whisky. Od jutra 
rzucam picie, ale dzisiaj... - Nobody zgilotynował swój 
głos.
   Dvoyatchny wyszedł.

   Umówili się z Greyem w "East Show", knajpie, która 
niezasłużenie uchodziła za najlepszą w Dolinie. Główną 
atrakcją były tu cotygodniowe brutalne widowiska sex-jitsu, 
czyli wojna płci przeniesiona dosłownie na ring.
   Z zewnątrz lokal nie prezentował się efektownie. Tania 
buda otoczona błotnistym podjazdem. Latające limuzyny 
pojawiały się jak stado sępów, które szóstym zmysłem 
wyczuwają padlinę. Padał deszcz. Szare niebo kojarzyło się 
Dvoyatchnemu z obliczem pana Greya.
   Grey był już w środku. Siedział przy jednym ze stolików 
maksymalnie oddalonych od centralnie położonego ringu i 
oszczędnymi łykami popijał parującą herbatę. Wzbudzał swoim 
wyglądem umiarkowaną sensację, bowiem wszyscy czekali na 
walkę.
   - Nie uważa pan, że nasze śledztwo ma jak dotąd niezwykle 
dziwny przebieg? - zapytał Dvoyatchny. - Spotykamy się w 
różnych lokalach, rozmawiamy o sensie świata, jego wymiarze 
symbolicznym, literaturze... O wszystkim, tylko nie o panu 
Twinsonie i o jego potencjalnych ofiarach. Trochę to odległe 
od zwyczajowej procedury. Czy tam u was w Europie...
   - My nie prowadzimy śledztwa, inspektorze - przerwał 
Dvoyatchnemu Grey.
   - Nie rozumiem.
   - Czekamy na pierwszy trop. Mam oczywiście na myśli 
pierwszy mord, jakiego bez wątpienia dopuści się Twinson.
   - Trochę to cyniczne, panie Grey.
   - Zatem zmieńmy temat. Widzę na sali kilka znakomitości 
Miasta-Molocha.
   - Myślałem, że to ja mam być pańskim przewodnikiem.
   - Tak, ale po rynsztokach, nie po salonach. Założę się, 
że nie ma pan pojęcia, kim jest ten dwumetrowy bez mała 
dżentelmen przechadzający się po sali groteskowym krokiem?
   - Istotnie.
   - To Derek Kinoll, malarz. Słynny i kupowany. Znany jest 
z niesłychanego rozmachu wizji. Złośliwi powiadają, że 
rozmach zawdzięcza Kinoll imponującemu zasięgowi ramion. 
Albo ten postawny siwiejący blondyn...
   - Tego znam - przerwał Greyowi Dvoyatchny. - To Thomas 
Voytulevitch. Zaczynał od sieci sklepów warzywniczych, a 
teraz jest właścicielem sieci niewielkich burdelików.
   - Zna pan tylko jeden aspekt jego działalności. 
Voytulevitch jest także wielkim miłośnikiem i mecenasem 
sztuki, między innymi również sponsorem Kinolla...
   - Do czego pan zmierza, Grey? - Dvoyatchny miał wrażenie, 
że jeszcze nie jeden raz zada pytanie podobnej treści.
   - Do tego, że świat jest w istocie wieloaspektowy, 
pluralistyczny, wymykający się prostym analogiom, nie do 
objęcia jedną definicją, ale jednak sensowny.
   - Nie zgadzam się. Sensy nadają światu ludzie, tyle 
sensów, ilu ludzi - oto koronny dowód na bezsens świata. 
Religijne systemy, filozoficzne teorie, prawne kodeksy, 
wszystko to nazywam protezą sensu. Co więcej, ludzie tworzą 
to wszystko z wyrachowania i egoizmu. Nie wierzę w sens. Nie 
wierzę w altruizm. Nie wierzę w sens altruizmu.
   - Na to wpadł akurat przed panem, bo jeszcze w szesnastym 
stuleciu, niejaki Thomas Hobbes.
   - To mnie tylko utwierdza w moim...
   - Jest pan człowiekiem zgorzkniałym, Dvoyatchny. No a 
miłość? Co z miłością?
   - To sprawa hormonów.
   - A Joanna Zangwill?
   - Skąd... - Dvoyatchny posadził głos na krześle 
elektrycznym.
   - Moje informacje...
   - ...są ścisłe. Irytuje mnie pan, Grey.
   - Czy wie pan, co powiedział o miłości Albert Camus? 
Czytał pan "Dżumę"? Pan jest nieukiem, Dvoyatchny. Camus 
ujął to tak: Nie jest ważne, czy ktoś nas kocha, ale czy my 
sami zdolni jesteśmy do miłości. Piękne, prawda?
   - Ale...
   - Pozwoli pan, że powiem coś jeszcze. Potem rozejdziemy 
się, by mógł pan spokojnie spędzić bezsenną noc na 
bezproduktywnych rozmyślaniach. Pan jest sceptykiem, 
Dvoyatchny. Sądzi pan, że świat jest chaosem bez początku i 
bez końca, a jednocześnie usiłuje pan przeciwdziałać
wszelakim aspektom tegoż chaosu, co, zgodnie z wyznawanym 
przez pana światopoglądem, jest zajęciem kretyńskim, bo 
beznadziejnym. Filozoficzne rozdwojenie, to 
charakterystyczne dla zodiakalnych Bliźniąt.
   Na arenie zaczęło się widowisko. Atmosfera zgęstniała jak 
stara zupa.
   - To się nie opłaca - powiedział Grey.
   - Co się nie opłaca?
   - Sceptycyzm. Słyszał pan o Zakładzie Pascala? Blaise 
Pascal, filozof. Udowodnił, że opłaca się wierzyć w Boga. 
Bowiem, jeśli Bóg nie istnieje, to zarówno nasze 
niedowiarstwo, jak i wiara nie przynoszą nam żadnych 
korzyści. Natomiast jeśli istnieje, to wiara weń przynosi 
nam, bagatela, wieczne życie w szczęśliwości. Niech pan 
sobie wyobrazi, że Bóg to sens świata. Opłaca się wierzyć, 
zapewniam pana.
   - A jednak sceptycyzm bywa postawą obronną - powiedział 
Dvoyatchny. - Pozwala uniknąć dotkliwych rozczarowań.
   - Często bywa owych rozczarowań przyczyną, panie 
Dvoyatchny.

   Zgodnie z przewidywaniami Greya, Dvoyatchny spędził noc 
na bezsennych i bezproduktywnych rozmyślaniach. Cała 
historia o Greyu i Twinsonie wydała się inspektorowi 
naciągana. Oto bowiem oficer Interpolu, obdarzony przez 
matkę naturę skórą o barwie popiołu, zjawia się w Dolinie, 
by schwytać niebezpiecznego mordercę. Nie zna jego twarzy, 
nic na dobrą sprawę o nim nie wie. Z tajemniczych powodów 
jest jednak przekonany, że kolejny mord zostanie popełniony 
na terenie Doliny właśnie, że stąd tajemniczy Twinson 
zamierza wysłać kogoś poleconą przesyłką na tamten świat! 
Wnioski: Grey wie więcej niż mówi. Ale dlaczego ukrywał 
przed Dvoyatchnym niewątpliwie ważne informacje?! I jakim 
cudem wiedział tyle na temat samego Dvoyatchnego?!! 
Inspektor nie mógł pojąć, skąd w danych Greya znalazły się 
informacje na temat jego ulubionego filmu. Jednak uświadomił 
sobie, że, istotnie, z jakichś powodów "Nierozłączni" 
Cronenberga wydawał mu się niesłychanie dobrym obrazem. 
Zagadka na zagadce...
   Poza tym wszystkim nieustannie nasilało się przeczucie 
bliskiej obecności kogoś obdarzonego pokrewną Dvoyatchnemu 
duszą.
   Inspektor usiłował czytać "Panią Bovary", lecz treść 
książki umykała mu, a nie miał ochoty na pościgi.
   W ten sposób doczekał świtu. Szarego świtu.
   Od śniadania oderwał go zaśpiew wideofonu. Przez krótką 
chwilę żywił irracjonalną nadzieję, że rozmówczynią okaże 
się piękna Joanna Zangwill, nauczycielka, lat dwadzieścia 
osiem. Samotna.
   Ale to tylko Nobody.
   - Mamy trupa - to były jego pierwsze słowa.
   - Twój trup nie robi na mnie należytego wrażenia. W 
Dolinie co trzy minuty umiera człowiek, a...
   - A wykrywalność sięga czternastu procent, wiem. Fonuję, 
bo jeszcze jesteś policjantem i powinieneś poczynić pewne 
kroki w celu schwytania przestępcy. To twoja praca. Za to 
dostajesz pieniądze. Stąd czerpiesz satysfakcję zawodową. 
Tego wreszcie oczekuje od ciebie społeczeństwo. Poza tym pan 
Grey jest przekonany, że sprawcą mordu jest pan Twinson. Nie 
wiem, skąd czerpie swoją pewność, ale zauważyłem, że posiada 
bogate jej pokłady. Fonuję z miejsca zbrodni. Jest tu także 
pan Grey. Stoi sobie przy oknie i z nieodgadnionym wyrazem 
szarej twarzy czyni użytek z szarych komórek. Ten facet mnie 
niepokoi. Może byś tak przyjechał? Sto piętnasta ulica. 
Budynem numer siedem.
   - Będę.
   Przedtem Dvoyatchny wypił mocną kawę dla rozjaśnienia 
umysłu. Wiele by dał, żeby kawa rozjaśniała również niejasne 
sytuacje.
   Sto piętnastą ulicę zamieszkiwała różnokolorowa ludność 
będąca stałym obiektem napaści neonazistowskich, 
whitepowerowskich ugrupowań w stylu żałosnych Whiteheadów. 
Ci ostatni z kolei napadani byli regularnie przez bojówki 
neokomunistycznych Redheadów i vice versa. Wszyscy byli 
wytworem miasta. Miasto było wytworem ludzi. Dvoyatchny 
pomyślał, że w świetle tych faktów wywody Greya na temat 
sensu świata traciły sens.
   Wokół budynku numer siedem kłębił się tłumek ciekawskich. 
Kordon umundurowanych nikogo nie przepuszczał. Dvoyatchnego 
przepuścił. Z tłumu posypały się niewybredne komentarze.
   Dvoyatchny wszedł na klatkę schodową. Jego kroki 
rezonowały głuchym echem. W nozdrza bił ostry jak brzytwa 
smród uryny i piwnicznej wilgoci. Odgłosy członków ekipy 
śledczej dochodziły gdzieś z góry, wobec czego Dvoyatchny 
podjął wspinaczkę po stromych schodach. Na drugim piętrze 
spotkał Nobody'ego.
   - Co my tu mamy? - zapytał.
   - Sito - odparł Nobody. - Siedemnaście strzałów i 
wszystkie celne.
   - Dużo...
   - Po dwunastym strzale sąsiedzi pomyśleli, że co za dużo, 
to niezdrowo i postanowili zawiadomić policję. Gdyby 
morderca nie był ekstrawagancki i poprzestał na standardowym 
strzale w głowę, dowiedzielibyśmy się o tym za jakieś dwa 
tygodnie...
   - Rysopis?
   - Zero. Mamy bardzo powściągliwych świadków. Nikt nie 
podszedł do judasza, jakby w obawie przed jego pocałunkami. 
Nikt nie chce się znaleźć w sądzie. Nawet w charakterze 
świadka. To Dolina, Charlie.
   Taaa. Czternaście procent - powiedział Dvoyatchny i 
uśmiechnął się. Nobody odpowiedział mu tym samym.
   Weszli do mieszkania. Laborant zdejmował odciski palców z 
framugi drzwi wejściowych, policyjny fotograf robił 
zdjęcia.
   Trup spoczywał w kuchni i sprawiał wrażenie zimniejszego 
od lodówki. Nad ciałem pochylał się lekarz sądowy.
   Przy oknie stał zadumany Grey. Robił na członkach ekipy 
daleko większe wrażenie niż kuchenny trup. Ludzie rzucali 
spłoszone spojrzenia na jego szarą twarz.
   - Jeden z pocisków zmasakrował twarz, pozostałe utkwiły w 
korpusie - powiedział Nobody do Dvoyatchnego.
   - A co z corpus delicti? - zainteresował się Dvoyatchny. 
- Czy znaleziono narzędzie?
   - Facet może był czubkiem, ale nie przesadzajmy. Spluwę 
zabrał do domu. Widać uznał, że mu się przyda...
   - Każdy strzał był śmiertelny - wtrącił lekarz.
   - To po co aż siedemnaście? - Dvoyatchny wyszedł z 
kuchni.
   - Wariat. Jeśli mamy do czynienia z psychopatą pokroju 
Boby'ego Sublokatora, to czekają nas kłopoty - Nobody 
zapalił nowego papierosa. - Trzeba będzie skonsultować się z 
jakimś psychiatrą.
   - Zgon nastąpił niespełna godzinę temu - powiedział 
lekarz.
   - To Jonathan Twinson - przerwał nieoczekiwanie swoje 
zaklęte milczenie Grey.
   Nobody spojrzał na niego niechętnie. Postanowił 
kontynuować wykład.
   - Zabójca nie posłużył się tłumikiem. Większość 
mieszkańców słyszała strzały, nikt jednak nie zaobserwował 
sprawcy. Co wymagało z ich strony pewnego wysiłku.
   - Dlaczego sądzi pan, że mordercą jest Twinson? - zapytał 
Dvoyatchny Greya.
   - Intuicja.
   - Pan coś wie, prawda, Grey? - wtrącił się Nobody. - Może 
zechciałby pan łaskawie zaoszczędzić nam wszystkim nieco 
czasu?
   - Obawiam się, że nie mogę panu niczego oszczędzić, 
Nobody. Nawet rozczarowań.

   Ofiarą okazał się niejaki James Gainsborough, emerytowany 
naukowiec, genetyk, siedemdziesiąt dwa lata, kawaler. 
Przesłuchiwani sąsiedzi określali go jako człowieka 
samotnego, odludka o niezwykle spokojnym temperamencie. 
Całkowity brak przyjaciół, znajomych i wrogów. Denerwujący 
bywał jedynie zwyczaj Gainsborougha grywania na skrzypcach. 
Grywał wyłącznie pod wpływem alkoholu. Sąsiedzi dziękowali 
Bogu, że Gainsborough nie grał na saksofonie i że nie był 
alkoholikiem. Oczywiście, nikt nie miał zielonego pojęcia, 
komu miałoby zależeć na gwałtownym zejściu starego uczonego 
z areny tego świata.
   Jajogłowy nie dodał żadnych rewelacji do portretu 
Gainsborougha.
   - Właściwie nie mamy nic konkretnego - powiedział 
Dvoyatchny do Greya po przejrzeniu raportów.
   Siedzieli w komisariacie w gabinecie Dvoyatchnego. Grey 
niedbale wertował akta. Wyglądało na to, że myślami znajduje 
się gdzieś indziej.
   - Może jednak coś mamy, ale nie potrafimy tego 
dostrzec... Rzeczywistość z natury jest bardzo skryta.
   - Od jakiegoś czasu, właściwie od początku naszej 
znajomości, mam nieodparte wrażenie, że wie pan znacznie 
więcej niż mówi. Mam nadzieję, że pragnie pan schwytać 
mordercę, panie Grey, ale głowy to bym za to nie dał... - 
Dvoyatchny zepchnął swój głos w przepaść bez dna.
   - Obawiam się, że musimy zaczekać na kolejny ruch 
Twinsona.
   - Ruch, czyli morderstwo? Sądzi pan, że jego mordy ułożą 
się w jakiś czytelny wzór. Tylko skąd pewność, że będą 
jeszcze jakiekolwiek morderstwa i że mordercą Gainsborougha 
był Twinson właśnie?! Czyżby wiedział pan, kto ma być 
kolejną ofiarą... Jaką grę pan prowadzi?
   Dvoyatchny podszedł do Greya i złapał go za klapy 
nienagannie skrojonej szarej marynarki.
   - Chodzi o coś więcej niż gra. Ale o co, Grey!? Mów 
albo...
   Grey delikatnie uwolnił się z uchwytu Dvoyatchnego. W 
jego delikatnych na pierwszy rzut oka palcach drzemała 
niesłychana siła.
   Nagłe wtargnięcie Jajogłowego zapobiegło konfrontacji. 
Jajogłowy przypominał kreta. Był podobnego wzrostu i 
posiadał podobnej jakości wzrok, wspomagany elektronicznie. 
Uchodził za komputerowego geniusza, najwyższej klasy 
hackera. Powszechnie uważano go za złośliwego ordynusa. 
Budził w swoich bliskich litość, sympatię, nienawiść, 
antypatię, mściwość oraz niekłamany podziw. Jak każdy zdrowy 
i normalny człowiek.
   - Facet związany był z korporacją Boha - powiedział 
Jajogłowy.
   - Tego Boha? - zainteresował się Dvoyatchny.
   - Jaki facet? - spytał Grey.
   - Tego Boha. Jak to: jaki facet? Nie mówcie mi, że 
zdążyliście już zapomnieć o tym świeżym jak zimne bułeczki 
nieboszczyku. Chociaż niektórzy ludzie nie pozostawiają po 
sobie nic prócz grobów...
   - Czy chodzi panu o Williama Wilhelma Boha? - spytał 
Grey.
   - William Wilhelm Boh - recytował z pamięci Jajogłowy - 
biznesmen, człowiek bez wątpienia zamożny. Działał w 
najróżniejszych branżach, zatem możemy go uważać za 
człowieka wszechstronnie uzdolnionego. Około trzydziestu lat 
temu w Dolinie funkcjonowało znakomicie wyposażone 
laboratorium genetyczne, którym kierował - uwaga! - nasz 
znajomy nieboszczyk pan doktor Gainsborough. Trudno było to 
ustalić, ale głównym sponsorem badań była bez wątpienia 
korporacja Boha. Jakieś ciemne sprawki. Handel organami 
otrzymywanymi techniką klonowania i tym podobne afery. 
Oczywiście, nikomu nic nie udowodniono. A jednak 
laboratorium uległo likwidacji. Sprawa stała się głośna za 
sprawą środków masowego przekazu. Wszelkie powiązania 
laboratorium z korporacją Boha usiłowano starannie zatrzeć, 
ale od czego ma się mózg i palce...
   - Bez wątpienia jest pan szczęśliwym posiadaczem 
wymienionych organów - zauważył uprzejmie Grey. - Wolałbym 
jednak usłyszeć od pana konkretne informacje.
   - Minęło trzydzieści lat, panie szary na twarzy - 
zirytował się Jajogłowy. - Oczekuje pan ode mnie cudów. 
Rzucę wam jeszcze jedno hasło i wracam do komputera. 
Laboratorium genetyczne pod kierownictwem Gainsborougha 
pracowało nad projektem "Kain i Abel". Było to ostatnie 
zlecenie, nad którym pracowało laboratorium. Nazwa projektu 
jest na razie wszystkim, co wiem na jego temat.

   Przebijali się przez równą ścianę deszczu. Dvoyatchny 
prowadził wysłużonego służbowego forda. Pasażerem był Grey.
   - Proszę mi wybaczyć ten... nieprzyjemny incydent - 
Dvoyatchny pierwszy przerwał ciszę. - Straciłem panowanie 
nad sobą. Nasza praca związana jest ze stresami...
   - Niech pan o tym zapomni - mruknął Grey.
   - Nie cierpię tej dzielnicy - powiedział Dvoyatchny. - 
Przypomina monstrualny, gnijący za życia organizm.
   - Istotnie, Dolina nie jest piękna. Koszmarna 
architektura, przeludnienie, stresy, morderstwa, gwałty, 
samobójstwa, konflikty na tle wyznaniowym i ideologicznym. 
Czy coś pominąłem?
   - Deszcz.
   - O deszczu wspominałem wcześniej. Jednak Dolina ma swoje 
dobre strony. Symbolizuje zarówno duchową stratę, jak i 
pogłębienie przeżycia i wiedzy...
   - Sądziłem, że jest symbolem kobiecego łona...
   Przez dalszą drogę milczeli. Dvoyatchny odwiózł Greya pod 
sam hotel przy czterdziestej trzeciej ulicy, gdzie oficer 
Interpolu był zameldowany.
   Sam udał się z powrotem do komisariatu. Nie chciał wracać 
do domu. Bał się samotnych nocy i... snów.
   Na miejscu po raz kolejny przeglądał komputerowe wydruki 
dostarczone przez Jajogłowego.
   William Wilhelm Boh, tak zwana gruba ryba, co jest 
eufemistycznym określeniem przestępcy, którego wykroczenia 
dokonywane są na tak wielką skalę, że stają się biznesem. 
Zamieszany w szereg afer korupcyjnych, podejrzany o 
zleceniodawstwo kilku morderstw. Nigdy niczego mu nie 
udowodniono. Obecnie wzorowy obywatel Miasta-Molocha, 
uczestnik wielu akcji charytatywnych. Niejasne powiązania z 
laboratorium genetycznym, którego (najprawdopodobniej 
nielegalna) działalność kontynuowana była również po 
podpisaniu słynnej Konwencji Genewskiej zabraniającej między 
innymi klonowania ludzkich organizmów. To właśnie stało się 
przyczyną kampanii prasowej, która doprowadziła do 
likwidacji laboratorium. Ostatni projekt badawczy nosił 
nazwę "Kain i Abel". Cel projektu nadal pozostawał 
tajemnicą. Tajemnicą było również, czy jego założenia 
zostały kiedykolwiek zrealizowane.
   - Kain i Abel... - powtarzał na głos Dvoyatchny. - Abel i 
Kain... Dobro i zło. Bratobójstwo...
   Dvoyatchny czuł, że jest o włos od zadania właściwego 
pytania. Coś jednak nieustannie mu umykało...
   Do pokoju wpadł jak burza Jajogłowy.
   - Wszędzie cię szukałem. Od kiedy to spędzasz noce w 
komisariacie? Nieważne. Odnalazłem ludzi związanych z 
projektem "Kain i Abel".
   - No i?
   Jajogłowy uśmiechnął się.
   - No i nie było ich za wielu. Razem z Gainsboroughem 
czterech. Losy Gainsborougha już znasz, pozostali przed laty 
wyemigrowali do Europy. Tam też zupełnie niedawno mieli 
niespodziewane rendez-vous ze śmiercią. Doktor George 
Przywarty zamordowany w niewielkiej polskiej miejscowości, 
której nazwy nie zamierzam kaleczyć. Henry Holdstock - 
Wiedeń. Carl Denius - Manchester.
   - Okoliczności śmierci? - zapytał Dvoyatchny.
   - Masz na myśli liczbę trafień?
   - Tak.
   - Nic z tego. Żaden nie zainkasował siedemnastu strzałów. 
Przywarty i Holdstock po jednym trafieniu w czaszkę. Deniusa 
ktoś precyzyjnie zasztyletował w łaźni tureckiej.
   - Dlaczego Grey nic o tym nie wspomniał... Czy to 
możliwe, żeby nie wiedział? Sprawdź dla moich potrzeb 
naszego przyjaciela o szarym obliczu. Coś mi mówi...
   - Nobody już mi to zlecił. Na razie bez rezultatów. 
Faceci z Interpolu stosują pseudonimy, czego Grey jest 
jawnym przykładem. Poza tym ich dane są utajnione. Ciężka 
sprawa, Charlie.
   - Jednak popracuj nad tym.

   Nad ranem Dvoyatchny poczuł, że mimo hektolitrów 
pochłoniętej kawy, morzy go sen. Postanowił zastosować 
terapię wstrząsową i zafonował do Joanny Zangwill. Duszę 
miał na ramieniu, bowiem kobieta, którą kochał, darzyła go 
niczym nie uzasadnioną niechęcią.
   - Dzień dobry - powiedział Dvoyatchny, kiedy na ekranie 
pojawiła się twarz Joanny Zangwill, nauczycielki, lat 
dwadzieścia osiem.
   - Zaczął się fatalnie... - powiedziała Joanna. 
Najprawdopodobniej miała na myśli dzień.
   - Kocham cię - wyznał po raz siedemnasty Dvoyatchny. 
Wszystkie kunsztowne rusztowania pięknych zdań zawaliły się 
w gruzy, zapewne pod wpływem niekontrolowanych wibracji jego 
roztrzęsionego głosu. Zresztą mówienie o miłości zawsze 
wydawało się Charlesowi Dvoyatchnemu niepotrzebnym 
ubieraniem w słowa tego, co powinno zostać nagie. Podobnie 
jest z pięknymi kobietami i niektórymi instynktami.
   - Może dla odmiany zająłbyś się jakąś pożyteczną 
czynnością? Posadź na krześle elektrycznym jakiegoś 
gwałciciela dziewic. - Była urocza.
   - Dla ciebie wszystko - Dvoyatchny pomyślał, że musi 
wyglądać w jej błękitnych oczach żałośnie.
   - Jesteś zabawny - powiedziała Joanna.
   - To tylko jedna z licznego grona moich zalet.
   - Wymień pozostałe. Masz na to trzy minuty bez paru 
sekund.
   - Jestem niezwykle inteligentny, gram w warcaby i na 
gitarze, znam dwa języki. Wadą jest idiotyczne nazwisko, ale 
nie zgłoszę pretensji, jeśli pozostaniesz przy panieńskim... 
- W tym momencie zaśmiała się perliście. - Byłbym całkowicie 
samowystarczalny, gdyby nie pewna kobieta... która znalazła 
się niespodziewanie w posiadaniu mojego serca. Serce to 
organ o żywotnym znaczeniu...
   - Jestem nauczycielką. Tobie potrzebny jest kardiolog.
   - Czemu jesteś samotna?
   Przerwała połączenie.
   Dvoyatchnemu przeszła ochota na sen.

   Nagły zgon Katheriny Oziemblo, wychowawczyni Charlesa 
Dvoyatchnego z domu dziecka, zrazu zdawał się nie mieć 
żadnego związku ze sprawą Twinsona. Jednak Jajogłowy 
wyszperał dane, według których dom dziecka od lat znajdował 
się pod troskliwym patronatem korporacji Boha. Rzekomo dla 
podatkowych ulg.
   Dvoyatchny wspominał panią Oziemblo bez sentymentu. Była 
kobietą, której natura nie uznała za stosowne wyposażyć w 
instynkt macierzyński.
   Zamordowano ją w jej własnym mieszkaniu przy siedemnastej 
ulicy.
   Dvoyatchny zjawił się na miejscu morderstwa wraz z ekipą 
śledczą. Nobody i Grey przyjechali nieco później i niemal 
równocześnie.
   Mieszkanie było otwarte, już z klatki schodowej można 
było zobaczyć ciało Katheriny Oziemblo leżące na podłodze w 
przedpokoju z rozrzuconymi rękami.
   Dvoyatchny rozejrzał się po mieszkaniu. Było schludne 
jak koncentracyjny obóz. Brakowało mu rzuconego w pośpiechu 
na krzesło szlafroka albo choć popielniczki przepełnionej 
niedopałkami. Doskonała bezosobowość. Domek zamieszkany 
przez lalki. Znowu dopadły inspektora zodiakalne 
sprzeczności jego natury. Z jednej strony niby wielki 
miłośnik i orędownik ładu i porządku, z drugiej lubił mimo 
wszystko nieuporządkowane mieszkania.
   Nobody palił jednego papierosa za drugim, Grey patrzył 
przez okno na rozległą panoramę Doliny. Z tego miejsca można 
było nawet zaobserwować bijące w szare niebo wysokościowce 
zachodnich dzielnic.
   - Tym razem dwa strzały. Obie kule utkwiły w czaszce - 
referował Nobody'emu lekarz.
   - Tylko dwa strzały - powtórzył Nobody. - Może jednak to 
morderstwo nie ma nic wspólnego ze sprawą Twinsona. Może 
powiązanie korporacji Boha z sierocińcem jest dziełem 
przypadku.
   - Niech pan poczeka z wnioskami na ekspertyzę balistyczną 
- poradził Grey. - Osobiście jednak jestem prawie 
przekonany, że oba morderstwa mają ze sobą bardzo wiele 
wspólnego. Na przykład osobę mordercy...
   Dvoyatchny poczuł, że ma wszystkiego serdecznie dość. Z 
jakichś powodów nie był w stanie rutynowo prowadzić śledztwa 
w sprawie tajemniczego Jonathana Twinsona. Niby wszystko się 
zgadzało, a nie zgadzało się nic.
   Niebagatelną rolę w nagłej depresji psychicznej 
inspektora miały jego miłosne niepowodzenia, niewyspanie 
oraz nasilające się przeczucie istnienia kogoś o pokrewnej 
duszy. Wszystko to razem i z osobna sprawiało, że stalowe 
nerwy Dvoyatchnego rdzewiały, przestając być zarazem 
postronkami. Stawał się człowiekiem nerwowym. Pociły mu się 
ręce. Poważnie rozważał możliwość odprężenia się i nabrania 
drugiego oddechu. W tym celu winien się udać na sto 
trzydziestą ulicę słynącą ze znakomitych dziwek. Następnie 
nawiązać znajomość z kobietą, której obyczaje lżejsze są od 
puchu. I przestać myśleć, przestać za wszelką cenę, bo to 
czynność szkodliwa w wieku Dvoyatchnego.
   Inspektor opuścił zatem koncentracyjne mieszkanie 
zamordowanej Katheriny Oziemblo. Nobody coś za nim krzyczał, 
ale Dvoyatchny okazał się być szybszy od dźwięków.
   Z szarego nieba spadały na Dolinę krople spermy bogów.

   Dvoyatchny nie wprowadził w życie wymyślonej na własny 
użytek kuracji odprężającej. Zbyt wysoko cenił sobie 
dyscyplinę. Dyscyplina porządkowała chaos, a uporządkowany 
chaos to już nie ten sam chaos.
   Przeglądał dane ludzi związanych z genetycznym 
laboratorium. Doktor Henry Holdstock, lat siedemdziesiąt. 
Dyplom uzyskał na uniwersytecie w...
   Nagle wzrok Dvoyatchnego zatrzymał się na fotografii 
Holdstocka. Skądś znał tę twarz! Twarz sympatycznego 
staruszka, którego... Którego zamordował we śnie!!! 
Gorączkowo wertował akta w poszukiwaniu zdjęć kolejnych 
ofiar. Znał te twarze!!! Wszystkich zabił we własnych snach.
   Dvoyatchny był przerażony. Sytuacja zaczynała go 
przerastać. "Urlop, odpocząć, wyjechać stąd, wcześniejsza 
emerytura" - kłębiło mu się pod czaszką.
   - Spokój! - warknął na głos.
   Trochę go to rzeczywiście uspokoiło.
   - Jestem zmęczony. Nie śpię już od trzech dni. Wszystko 
da się racjonalnie wytłumaczyć. Musiałem wcześniej widzieć 
te zdjęcia i...
   I co dalej? Sytuacja nie dawała się logicznie dopiąć na 
ostatni guzik. Usiłował myśleć o czymś innym. Poprzedniego 
dnia posprzeczał się z Nobodym, który nie chciał się zgodzić 
na przesłuchiwanie Boha. Oczywiście, Nobody był naciskany 
przez czynniki oficjalne. Boh był szanowanym obywatelem 
Miasta-Molocha. I tak dalej.
   Rozległo się pukanie do drzwi. Wszedł Grey.
   - Ekspertyza balistyczna wykazała, że Gainsborougha i 
Oziemblo zamordowano z tej samej broni - powiedział.
   - Zatem pan Twinson przestaje być istotą mityczną.
   - Zapewniam pana, Dvoyatchny, że mamy do czynienia z 
osobnikiem boleśnie realnym.
   - Wie pan, Grey... Jeden szczegół nie daje mi spokoju w 
tej całej sprawie...
   - Tak? - Grey wyraził uprzejme zainteresowanie.
   - Chodzi o liczbę strzałów. W Europie Twinson morduje z 
zawodową powściągliwością. Dwóch facetów inaksuje po jednej 
kulce, jeden zostaje przedziurawiony nożem... Ale już na 
terenie Doliny, zakładając, że mamy do czynienia z tym samym 
osobnikiem, co nie zostało do tej pory dowiedzione, nie dba 
o ekonomię mordów. Zabójstwo Gainsborougha jest wręcz 
brawurowe. Siedemnaście strzałów! Musiał dwukrotnie zmieniać 
magazynek i jeszcze zużyć jeden pocisk z trzeciego!!! Potem 
jakby odzyskuje swoją profesjonalną oszczędność. Dwa strzały 
w głowę pani Oziemblo. Zatem już nie szarżuje. Ale, 
zastanówmy się, dlaczego akurat dwa! W co ten facet się 
bawi?
   - To rzeczywiście interesujące - powiedział Grey. - Mam 
wrażenie, że nie chodzi tu o rozrzutność czy oszczędność ani 
tym bardziej o brawurę. Myślę, że mamy tu do czynienia z...
   - Znaki! - krzyknął Dvoyatchny w nagłej iluminacji. - 
Kod!!! Strzały to zaszyfrowana wiadomość. Ale o co chodzi?
   - Siedemnaście strzałów, siedemnaście strzałów... - 
powtarzał półgłosem Grey.
   - Siedemnaście strzałów - wtórował bezwiednie Dvoyatchny. 
- Siedem... nasta ulica!!! Siedemnaście strzałów oznaczało 
siedemnastą ulicę!!! Na siedemnastej ulicy mieszkała 
Oziemblo!!!
   Dvoyatchny wyskoczył z pokoju. Na korytarzu zderzył się z 
Nobodym.
   - Druga ulica! - krzyknął.
   - Skąd wiesz? - zdziwił się Nobody.
   - Następne morderstwo będzie na drugiej ulicy!!!
   - Właśnie dostaliśmy wezwanie. Kogoś zamordowano. Na 
drugiej ulicy...

   Trzecią ofiarą był człowiek o nazwisku Kayus Toxidis, 
portier z laboratorium genetycznego, którym kierował 
Gainsborough. Jajogłowy podczas swoich poszukiwań pominął 
jego mało spektakularną osobę. Poszukiwał postaci 
bezpośrednio uczestniczących w pracach laboratorium, 
okupujących kierownicze stanowiska. Nie wziął pod uwagę 
portierów, sprzątaczek, laborantów i tak dalej, i tak dalej. 
Teraz naprawiał swój błąd.
   Kayus Toxidis, lat sześćdziesiąt siedem, zainkasował 
siedem strzałów. Dvoyatchny, Grey, Nobody i kilkunastu 
innych policjantów od razu udali się na siódmą ulicę. 
Wkrótce przerzucono tam cały skład osobowy komisariatu 
Wschodniej Dzielnicy. Wszyscy incognito, poprzebierani za 
ulicznych sprzedawców, ewentualnie naśladujący zwykłych 
przechodniów. Znali numer ulicy, ale nie domu.
   Grey, jako osobnik nazbyt rzucający się w oczy, został w 
samochodzie i utrzymywał stałą łączność z Jajogłowym, który 
poszukiwał ludzi związanych z laboratorium genetycznym i 
zarazem mieszkających na siódmej ulicy.
   Dvoyatchny przechadzał się samotnie. Po raz pierwszy od 
kilku tygodni był uzbrojony. Rewolwer uwierał go pod pachą, 
jednak traktował tę niedogodność jak zło konieczne. Jeszcze 
bardziej uwierało go nieznośne poczucie istnienia bliskiego 
mu nad wyraz człowieka.
   Miał na oku Greya. Zastanawiał się nad hipotezą 
zakładającą, że Grey i Twinson to jedna i ta sama osoba. 
Teoretycznie mógł zdążyć zlikwidować Toxidisa, a następnie, 
jakby nigdy nic, zjawić się w komisariacie. I ta jego 
nieustanna pewność siebie.
   Dvoyatchny zatrzymał się przy samochodzie.
   - Jakieś wieści od Jajogłowego? - zapytał Greya.
   - Żadnych.
   Inspektor miał zamiar ruszyć w dalszy obchód, ale Grey 
zatrzymał go.
   - Kolor szary symbolizuje pojednanie czerni i bieli. To 
barwa równowagi i sprawiedliwości. A teraz niech pan idzie. 
Przeznaczenie nie może czekać zbyt długo.
   Dvoyatchny patrolował wyznaczony mu teren i myślał o 
dziwnych słowach Greya. Myślałby o czymkolwiek, byleby 
zapomnieć o morderczych snach, które znajdowały pokrycie w 
rzeczywistości. Po głowie kołatała mu się również nazwa 
tajemniczego projektu. Kain i Abel. Abel i Kain. Czerń i 
biel. Szarość.
   - Proszę uprzejmie o zachowanie spokoju, panie 
inspektorze. Jeden nieostrożny ruch i jest pan kolejnym 
trupem w tej sprawie.
   Dvoyatchny poczuł przez płaszcz, sweter i podkoszulek 
zimne dotknięcie śmierci.
   - Tu aż się roi od moich ludzi - usiłował negocjować. Ale 
ze śmiercią się nie negocjuje.
   - Proszę się nie odwracać. Idziemy prosto. Powoli. Ooo... 
tak... Przypominam panu - wystarczy jeden strzał, by zabić 
człowieka. Idziemy, jakby nigdy nic. Starzy znajomi. Nikomu 
nie przyjdzie do głowy, że to pan właśnie ma być moją 
kolejną ofiarą.
   Padał deszcz.
   Weszli do obskurnej klatki schodowej. Budynek sprawiał 
wrażenie dawno opuszczonego. Ich kroki eksplodują głuchym 
echem.
   - Pierwsze piętro. Powoli. Jesteśmy przecież 
profesjonalistami, prawda?
   Na pierwszym piętrze weszli do mieszkania pozbawionego 
sprzętów. Ściany porastała brunatna pleśń. Wilgoć można by 
kroić nożem.
   Dvoyatchny usiłował przypomnieć sobie rady Charlesa 
Asquita, z którym na studiach policyjnych miał zajęcia 
między innymi z Przełamywania Strachu oraz Grania Na Nosie 
Śmierci. Ale nie był w stanie przełamać strachu i na razie 
to śmierć grała mu na nosie.
   Na fotelu, który stanowił jedyny sprzęt w przeraźliwie 
pustym mieszkaniu, siedział starzec.
   - Pan Boh, jak sądzę... - Dvoyatchny właściwie był 
pewien. Zdjęcia Boha regularnie gościły we wszystkich 
znaczących periodykach.
   - Kain i Abel... - zaskrzypiał Boh. Jego głos 
przepełniało wzruszenie.
   - Teraz pana przeszukam - powiedział człowiek zza pleców 
Dvoyatchnego, najpewniej Twinson we własnej osobie. - Proszę 
powstrzymać się od wszelkich sztuczek.
   Wprawnymi ruchami wyłuskał rewolwer. Dvoyatchny był teraz 
bezbronny jak owca. Więc milczał.
   Stanęli z Twinsonem twarzą w twarz.
   - Pozwoli pan, że się przedstawię - powiedział Twinson. - 
Nazywam się Jonathan Twinson i jestem żywą legendą pośród 
morderców zawodowych. Nie dziwi pana nasze niespotykane 
podobieństwo?
   - Miewam dziwne sny - powiedział Dvoyatchny. - Śni mi 
się, że jestem zawodowym mordercą...
   - To zabawne, bo ja miewam sny, że jestem obrońcą prawa 
i... - Twinson urwał gwałtownie i zwrócił się do Boha. - Czy 
mógłby mi to pan wyjaśnić, panie Boh?
   - Twój ulubiony film to "Nierozłączni" Cronenberga. I 
nieustannie prześladuje cię przeczucie istnienia kogoś 
obdarzonego pokrewną ci duszą... - kontynuował natchniony 
Dvoyatchny.
   - Panie Boh?! - Twinson wyraźnie tracił na pewności 
siebie.
   - Kain i Abel... Jesteście oczywiście klonami i to moimi, 
panowie. Patrząc na mnie... - Boh uśmiechnął się gorzko - 
widzicie siebie samych za lat czterdzieści. Jeśli oczywiście 
dożyjecie tak sędziwego wieku. Jeden z was, wszyscy wiemy 
który, z całą pewnością nie dożyje.
   - Kain i Abel - powtórzył Dvoyatchny.
   - Dobro i zło. Czerń i biel. Zabawiłem się w Boga. To 
była moja obsesja, obsesja starzejącego się człowieka. W 
jakiż inny sposób można udowodnić swoją potęgę. Chciałem 
udowodnić, że osobowość człowieka można zaprogramować za 
pomocą odpowiednio zaaranżowanych życiorysów. - Boh mówił 
coraz szybciej, gorączkowo, jakby dokądś się śpiesząc. - I 
udało mi się!!! Szlachetny obrońca ładu i porządku 
publicznego oraz wielokrotny perfekcyjny morderca. To był 
mój zakład z Bogiem, który wygrałem! Bóg przegra raz 
jeszcze, po raz kolejny Kain zabije Abla. Dalej, Kainie! 
Wypełnij swój kontrakt! To twoje przeznaczenie. Być może, 
zostaniesz moim następcą...
   - Igrasz z potęgami, które cię przerastają, stary 
głupcze!
   Dvoyatchny znał ten głos. Do mieszkania wszedł Grey. Był 
nieuzbrojony.
   - Myślisz, że pociągasz za sznurki, co? Twoja megalomania 
jest irytująca!
   - Kim jest ten szary pajac?! - krzyknął Boh. W jego 
oczach kiełkował strach, który mógł wydać bogate plony.
   - No właśnie, Grey. Kim ty właściwie jesteś?! - spytał z 
ciekawości Dvoyatchny.
   - Powiedzmy... że gwarantem gry fair play. Moim zadaniem 
było doprowadzenie do waszej konfrontacji. Co z niej 
wyniknie, to już nie moja działka. Jesteście istotami 
obdarzonymi wolną wolą. Czyńcie z niej użytek.
   Spojrzał na Dvoyatchnego swoimi szarymi oczami.
   - Świat ma sens, Charlie. Chyba już w to nie wątpisz?
   - Zabij go! - wydał polecenie Boh.
   - Nieeee!!! - krzyknął Dvoyatchny, ale był bezsilny.
   Padł strzał. Jeden strzał.
   Dvoyatchny uchylił zaciśnięte powieki. Ciało Greya leżało 
na podłodze.
   - Znakomicie. Teraz Dvoyatchny. Jest ostatnim świadkiem.
   - Rzeczywiście, jesteś głupcem, Boh. On jest moim bratem.
   - Stajesz się sentymentalny, Twinson! To w twoim zawodzie 
zbędny luksus!
   - Sentymentalny? Nigdy - powiedział Twinson i 
beznamiętnie zastrzelił Boha.
   Patrzyli na siebie. Ich spojrzenia spotkały się w połowie 
drogi. Czuli gigantyczną więź, jaka ich łączyła. Jakby stali 
się jednością...
   - Nie potrafię cię zabić - powiedział Twinson. - Pierwszy 
raz mi się to zda...
   Głuchy odgłos strzału. Twinson upadł na podłogę, do 
mieszkania wbiegł Nobody z rewolwerem w dłoni.
   - Żyjesz, dzięki Bogu! - krzyknął. - Gdyby nie płaszcz, 
nie rozpoznałbym, który z was jest którym...
   Dvoyatchny pochylił się nad ciałem swojego brata. Jeszcze 
żył.
   - Jesteśmy tacy... podobni - szept Twinsona umierał, 
podobnie jak on sam. - Tacy cholernie podobni...
   Jego oczy zatrzymały się na oknie. Padał deszcz.
   - Podobni... jak dwie krople... deszczu... - po policzku 
Twinsona popłynęła łza, być może pierwsza i z całą pewnością 
ostatnia, jaką uronił w życiu.
   - Dwie krople spermy bogów - powiedział Dvoyatchny, ale 
już do siebie, bo Jonathan Twinson był martwy. Wraz z jego 
śmiercią umarło coś w Dvoyatchnym.

   Dziwne to, ale ciała Greya nigdy nie odnaleziono. 
Zupełnie jakby wyparowało. Nikt nie mówił tego na głos, ale 
podejrzewano, że śmierć Greya była tylko majakiem 
zestresowanego umysłu Charlesa Dvoyatchnego. Wiele razy 
Dvoyatchny zastanawiał się, kim był Grey. Gwarant gry fair 
play? Między kim a kim? "Igrasz z potęgami, które cię 
przerastają" - powiedział do Boha.
   W życiu Dvoyatchnego wiele się zmieniło.
   Awansował na inspektora.
   Opuściło go przeczucie bliskiej obecności człowieka o 
pokrewnej duszy.
   Nocami śnił wyłącznie o publicznym porządku.
   Któregoś dla odebrał wideofon. I nie był to inspektor 
Nobody. Fonowała Joanna Zangwill, skruszona własną 
samotnością.
   Chaos przegrał tym razem, ale Dvoyatchny nie widział w 
tym swojej zasługi. W końcu, Kain nie pociągnął za spust.
   Często zastanawiał się, czy jego światopogląd uległ 
zmianie. Czy uwierzył w sens świata? Flaubert powiedział 
kiedyś: Cokolwiek jeszcze się zdarzy, pozostaniemy głupcami. 
To zdanie najlepiej oddawało stan umysłu Charlesa 
Dvoyatchnego. A jednak wciąż nie mógł zapomnieć pierwszego 
spotkania z Greyem. Grey zjawił się w knajpie dokładnie w 
momencie, kiedy Dvoyatchny doszedł do wniosku, że świat 
pozbawiony jest sensu. To był znak. A może nie? Może 
przypadek?
   Pozostawała jeszcze tajemnica dziwnej przesyłki. Co roku 
w rocznicę śmierci Greya i Twinsona inspektor Charles 
Dvoyatchny otrzymywał dziwaczną przesyłkę. Była to pusta, 
szara koperta bez adresu nadawcy. Pusta, szara koperta. 
Szara koperta.
   Szara.
                                              Jacek Sobota

Olsztyn, styczeń / luty 1994

                        JACEK SOBOTA
   Olsztynianin, rocznik 1969, student nauk społecznych 
Wyższej Szkoły Pedagogicznej. Udziela się w dziale krytyki 
"NF". Wraz z Adamem Linkowskim, Mirosławem Obarskim, 
Zbigniewem Tymińskim i Tomaszem Wojtulewiczem jest jednym z 
nieodpowiedzialnych ludzi odpowiedzialnych za awanturę pn 
"Dr STRANGELOVE" (olsztyński fanzin). Jako prozaik SF dobił 
się pozycji jednego z najpłodniejszych autorów działu 
polskiego "NF". Policzmy: "Splot" ("NF" 4/90), "Ręka diabła" 
("NF" 5/91), "Równowaga" ("NF" 9/92), "Cztery pory roku" 
("NF" 8/93), "Cierpienie hrabiego Mortena" ("NF" 12/93), no 
i teraz "Dwie krople...".
   W opowiadaniach Soboty panuje klimat absurdu, 
nierzeczywistości, snu na jawie. Uprawia Jacek "sobota
fiction" - grę konwencji, zabawy słowne, filozoficzne 
igraszki; mnoży kulturowe aluzje i cytaty. Jest to 
fantastyka w dość ścisłym tego słowa znaczeniu 
postmodernistyczna, reprezentatywna dla naszych czasów 
utraconej artystycznej i intelektualnej niewinności. Czy 
wyobrażacie sobie Państwo Sobotę z całą powagą opisującego, 
jak to załoganci kosmolotu włączyli przyświetlną, 
przeskoczyli w nadprzestrzeń, zobaczyli Obcych, wyciągnęli 
blastery i... doznali collapsu? Bo ja - nie!
                                                  (mp)
