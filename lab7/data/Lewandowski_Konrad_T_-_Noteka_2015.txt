Autor: Konrad T. Lewandowski
Tytul: Noteka 2015

Z "NF" 4/95


   Motto:
   Taki jest styl dworski tego kraju (...), bo gdy w dwa dni 
po moim przybyciu miałem audiencję, zaraz mi kazano położyć 
się, czołgać na brzuchu i zamiatać językiem posadzkę, 
posuwając się do tronu królewskiego. (...) Gdy Król chce 
jakiego pana lub dworzanina stracić sposobem honorowym i 
łagodnym, każe posypać posadzkę jadowitym proszkiem 
brunatnym, od którego ów niechybnie zwolna i bez hałasu musi 
rozpęknąć się we dwadzieścia cztery godziny.
                           Jonathan Swift "Podróże Guliwera"
                        (tłumaczenie bezimienne z roku 1784, 
                        uzupełnienia Jan Kott, "Iskry" 1953)

   Dzień zaczął się i wcześnie, i ponuro jak w powieści 
sensacyjnej. Z łóżka wyciągnął mnie dzwonek, a za progiem 
stało trzech smutnych facetów.
   Niezupełnie smutnych. Dwóch uśmiechnęło się na mój widok, 
z czego jeden całkiem szeroko. Można było zrozumieć ten brak 
urzędowej powagi. Nieogolona gęba, rozbiegane oczy oraz 
zmierzwione kudły czyniły mnie zapewne podobnym do 
skacowanego borsuka.
   - Radosław Tomaszewski, stały współpracownik tygodnika 
"Obleśne Nowinki"? - zapytał najsmutniejszy.
   Spojrzałem spode łba.
   - Tak, to ja.
   Wyciągnęli legitymacje, bardzo dbając, bym nie pomyślał, 
że to rewolwery.
   - Ministerstwo Obrony Narodowej - oznajmili chórem.
   - Wiecie co, panowie, to chyba naprawdę pomyłka...
   - Możemy wejść?
   Pytanie, rzecz jasna, było retoryczne. Kiedy już 
wpakowali się do środka i zamknęli drzwi, ten najbardziej 
wesoły oznajmił:
   - Przychodzimy w sprawie pańskich artykułów dotyczących 
naszego resortu...
   - Ależ ja wszystko zmyśliłem! - nie byłem pewien, czy w 
obecnej sytuacji jest to rozsądny argument, ale w sumie nie 
miałem nic innego do powiedzenia.
   - Wiemy o tym - odrzekł ten umiarkowanie wesoły. - 
Właśnie dlatego tu przyszliśmy.
   - Ojczyzna pana potrzebuje - dodał najsmutniejszy.
   Zakręciło mi się w głowie.

   A wszystko przez to, że trzy miesiące wcześniej w 
"Obleśnych Nowinkach" zmienił się redaktor naczelny.
   Istniało kilka reguł rządzących procesem następstwa zadów 
na stołku naczelnego. Po pierwsze: kadencje krótkie 
następowały zawsze po długich, na zasadzie kreska-kropka-
kreska-kropka, jak w alfabecie Morse'a. Po drugie: każdy 
naczelny typu "kropka" zaczynał od gruntownej reformy pisma 
celem jego większego urynkowienia. Mówiąc po ludzku: 
uskuteczniał nowe, w swoim przekonaniu genialne pomysły na 
czytanki dla półanalfabetów. Eksperymenty te owocowały 
rychło spadkiem nakładu, w wyniku czego wydawca spławiał 
nowatora i dawał na jego miejsce przytomniejszego człowieka, 
który wkrótce doprowadzał nakład do poprzedniego poziomu. 
Następowała kadencja typu "kreska". Jednak po jakimś czasie 
wydawca znów zaczynał kombinować jakby tu "Nowinki" bardziej 
"urynkowić". W efekcie zaczynał się następny cykl. Nie 
byłoby w tym nic przykrego, gdyby nie to, że przy każdej 
reformie "Nowinek" dochodziło do pogromu stałych 
współpracowników.
   Tym razem przyszła kolej na kropkę, czyli porcję 
postępu. Nowy naczelny na dzień dobry oznajmił, że od tej 
pory nie będziemy żadnym brukowcem, tylko poważnym pismem 
bulwarowym. Wśród autorów głupawek wybuchła panika. Ktoś 
kopnął się do komputera i zaczął przerabiać rolnika spod 
Piotrkowa, który zarąbał żonę motyką do buraków, na hrabiego 
Luisa z Monaco, który udusił kochankę żywym pytonem. Kilka 
osób przezornie poszło rozejrzeć się za robotą gdzie 
indziej, a mnie strzelił do głowy ten cholerny pomysł. W te 
pędy zapisałem się na audiencję do naczelnego.
   - Czym zajmował się pan do tej pory? - zapytał pół 
godziny później, patrząc przenikliwie.
   Wymieniłem tytuły paru moich głupawek. Zgodnie z 
oczekiwaniem naczelny skrzywił się z dezaprobatą.
   - Postanowiliśmy, że już dosyć wymysłów - oznajmił. - Od 
teraz będziemy pismem bardziej reportażowym. Ponadto 
rozpoczynamy druk dalszego ciągu "Pana Tadeusza". Nie 
trzynastej księgi! - zastrzegł się gwałtownie, widząc 
radosny błysk w moich oczach. - Jest pewien młody, bardzo 
zdolny poeta, który podjął się opisać dalsze dzieje rodu 
Sopliców do Powstania Styczniowego włącznie.
   - Aha... - chyba wiedziałem, o którego poetę chodzi. Bez 
wątpienia o tego, który niedawno w trybie pilnym musiał 
ożenić się z córką wiceprezesa wydawnictwa. - Też chciałbym 
zaproponować coś zupełnie nowego - oznajmiłem.
   - Co takiego? - mina naczelnego świadczyła, że nie ma 
dlań pomysłów nowych.
   - Pomyślałem, że "Nowinki" mogłyby opublikować kilka 
supertajnych dokumentów naszego Sztabu Generalnego.
   - A skąd pan je weźmie? - zająknął się lekko i od razu, 
dla równowagi, wzruszył ramionami.
   - Wymyślę.
   Bez trudu mogłem odczytać hieroglify, w które ułożyły 
się zmarszczki na czole mego rozmówcy. Z jednej strony 
psułem mu nową koncepcję pisma, a z drugiej, gdyby udało mi 
się zrobić większą zadymę..., jakaś interpelacja w Sejmie... 
To byłaby dobra reklama dla "Obleśnych Nowinek"!
   - Cóż... - stęknął. - Sądzę, że mimo zaplanowanych zmian 
na przedostatniej stronie znajdzie się trochę miejsca. Niech 
pan wymyśla... - zakończył zdegustowany.
   Wróciłem do domu okrutnie z siebie zadowolony. Nie dość, 
że znalazłem sposób na naczelnego, to jeszcze po raz 
pierwszy w mojej karierze w "Obleśnych Nowinkach" trafiła mi 
się pisanina wymagająca zaangażowania więcej niż trzech 
szarych komórek. Z zapałem zabrałem się do roboty. I trzeba, 
psiakrew, trafu, że sześć tygodni później pan Prezydent 
rozgonił Sejm i ogłosił się Naczelnikiem Państwa...

   W samochodzie ten umiarkowanie wesoły przedstawił się 
jako pułkownik Moraszczyk, po czym wyciągnął ze schowka moją 
teczkę ewidencyjną z WKU.
   - Służył pan w wojsku? - zapytał rozwiązując tasiemki.
   - Nie.
   - A dlaczego?
   - Wykryto u mnie alergię na sierść kota.
   Zirytowany zaszeleścił gwałtownie papierami. Mina 
wydłużyła mu się, gdy znalazł wyniki badań lekarskich.
   - Rzeczywiście - westchnął. - Jest alergia na kota, a na 
dodatek na kurz i pyłki traw.
   - Czyli na koszary i poligon - skwitowałem zastanawiając 
się, kiedy wreszcie przejdą do rzeczy.
   - Mam nadzieję, że nie jest pan pacyfistą - odezwał się 
ten, który do tej pory uśmiechał się najszerzej.
   - Nie jestem, ale za to znam dużo dowcipów o trepach.
   Prowokacja dała zaskakujący skutek. Wszyscy trzej 
wyraźnie się zaniepokoili. Odniosłem wrażenie, że nie 
wiedzą, jak ze mną rozmawiać. Zapadło niezręczne milczenie. 
Mijaliśmy właśnie Dworzec Zachodni i skręcaliśmy w kierunku 
Alej Jerozolimskich. W tym momencie pacyfistycznie 
nastawiony gołąb nasrał na przednią szybę. Dobra wróżba, 
pomyślałem.
   - Proszę zrozumieć, że zależy nam na pańskiej współpracy 
- odezwał się wreszcie Moraszczyk. - Nie jesteśmy pańskimi 
wrogami.
   - A kim?
   Ten najsmutniejszy odetchnął z ulgą i odwrócił na chwilę 
od kierownicy.
   - Generał brygady Ryszard Jankowski - wyciągnął rękę.
   - Ja też generał, tyle że dywizji - przedstawił się ten 
najweselszy. - Emil Stebnowski.
   - I co mamy robić? - zapytałem starając się ukryć 
zaskoczenie.
   - Przygotować obronę kraju według taktyki pańskiego 
pomysłu - oznajmił Moraszczyk.
   - Moglibyśmy zająć się tym sami, ale uznaliśmy, że będzie 
pan cennym konsultantem - dodał Stebnowski.
   - Nie wierzę!
   Wjeżdżaliśmy w bramę budynku naprzeciwko domu handlowego 
IKEA przy Jerozolimskich.
   - Opracowaliśmy już konstrukcję szerokozakresowego 
pelengatora, o którym wspominał pan w swoich artykułach - 
ciągnął Stebnowski. - W chwili obecnej trwa montaż dwóch 
tysięcy sztuk tych urządzeń. Poza tym dziś rano 
rozpoczęliśmy rozśrodkowanie dywizji pancernych.
   Słuchałem tego oniemiały. Po raz pierwszy od czasów 
przedszkola zapomniałem języka w gębie. Samochód zatrzymał 
się na wewnętrznym dziedzińcu.
   - Napisał pan trzy artykuły? - zapytał Jankowski.
   - Nie, cztery - wykrztusiłem. - Wszystkie złożyłem w 
redakcji "Obleśnych Nowinek".
   - Psiakrew! Mówiłem, że ten naczelny coś ukrywa! - 
zdenerwował się Moraszczyk. - Zdaje się, że pański szef ze 
strachu zniszczył ostatni tekst o strategii chaosu.
   - To do niego podobne - mruknąłem zastanawiając się 
intensywnie, do czego oni zmierzają. - Czy mamy przygotować 
jakieś manewry?
   Wszyscy trzej popatrzyli na mnie jak na zielonego 
ludzika.
   - Jesteśmy tajną grupą konsultacyjną Naczelnika Państwa - 
oznajmił zimno Stebnowski. - Nasze zadanie polega na 
organizacji wojny obronnej, która wybuchnie najdalej za 
dziewięćdziesiąt sześć godzin. Opracowane przez nas wytyczne 
będą przekazywane natychmiast do Sztabu Generalnego, a 
stamtąd w formie rozkazów bezpośrednio na front!
   Cios obuchem w łeb zrobiłby na mnie dużo mniejsze 
wrażenie.
   - Czy... - z trudem przełknąłem ślinę. - Czy to znaczy, 
że Amerykanie nie blefują?

   Afera z Sejmem zaczęła się całkiem niewinnie. Pewnego 
dnia, w jednej z gazet pojawił się artykuł solidnie 
podbudowany faktami o powiązaniach jednego z posłów z 
rosyjską mafią. Poseł ów należał do małej, opozycyjnej 
partyjki, która nie miała szans wejść do jakiegokolwiek 
rządu. Zaś dowody były na tyle niezbite, że Sejm prawie 
jednogłośnie uchwalił uchylenie immunitetu i wykluczył 
czarną owcę ze swego grona. W ten sposób powstał precedens.
   Tydzień później, kiedy wszyscy zaczynali o sprawie 
zapominać, inna gazeta, w żaden sposób nie związana z tą 
pierwszą, opublikowała materiały kompromitujące trzech 
dalszych posłów, tym razem jednego z koalicji rządzącej i 
dwóch z głównej partii opozycyjnej. Jak poprzednio, dowody 
były nie do odparcia. Dokumenty i zdjęcia jednoznacznie 
wskazywały, iż panowie posłowie brali od rosyjskich mafiosów 
grubszy szmal za wciskanie właściwych guzików do głosowania. 
W Sejmie zagulgotało jak w kraterze czynnego wulkanu. Aferze 
najchętniej ukręcono by łeb, gdyby nie świeżutki precedens, 
który teraz okazał się mieć urok zadry w tyłku. Ostatecznie, 
sejmowa większość wychodząc z założenia, że w sumie, po 
całej sprawie będzie o jeden głos do przodu, wbrew skowytom 
opozycji zrobiła trójce winowajców polityczne kęsim.
   I wtedy lawina ruszyła. Coraz to nowe gazety, prywatne 
stacje telewizyjne i radiowe zaczęły na wyścigi ujawniać 
powiązania kolejnych posłów z rosyjską mafią. Tym razem 
obrywało się głównie przedstawicielom koalicji rządowej. 
Dziennikarze zamienili się w łowców głów dyszących żądzą 
mordu. Poszczególne gazety zaczęły się licytować liczbami 
skompromitowanych posłów.
   Sejm najpierw zgłupiał z wrażenia, a potem jak jeden mąż 
zaczął udawać Greka.
   Tymczasem wyszło na jaw, że w pierwszej połowie lat 
dziewięćdziesiątych ubiegłego wieku polska policja zawarła z 
"biznesmenami zza Buga" pewien nieformalny układ. W zamian 
za nietykanie Polaków rosyjscy mafiosi dostali wolną rękę, 
jeśli idzie o własnych rodaków na terenie Polski. Mogli ich 
wieszać, palić, gwałcić i ścinać, a nasi stróże prawa mieli 
patrzeć na to przez palce, pod warunkiem, że wśród ofiar nie 
będzie polskich podatników. Obie strony sumiennie 
przestrzegały porozumienia, aż w końcu, w ciągu następnego 
ćwierćwiecza, jakoś tak niepostrzeżenie, dwie trzecie 
polskich parlamentarzystów znalazło się na tajnych listach 
płac prywatnych spółek z przewagą rosyjskiego kapitału.
   Te wydarzenia niewiele mnie obchodziły. W czasie kiedy 
Sejm przypominał płonący skład materiałów wybuchowych, 
pracowałem nad cyklem artykułów, dzięki którym miałem 
nadzieję dotrwać do końca kadencji kolejnego naczelnego 
"Obleśnych Nowinek". Wojsko, dziwnym zbiegiem politycznych 
okoliczności rządzone przez dwóch ministrów obrony narodowej 
na raz (bo sejmowa większość powołując nowego nie zdołała 
odwołać poprzedniego), wydawało się instytucją całkowicie 
niegroźną. Formę i styl dokumentów Sztabu Generalnego 
zapożyczyłem z ogólnie dostępnych książek historycznych i 
sensacyjnych.
   Na dobrą sprawę moim celem była niewinna, intelektualna 
zabawa. Miałem ochotę znaleźć odpowiedź na pytanie, w jaki 
sposób można skutecznie walczyć z przeciwnikiem dysponującym 
dużą przewagą technologiczną. Skoro nad polem bitwy mamy 
wrogiego satelitę obserwacyjnego, niżej samoloty zwiadowcze, 
pod nimi bombowce strategiczne, myśliwce, samoloty 
szturmowe, helikoptery, a pod całym tym parasolem oddziały 
pancerne i zmotoryzowane, to jak można rozgryźć tę piramidę 
nie dysponując żadną podobną strukturą nad swoimi wojskami?
   Odpowiedź na to pytanie dawały teoria chaosu i teoria 
burzliwości. Szło o to, by uniknąć koncentracji własnych 
wojsk przed atakiem. Jeśli bowiem zaczniemy gromadzić w 
jednym miejscu oddziały pancerne, by potem rozpocząć 
ofensywę, to przeciwnik dysponujący dobrym zwiadem 
elektronicznym i przewagą w powietrzu błyskawicznie wykryje 
to zgrupowanie i minuta osiem przerobi je na kupę złomu i 
opiłków zaprawionych odrobiną keczupu. Wszystko to na długo, 
zanim na horyzoncie pojawią się wrogie czołgi. Tak więc 
nasze wojska powinny skupiać się tylko w momencie ataku, a 
nie przed, bo to wystawia je na zniszczenie z powietrza.
   Istnieje w przyrodzie pewne zjawisko, które dokładnie 
odpowiada tym wymaganiom. Jest nim piorun uderzający z 
chmury w ziemię. Wszak przed wyładowaniem atmosferycznym 
ładunki elektryczne nie skupiają się w jednym punkcie 
chmury, lecz w momencie uderzenia pioruna spływają z całej 
jej objętości. Pytanie, jak sprawić, by czołgi zachowywały 
się jak naelektryzowane drobiny deszczu i lodu, a "pancerny 
piorun" uderzył dokładnie tam, gdzie trzeba?
   Tym, co "steruje" przebiegiem błyskawicy, jest różnica 
potencjałów elektrycznych pomiędzy niebem a ziemią. W 
przypadku czołgów mogłoby to być źródło szumu radiowego, 
jakim niewątpliwie byłaby wroga kolumna czołgów i wozów 
pancernych. Wystarczy więc rozproszone na dużym obszarze 
czołgi wyposażyć w pelengatory, po czym drogą radiową wydać 
im rozkaz ataku. Tego typu natarcia nie da się zaznaczyć na 
mapie sztabowej jedną równą strzałką, będzie to raczej krzak 
przypominający zygzak błyskawicy, ale można mieć pewność, iż 
owa "błyskawica" uderzy dokładnie tam, gdzie powinna. Jeśli 
ponadto dowódcom czołgów wyda się rozkaz unikania wzajemnych 
kontaktów przed dotarciem do wroga (w razie przypadkowego 
spotkania nasi mieliby się od siebie natychmiast oddalać), 
to całość operacji upodobni się do tzw. przepływu 
burzliwego. A ponieważ na przepływy burzliwe nie znaleziono 
jeszcze matematycznej teorii, więc ruchy naszych wojsk staną 
się zupełnie nieprzewidywalne dla przeciwnika.
   Wykorzystując ten pomysł wysmażyłem cztery szczegółowe 
teksty upozowane na tajne dokumenty sztabowe. Naczelny 
trochę kręcił nosem i marudził, że pisanie ku pokrzepieniu 
serc dobre było w czasie rozbiorów, ale materiał kupił. 
Zdążyły się ukazać trzy odcinki.
   Tymczasem polityczne trzęsienie ziemi sięgnęło zenitu. W 
momencie, gdy do zabawy w ujawnianie współpracowników 
rosyjskiej mafii włączyła się telewizja publiczna, Sejm, a 
mówiąc ściślej: koalicja rządowa, odkryły, że całą akcję 
przygotował i rozpoczął wywiad wojskowy. Bez wiedzy 
premiera, ale za to przy pełnej, choć cichej, akceptacji 
prezydenta. W czasie, gdy Wysoka Izba ustalała, na której 
latarni przed Pałacem Namiestnikowskim należy powiesić Głowę 
Państwa, w całej Polsce rozpoczęła się obława na rosyjskich 
"biznesmenów". Schwytanych umieszczano w wagonach towarowych 
i wysyłano ciupasem za Bug. Kilka co bardziej paskudnych 
postaci w ogólnym zamieszaniu "uciekło do Mandżurii". 
Oczywiście, premier znów o niczym nie wiedział.
   Koalicję ogarnął ustawodawczy amok. Uchwaliliby bez 
wątpienia rzeczy straszne, gdyby nie posłowie prawicowi, 
których, jak stwierdził pewien cytowany na łamach prasy 
rosyjski mafioso "nie warto było kupować". Przynajmniej raz 
polska prawica, uzbrojona w nogi do krzeseł zdemontowanych w 
sejmowej stołówce, wykazała swą wyższość na sali obrad. W 
kuluarach wsławiła się prawicowo-radykalna patriotyczna 
partia "Samosierra", której posłowie szarżując wzdłuż 
korytarza samym swym impetem znieśli i rozpędzili cztery 
kordony Straży Marszałkowskiej. Na sali koalicjanci, 
wprawdzie liczniejsi, ale gorzej uzbrojeni, zostali 
przyparci do lewej ściany. W rezultacie marszałek Mirski, na 
którym połamano laskę, kiedy wygrzebał się spod ruin 
prezydium potraktowanego na dodatek butelką z benzyną, mógł 
zrobić tylko jedno. Wezwać policję i straż pożarną, co też 
uczynił. Tak zakończyły się ostatnie obrady Sejmu piętnastej 
kadencji.
   W sumie było na co popatrzeć, bo loża prasowa pracowała 
cały czas na pełnych obrotach, ale kiedy następnego dnia 
zjawiłem się w redakcji "Obleśnych Nowinek", drogę zastąpił mi 
cieć. Wręczył wierszówkę i oznajmił, że mnie tu nigdy nie 
było, nikt mnie nie zna, ani nawet o mnie nie słyszał - 
zarządzenie naczelnego i basta. Nietrudno się domyślić, iż 
mój szef widząc, że wojsko wypływa na wierzch, ze strachu 
musiał robić pod siebie.
   Zostałem bez pracy i więcej czasu mogłem poświęcić na 
czytanie gazet. Reakcje międzynarodowe na wydarzenia w 
Polsce były zaskakujące. Niemcy z trudem kryli zadowolenie. 
Koniec końców, przecinając mafijne szlaki przerzutowe 
odwaliliśmy dla nich kawał dobrej roboty. Podobnego zdania 
byli Czesi. Jednym słowem, polskie obrotowe przedmurze 
wznowiło działalność! Słowacy z zapałem poszli w nasze 
ślady, natomiast Węgrzy doszli do wniosku, że chcieliby i 
boją się. Ukraina dokładnie odwrotnie. Białoruś i Litwa 
chwilowo udawały, że ich nie ma. Rosja wystosowała stanowczą 
notę protestacyjną, ale jednocześnie prezydent Wałanow, 
którego uprawnienia za sprawą mafijnych rodzin zostały 
ograniczone do funkcji reprezentacyjnych, upił się z radości 
na umór. Wspólnota Europejska groziła kolejnym odłożeniem 
dyskusji na temat członkostwa Polski, lecz najbardziej 
histeryczna okazała się reakcja Stanów Zjednoczonych.
   Demokratyczny prezydent Nancy wygłosił w Kongresie 
płomienną mowę, w której powołując się na swój demokratyczny 
rodowód i demokratyczne tradycje Ameryki, zażądał 
przywrócenia demokracji w Polsce. Zapowiedział, że w tej 
sprawie nie cofnie się przed niczym i użyje wszelkich 
dostępnych środków. Potem zaczęła się czystka w CIA, która o 
wydarzeniach w Polsce dowiedziała się z telewizji. To 
znaczy, odpowiednie raporty oczywiście istniały, tylko 
utknęły w stertach podobnych im dokumentów. Kilku urzędników 
położyło kilka papierów po niewłaściwej stronie biurka i 
wyszło tak, jak z przepowiedniami Nostradamusa, których 
trafność stwierdza się zawsze po fakcie. W efekcie przez 
kilka dni po wystąpieniu prezydenta z siedziby CIA koszami 
wynoszono głowy dotychczasowego kierownictwa.

   - Amerykanie nie blefują - odpowiedział poważnie 
Stebnowski. - Nasz wywiad również przegapił jedną cholernie 
istotną rzecz.
   - Jaką?
   - Tajny układ w sprawie kontroli nad rosyjską bronią 
atomową. Ponieważ oficjalny rząd w Moskwie nie był w stanie 
niczego w tej kwestii zagwarantować, Amerykanie dogadali się 
z przedstawicielami głównych rosyjskich rodzin mafijnych. Ci 
zgodzili się dopilnować, by żadna głowica nie trafiła w ręce 
muzułmanów, ale w zamian zażądali koncesji na Polskę. 
Mieliśmy zostać wyjęci spod parasola Interpolu, rzecz jasna 
nieoficjalnie, rosyjskie mafijne inwestycje w Polsce miały 
nie napotykać amerykańskiej konkurencji, a CIA przekazywać 
dane dotyczące działań naszej policji. Rząd Stanów 
Zjednoczonych Ameryki przystał na te warunki bez wahania. 
Oddali Polskę do przerobienia na bazę rosyjskiej mafii. Ot, 
taka maluśka Jałta.
   - Więc czeka nas wojna z Rosją? - zapytałem chrapliwie.
   - Nie, nie z Rosją - odparł Jankowski. - Rosyjskie rodziny 
mafijne podzieliły między siebie wpływy w armii tak, żeby na 
każdy klan wypadało po jednej, góra dwie dywizje. W tej 
chwili panuje tam stan równowagi i każda rodzina, która 
wyśle do Polski własną dywizję naraża się na to, że klany, 
które tego nie zrobią, wykorzystają nadarzającą się 
przewagę, by rozszerzyć swoje wpływy. Każdy ojczulek 
chrzestny woli mieć własne czołgi pod ręką i nie nadstawiać 
karku dla innych. Tak więc to Amerykanie mają wyciągnąć 
kasztany z ognia. Oni mają lepszy pretekst, bo będą walczyć 
o przywrócenie demokracji i im bardziej zależy, bo właśnie 
dziś rano kilku mafijnych kacyków zapowiedziało, że straty 
poniesione ostatnio w Polsce odbiją sobie sprzedając pluton 
na Środkowy Wschód. Nancy zareagował na to oświadczenie jak 
na ostrogę w tyłku.
   Słuchałem tego wszystkiego z zaciśniętymi pięściami.
   - Dobrze - wycedziłem, kiedy generał Jankowski skończył 
mówić. - Bierzmy się do roboty!

   Kiedy już naczytałem się gazet do syta, przyszła pora, by 
wybrać jedną z nich i zaproponować tam swoje usługi. Nie 
wiem czemu, ale nie miałem ochoty zaciągać się do kolejnego 
brukowca. Myślenie to dziwny nałóg; nieprzyzwyczajonych 
boli, a przyzwyczajonych też boli, bo nie można przestać. Po 
tekstach o taktyce chaosu odczuwałem niedosyt i wbrew 
wszelkiej logice miałem ochotę napisać jeszcze coś 
niegłupiego. W pewnej chwili wpadła mi w oko reklama pisma 
"Śmiała Myśl". Rzecz wyglądała obiecująco, więc zanotowałem 
adres redakcji i wyszedłem na ulicę.
   Monarchiści po rozgonieniu Sejmu wyszli z założenia, że 
"teraz albo nigdy" i postawili wszystko na jedną kartę. 
Dziesięć kroków od klatki schodowej byłem już członkiem 
dostojnej manifestacji fałszującej okropnie, za to głośno 
"Bogurodzicę". Dwie przecznice dalej okazało się, że na 
identyczny pomysł wpadli anarchiści. Ci dla odmiany 
zawodzili "Mury". Obie manifestacje odnosiły się do siebie z 
taką wyższością, że w ogóle nie raczyły dostrzec swej 
obecności. Przez blisko trzy przystanki tramwajowe oba tłumy 
maszerowały każdy swoją połówką jezdni, zgodnie blokując 
cały ruch. Co było dalej, nie wiem, gdyż skręciłem we własną 
stronę. Potem minąłem plac, na którym lewicowy bez wątpienia 
elektorat wygwizdywał lewicowych posłów za to, że dali sobie 
wklepać na oczach całej Polski. I jakoś specjalnie głośno 
nie domagano się przywrócenia demokracji. Wręcz przeciwnie. 
Na mieście czuć było duży luz i ulgę, że wreszcie przestano 
rozciągać nas i przykrawać do europejskich gabarytów. 
Policja spokojnie kierowała ruchem manifestacji, której 
większość domagała się mnóstwa różnych rzeczy, lecz akurat 
nie demokracji. Wyglądało na to, że nareszcie mamy nasz 
ulubiony ustrój - dyktaturę bez terroru.
   Naczelny "Śmiałej Myśli" popatrzył na mnie krytycznie.
   - A czy potrafi pan zaspokoić intelektualne aspiracje 
naszych czytelników? - zapytał z powątpiewaniem.
   - Sądzę, że tak - odparłem stanowczo. - Chciałem 
zaproponować cykl artykułów popularnonaukowych 
systematyzujących naszą wiedzę o rzeczywistości. A więc 
najpierw astronomia, potem fizyka cząstek elementarnych aż 
do teorii strun i fałd kompozycyjnych, dalej teoria 
grawitacji, która ściśle łączy się ze stanem współczesnej 
filozofii. Od filozofii przeszedłbym do psychologii, 
socjologii i historii - wyrecytowałem jednym tchem i 
czekałem na efekt.
   - Czy pan się na tym wszystkim zna?
   - Tak. Mam również kilka pomysłów na to, jak w przystępny 
sposób przedstawiać złożone problemy naukowe.
   Nastała chwila ciszy. Naczelny wciąż patrzył na mnie 
podejrzliwie.
   - Dobrze, proszę pisać - rzekł wreszcie.
   Ludzie! Omal się nie rozpłakałem z radości. Nareszcie 
miałem dowód na to, że nie zaliczam się do ginącego gatunku 
istot myślących na Ziemi. Do tej pory musiałem przyjmować 
ten fakt wyłącznie na wiarę. Z rozwianym włosem pognałem do 
domu, po drodze tratując manifestację Matek Polek z hasłami 
antyfeministycznymi albo odwrotnie. Z dna szuflady 
wyciągnąłem moje najtajniejsze notatki. Godzinę później cały 
pokój zawalony był otwartymi książkami, a ja zwijałem się 
jak w ukropie. Powinienem był się domyślić, że to zbyt 
piękne, by było prawdziwe.
   Dwa tygodnie później w redakcji "Śmiałej Myśli" 
usłyszałem:
   - Wie pan, musieliśmy opóźnić druk pańskiego tekstu o 
jeden numer, bo korektorka nie rozumiała słowa "blazar".
   - Słucham?! - uniosłem się. - Przecież w tekście stoi jak 
wół, że jest to struga materii emitująca bardzo silne 
promieniowanie gamma, skierowana wprost w kierunku Ziemi. 
Taką strugę materii, kiedy obserwujemy ją z boku, nazywamy 
jetem, a jej źródłem jest wirująca czarna dziura z dyskiem 
akrecyjnym!
   - No widzi pan, ten dysk akrecyjny...
   - Psiakrew! Akapit wcześniej napisałem, że taką postać 
przybiera materia ściągana przez czarną dziurę i że 
przypomina to pierścienie Saturna!
   - Wie pan, to wszystko jest takie skomplikowane... 
Dlaczego właściwie nasz czytelnik ma się zmuszać, by przez 
to brnąć?
   - Bo takie rzeczy istotnie dzieją się w kosmosie i 
człowiek inteligentny powinien o tym wiedzieć!
   - Ale ten pański artykuł trzeba czytać tak bardzo uważnie 
i ze zrozumieniem... Jeśli przeoczy się jedno zdanie, 
przestaje się cokowiek rozumieć.
   - Czy to zarzut?
   Nie powiedział ani "tak" ani "nie". Jego twarz wyrażała 
jedno i drugie.
   - Napisałem ten tekst logicznie, po polsku i tak prosto, 
jak było można, ale nie bardziej! - wycedziłem. - 
Astronomowie, u których to konsultowałem, mieli pretensje, 
że trywializuję, bo nie napisałem, iż dysk akrecyjny formuje 
się dlatego, że materia spadając na czarną dziurę zachowuje 
moment pędu...
   - Wie pan, nasz czytelnik ma wprawdzie aspiracje, ale...
   - Skoro ma aspiracje, to niech aspiruje!
   - Wie pan co, może z następnym artykułem będziemy mieli 
mniejsze problemy. Niech pan pisze dalej. O czym to będzie?
   - O budowie atomu - odparłem ponuro. - Będzie to wstęp do 
teorii fałd kompozycyjnych.
   - Dobrze, więc do zobaczenia za tydzień.
   Pracowałem pełen najgorszych przeczuć. I słusznie, bo to, 
co stało się później, byłoby bardzo śmieszne, gdyby nie było 
prawdziwe:
   - Niestety, nie możemy przyjąć pańskiego tekstu do druku, 
gdyż jest on zbyt niezrozumiały.
   - Niezrozumiały?!
   - Używa pan na przykład takich pojęć jak "foton" i nie 
tłumaczy, co to jest.
   - Pan żartuje! Przecież każdy wie, co to jest foton. 
Możemy zrobić szybki test. Proszę państwa!!! - wrzasnąłem na 
całą redakcję. - Kto wie, co to jest "foton"?
   Spojrzało na mnie kilka par baranich oczu. W końcu ktoś 
oznajmił:
   - To zakład fotograficzny w mojej dzielnicy.
   Z łomotem usiadłem na krześle. Cud, że się nie 
rozleciało.
   - Przecież to jest poziom fizyki z pierwszej klasy szkoły 
średniej! - zaskowyczałem.
   - Proszę pana, nasi czytelnicy to humaniści, którzy w 
szkole nie lubili fizyki i matematyki. Często wspominają o 
tym w swoich listach. Może więc napisałby pan coś o 
parapsychologii lub o poznaniu pozazmysłowym.
   - Mówi pan, że tylko humaniści? - westchnąłem ciężko. - 
Trzeba mi było powiedzieć od razu, że wasi czytelnicy to 
półinteligenci!
   - Myślę, iż nie powinniśmy przedłużać tej rozmowy. Nasi 
czytelnicy kupują "Śmiałą Myśl" dlatego, że to pismo daje im 
poczucie bycia elitą. Nie zamierzamy zmieniać tego stanu 
rzeczy jakimiś nieodpowiedzialnymi tekstami. Na pańskie 
miejsce damy porady seksuologiczne.
   - I słusznie! - warknąłem. - Gdzie zbierze się dwóch albo 
trzech, tam zaraz wzywany jest seksuolog.
   - Pan nas obraża! Proszę wyjść!!!
   Wyszedłem. Potem zacząłem się zastanawiać, gdzie tu 
mieści się najbliższa redakcja jakiegoś paskudnego, 
wrednego, lecz uczciwego brukowca. Potem się upiłem. A 
następnego dnia z łóżka wyciągnął mnie dzwonek do drzwi.

   - Nie, to nie mogą być pojedyncze czołgi! - stwierdził 
stanowczo Jankowski. - Samotny czołg to zbyt mała siła. 
Potrzebny jest co najmniej pluton czołgów.
   - To nie kłóci się z moją teorią - odparłem po namyśle. - 
Byle tylko te plutony nie łączyły się w większe grupy przed 
atakiem.
   - Da się zrobić - odpowiedział Jankowski.
   - Ja dołożyłbym do takiej grupy jeszcze wóz bojowy 
piechoty - odezwał się Stebnowski.
   - W sumie będzie pięć dużych pojazdów - pokręciłem głową. 
- Za dużo.
   - W takim razie dajmy o jeden czołg mniej - zaproponował 
Stebnowski. - Nie powinniśmy rezygnować ze wsparcia 
piechoty...
   - Racja - przyznał Jankowski i obaj popatrzyli na mnie.
   - Też myślę, że to dobry pomysł - odparłem. W tym 
momencie otworzyły się drzwi i do pokoju wpadł pułkownik 
Moraszczyk.
   - Duńczycy udostępnili Amerykanom Bornholm jako bazę 
wypadową! - oznajmił. - W tej chwili lądują tam samoloty z 
piechotą morską, a okręty desantowe właśnie mijają 
Kopenhagę.
   - Co z lotniskowcami? - spytał Stebnowski.
   - Trzy na Morzu Północnym, dwa na Adriatyku.
   - Nasza flota?
   - Zgodnie z planem koncentruje się w rejonach zatok
Pomorskiej i Gdańskiej. Odsłoniliśmy już środkowe wybrzeże.
   - Odsłoniliście?! - zdumiałem się.
   - Wobec takiej przewagi technicznej nie jesteśmy w stanie 
bronić całego wybrzeża, dlatego skupiliśmy się na tych jego 
częściach, w których mamy sprzyjające warunki terenowe.
   - Więc pozwolicie im wylądować?
   - Planujemy oddać Kołobrzeg bez walki - odparł Stebnowski. 
- Przyjmiemy walkę w głębi kraju i reszta zależy od pańskiej 
teorii.
   - Wróćmy lepiej do naszych czołgów - odezwał się 
Jankowski. - Musimy jeszcze omówić kwestię łączności i 
zaopatrzenia.
   - Nie będzie łączności - odpowiedziałem. - Potrzebujemy 
tylko możliwości przesyłania rozkazu ataku do poszczególnych 
grup. Czy to się da zrobić pomimo zagłuszania?
   Moraszczyk znów wyszedł z pokoju, a Jankowski skinął 
twierdząco głową.
   - Nie da się zagłuszyć wszystkich częstotliwości na raz, 
więc to nie problem. Jednak dobrze byłoby mieć stałe źródło 
informacji z pola walki.
   - Więc wyślijmy tam dziennikarzy - stwierdziłem. - Jak 
najwięcej ekip telewizyjnych z krajów neutralnych. I dajmy 
im wszelkie możliwe przepustki.
   - To jest myśl - przyznał Stebnowski i wstał. - Zajmę się 
tym. - Teraz on wyszedł z pokoju.
   Cokolwiek zaskoczony popatrzyłem na Jankowskiego.
   - Gdzie oni poszli?
   - Przekazać informacje do Sztabu Głównego - odparł 
generał. - Pan wybaczy, ale nie wpuścimy pana do centrum 
obrony. Paru naszych konserwatywnych kolegów mogłoby dostać 
zawału. Poza tym jest jeszcze kwestia profesjonalizmu. 
Pańskie pomysły trzeba przełożyć na dość hermetyczny język 
rozkazów i wolelibyśmy, by nie było przy tym cywila, także 
ze względu na tajemnicę wojskową. Wreszcie byłoby tam po 
prostu za ciasno.
   - Ciasno?
   - Nie jesteśmy jedyną tego typu grupą dyskusyjną - 
oznajmił Jankowski. - Wydział walki elektronicznej 
przyhołubił sobie maniaka od wirusów komputerowych, a 
dowództwo lotnictwa kilku wesołków z... Mniejsza o to z 
jakiej gazety. Mam nadzieję, że nie czuje się pan obrażony.
   - Skądże, to całkiem interesujące.
   W tym momencie wrócił Moraszczyk.
   - Mamy już plany strategiczne Amerykanów - stwierdził 
krótko i od razu wyjaśnił: - Nasz człowiek w Waszyngtonie 
awansował w wyniku ostatnich ruchów kadrowych.
   - A nie mówiłem... - mruknął Jankowski.
   - Nie zamierzają podbijać całej Polski, ale upokorzyć i 
ośmieszyć naszą armię - kontynuował Moraszczyk. - Wychodzą z 
założenia, że jeśli dadzą nam pokazowego łupnia, plus akcja 
propagandowa, plus sankcje gospodarcze, to Naczelnik Państwa 
złoży urząd i rozpisze wolne wybory. Ich mass media już 
trąbią o "wielkiej zabawie w strzelanego" i o "polowaniu na 
polski reżym".
   - Czy to oznacza, że użyją wszystkich typów sprzętu 
najnowszej generacji? - spytałem.
   - Zgadza się - odparł Moraszczyk.
   - A jak my wyglądamy na tym tle? 
   - Przeciętnie jesteśmy gorsi o jedną generację - 
odpowiedział Jankowski. - Mamy trochę sprzętu na światowym 
poziomie, ale to możemy użyć dopiero w decydującej chwili. 
Reszta nadaje się tylko do działań opóźniających, a około 
jednej piątej tego, co mamy, to rupiecie przydatne wyłącznie 
jako ruchome tarcze.
   - Czyli podtrzymujemy stare, dobre tradycje kampanii 
wrześniowej - podsumowałem ponuro.
   Jankowski odwrócił się do Moraszczyka.
   - Którędy pójdą?
   Pułkownik rozłożył na stole mapę sztabową północnej 
Polski.
   - Wylądują gdzieś na wschód od Kołobrzegu, ale na pewno 
poniżej jeziora Jamno - pokazał. - Dokładnego miejsca 
desantu jeszcze nie ustalili. Potem oficjalnie wyruszą na 
Warszawę, ale faktycznie nie chcą posuwać się dalej niż do 
Bydgoszczy. Sądzą, że do tego czasu zrealizują wszystkie 
cele polityczne.
   - Polska to spory kraj - mruknąłem. - Wbijanie w nas 
takiego klina to duże ryzyko z ich strony.
   - Dlatego właśnie wykorzystają całą posiadaną przewagę 
techniczną - odpowiedział Moraszczyk. - Będą się starać, by 
nawet mysz nie zbliżyła się do nich na odległość strzału... 
- Urwał, bo właśnie otworzyły się drzwi i do pokoju wparował 
Stebnowski targając za sobą wózek z sześcioma telewizorami.
   - Panowie - wysapał od progu. - Trzeba to wszystko 
podłączyć i nastawić, każdy na inny serwis informacyjny.
   - Nie lepiej byłoby zlecić to kilku technikom? - 
spytałem.
   - Tajemnica wojskowa - odparł generał układając na stole 
stosik pilotów. - Im mniej osób pana zobaczy, tym lepiej.
   Kwadrans później telewizyjna mozaika w kącie pokoju 
zaczęła działać, na razie z wyłączonym głosem. Wszyscy 
czterej pochyliliśmy się nad mapą.
   - Trzon naszych wojsk pancernych zdążyliśmy już 
rozlokować w Puszczy Noteckiej, Bydgoskiej i w Borach 
Tucholskich - oznajmił Stebnowski.
   - A więc główna bitwa pancerna powinna rozegrać się na 
Pojezierzu Krajeńskim - stwierdziłem.
   - Mniej więcej - zgodził się Jankowski. - Do tej pory 
mamy zamiar prowadzić walkę minową i działania opóźniające 
opierając się na małych ruchliwych oddziałach wyposażonych w 
samochody terenowe. Te zgromadziliśmy już w kompleksie 
leśnym w okolicach Białogradu.
   - Co właściwie możemy zrobić? - spytałem.
   - Tak naprawdę? - odparł Stebnowski. - Stoczyć jedną 
zwycięską bitwę i maksymalnie wykorzystać ją politycznie. W 
walce z tak silnym przeciwnikiem nasza armia nie jest w 
stanie stawiać oporu dłużej niż miesiąc. Nie ma również mowy 
o długotrwałej wojnie ze Stanami Zjednoczonymi, mamy na to 
zbyt mały potencjał gospodarczy.
   - Jednym słowem, musimy przejść przez ucho igielne, a 
nawet nie wiemy, czy jesteśmy wielbłądami - skwitowałem.
   - Zgadza się - rzekł Jankowski - i dlatego liczymy na to, 
że pańska teoria nam w tym pomoże.
   - Co pan sądzi o tym, by rozproszone plutony pancerne 
rozlokować w lasach wzdłuż rzek Brda i Gwda? - spytał 
rzeczowo Stebnowski przerywając te dywagacje.
   Popatrzyłem uważnie na mapę.
   - Zgadzam się - kiwnąłem głową. - Na Pojezierzu 
Krajeńskim prawie nie ma lasów, więc Amerykanie nie będą 
bali się tam wleźć.
   - Pozostaje jeszcze problem zaopatrzenia - przypomniał 
Jankowski.
   - Skoro ma to być jedna bitwa, więc wystarczy, jeśli 
każdy czołg wyruszy do walki z pełnym bakiem i kompletem 
amunicji - odpowiedziałem. - Czy można uzupełnić paliwo na 
stanowiskach wyjściowych?
   - Tak, ale to za mało. Musimy znaleźć jeszcze jakiś 
sposób - powiedział stanowczo Stebnowski. - Pańska teoria 
wyklucza bieżące zaopatrywanie walczących wojsk.
   - Ależ skąd! O tym było w czwartym artykule, który nie 
zdążył się ukazać. Należy rozwieźć po bańce paliwa i kilka 
pocisków do wszystkich gospodarstw rolnych w rejonie 
potencjalnych działań. Nasze czołgi będą uzupełniać paliwo 
przejeżdżając przez każdą wieś. Chyba możemy liczyć na 
patriotyzm ludności?
   Stebnowski zmarszczył brwi.
   - Trzeba się za to szybko zabrać - oznajmił. On i 
Jankowski wstali od stołu.
   - Czy pelengatory szumu radiowego są już zamontowane na 
wszystkich czołgach? - spytałem.
   - Tego dopilnowaliśmy w pierwszej kolejności - rzekł 
Stebnowski.
   - Konieczny jest również nakaz zachowywania ciszy 
radiowej aż do chwili bezpośredniego kontaktu z wrogiem. 
Nasi mają lokalizować przeciwnika i nasłuchiwać rozkazu 
ataku. Plutony między sobą powinny zachowywać kontakt 
wzrokowy.
   - Dopilnujemy tego - zapewnił Jankowski.
   - I jeszcze jedno. Wsparcie lotnicze. Co z nim?
   - Wojska pancerne otrzymają je dopiero w chwili 
rozpoczęcia natarcia. Do tego czasu oddajemy Amerykanom 
pełną przewagę w powietrzu - odparł Stebnowski.
   - Najlepsze samoloty ukryliśmy równie głęboko jak czołgi 
- dodał Jankowski.
   Obaj generałowie pośpiesznie wyszli z pokoju. Zostałem 
sam z Moraszczykiem, który wyciągnął pudełko z chorągiewkami 
na szpilkach i zaczął ozdabiać nimi mapę.
   - Metoda stara, ale bardziej niezawodna od najlepszego 
komputera - stwierdził z uśmiechem. Potem załatwił sobie 
sztywne połączenie telefoniczne ze Sztabem Głównym, nasadził 
słuchawki na uszy i w ogóle przestał się odzywać.
   Czas mijał, a ja patrzyłem, jak chorągiewki na mapie 
stopniowo zaczynają obrysowywać coś na kształt worka 
otaczającego Pojezierze Krajeńskie od południa, wschodu i 
zachodu.
   Dwie godziny później nagle zgasło światło.
   - Zaczęło się - rzekł w ciemności Moraszczyk. Milczał 
przez chwilę, po czym dodał: - Właśnie rozwalili nam 
elektrownie Turów, Kozienice i rafinerię w Płocku. Zaraz 
włączy się zasilanie awaryjne.
   Chyba byłem przygotowany na coś takiego, lecz mimo 
wszystko poczułem, jak to coś mnie łapie za gardło. Minutę 
później istotnie zapaliło się światło, a telewizory zaczęły 
działać. Moraszczyk znieruchomiał przyciskając słuchawki do 
głowy.
   - Nancy właśnie postawił ultimatum - powiedział po 
chwili. - Dał nam czterdzieści osiem godzin. Atak na 
elektrownie był dla podkreślenia wagi orędzia...
   Obaj odwróciliśmy się do telewizorów. Właśnie dwie stacje 
zachodnie pokazywały płonący Płock, jedna rozbebeszone 
generatory elektrowni Turów, a na pozostałych ekranach 
królowała ojcowsko zatroskana twarz prezydenta Nancy'ego.
   - Są duże naciski na Niemców, by przyłączyli się do 
sankcji gospodarczych i udostępnili Amerykanom Rugię - mówił 
Moraszczyk. - Kanclerz Halentz gra na zwłokę i tłumaczy się 
zaszłościami historycznymi.
   - Amerykanie nadstawiają karku za Rosjan, a my za 
Niemców, niezły pasztet! - stwierdziłem.

   Przez cały kolejny dzień nie nastąpił nowy atak. Stacje 
telewizyjne pokazywały koncentrujące się na Bornholmie 
oddziały amerykańskiej piechoty morskiej, załadunek sprzętu 
na okręty desantowe i patriotyczne manifestacje w polskich 
miastach. Komentarze mówiły o głębokim zmanipulowaniu 
naszego społeczeństwa, a od czasu do czasu pojawiał się 
samotny, ukryty w krzakach polski czołg. W telewizji 
amerykańskiej wojskowi eksperci demonstrowali najnowsze 
systemy broni i tłumaczyli dlaczego żadnemu amerykańskiemu 
żołnierzowi nie stanie się w Polsce krzywda.
   Jankowski i Stebnowski nie pojawili się ani razu. 
Siedziałem sam z Moraszczykiem, który zajęty swoimi 
chorągiewkami nie był najlepszym partnerem do rozmowy. 
Okazało się, że do naszego pokoju przylega całkiem 
przyzwoity apartament ze wszystkimi wygodami. To był cały 
obszar, po którym mogłem się poruszać. Tacę z jedzeniem o 
ustalonej porze stawiano pod drzwiami i stamtąd zabierał ją 
Moraszczyk. W przeciwieństwie do mnie mój opiekun lub raczej 
strażnik czuwał bez przerwy, co pewien czas łykając jakieś 
tabletki.
   Na dwanaście godzin przed upływem terminu ultimatum 
Amerykanie zdmuchnęli nam nadajniki telewizyjne we 
wszystkich większych miastach i skasowali maszt radiowy w 
Gąbinie.
   - Do trzech razy sztuka... - westchnął ciężko Moraszczyk.
   Niedługo potem wrócił Jankowski.
   - Wszystko wskazuje na to, że będziemy gotowi na czas - 
oznajmił. - Zrobiliśmy co do nas należało, reszta w rękach 
Boga i Chaosu.
   Chaos zaczął się dokładnie o godzinie zapowiedzianej 
przez prezydenta Nancy'ego. W jednej chwili umilkła prawie 
cała łączność radiowa, a czynne radary zostały zniszczone. 
Nie wiadomo, ile amerykańskich samolotów znalazło się nad 
Polską, w każdym razie wystarczająco dużo, by nasza obrona 
przeciwlotnicza mogła zaliczyć kilkanaście pewnych 
zestrzeleń. Wywołało to konsternację amerykańskich mass 
mediów, bo samoloty były niewykrywalne...
   - Jakim cudem zdołali tego dokonać? Strzelali na oślep? - 
spytałem Jankowskiego.
   Generał uśmiechnął się.
   - Myślę, że mogę zdradzić tę tajemnicę wojskową - 
stwierdził. - Otóż czasami nawet zupełnie niewykrywalny dla 
radarów i detektorów podczerwieni samolot można wypatrzeć 
stojąc na dachu. Kilku amerykańskich dowódców planując 
naloty najwyraźniej o tym zapomniało.
   By odegrać się za tę przykrą niespodziankę, Amerykanie 
precyzyjnie odstrzelili pomnik warszawskiej Syrenki, po czym 
zabrali się za systematyczne niszczenie obiektów wojskowych 
na terenie Pomorza Zachodniego. Ogromnie ucierpiały tysiące 
makiet z dykty i brezentu, ze wstawionymi do środka 
piecykami typu "koza" jako źródłem podczerwieni. W 
odpowiedzi przeciwnik użył inteligentniejszej amunicji, 
która z sobie tylko wiadomych powodów w pierwszej kolejności 
zabrała się za karczowanie przydrożnych, płaczących wierzb.
   - Punkt dla chłopaków z wywiadu i wydziału walki 
elektronicznej! - oznajmił Jankowski, kiedy przestał się 
śmiać.
   - To ich robota? - spytałem.
   - Tak. Udało im się przemycić do komputerowego katalogu 
celów opis "standardowego typu maskowania polskiego 
czołgu"...
   Jeszcze śmieszniej zrobiło się, gdy po rutynowym 
bombardowaniu na plażach pomiędzy Kołobrzegiem a Sianożętami 
zaczęła lądować nieustraszona piechota morska. Greenpeace 
ogłosił natychmiast listę endemicznych gatunków roślin i 
zwierząt, zagrożonych amerykańskimi bombardowaniami i 
rozpoczął globalną akcję protestacyjną pod hasłem ochrony 
mikołajka nadmorskiego.
   Pierwsza przeszkoda militarna czekała na Amerykanów 
dopiero przy trasie Kołobrzeg - Koszalin. Szczęśliwym trafem 
na miejscu była akurat ekipa telewizji szwajcarskiej. Na 
prawym, górnym ekranie w naszym pokoju pojawił się najnowszy 
model czołgu z rodziny Abramsów. Wóz zgrabnie radząc sobie z 
przeszkodami terenowymi, właśnie dojeżdżał do autostrady, 
gdy nagle z przydrożnego rowu wylazło coś jak przerośnięty 
pająk. Miało pół metra średnicy, tyleż wysokości i korpus 
przypominający garnek. Przebierając chyba dziesięcioma 
wielostawowymi odnóżami, z nieprawdopodobną zwinnością 
pobiegło w stronę czołgu. Jednym susem wskoczyło na pancerz, 
przywarło i eksplodowało. Ułamek sekundy później wybuchające 
paliwo i amunicja zamieniły Abramsa w ziejącą ogniem 
skorupę.
   Nie wierzyłem własnym oczom. Tymczasem w polu widzenia 
pojawiły się następne czołgi i równocześnie spod ziemi i z 
krzaków zaczęły wyłazić kolejne samobieżne miny. Na ekranie 
rozpętało się piekło. Sądząc po kilku nagłych skokach i 
osobliwym znieruchomieniu obrazu szwajcarscy dziennikarze 
porzucili kamery i uciekli.
   - Pajączki nieźle sobie radzą - stwierdził Jankowski z 
czułością w głosie.
   Przez chwilę nie mogłem wydobyć z siebie głosu.
   - To naprawdę nasze? - wykrztusiłem wreszcie.
   - A co pan myślał, że we wszystkich dziedzinach musimy 
koniecznie być trzecim światem? - odparł zirytowany generał.
   - Ależ skąd u nas ten poziom elektroniki?! Wiem co nieco 
o problemach ze sterowaniem robotami kroczącymi. Żeby 
osiągnąć taką płynność ruchów i zwinność, potrzebny byłby 
procesor o niesamowitej skali integracji... zwłaszcza przy 
takich wymiarach całości... Nigdy nie byliśmy dobrzy w 
produkcji procesorów... - myślałem głośno. - To od kogo ta 
licencja?
   - Faktycznie - przyznał Jankowski. - Dłubanie w krzemie 
nie jest naszą mocną stroną. Dlatego też "pajączkiem" nie 
steruje elektronika. W każdym razie nie całkowicie.
   - A co?
   - Wypreparowany system nerwowy pająka korsarza z zapasem 
pożywki na rok. Jeśli się nie mylę, wykorzystano także 
instynkt drapieżniczy tego zwierzęcia.
   Oniemiałem, a potem dostałem ataku narodowej dumy. To 
było cholernie fajne uczucie.
   Przestało być fajnie, kiedy wszystkie "pajączki" zużyły 
się, bo jak dotąd wyprodukowano tylko próbną serię, a 
amerykańska armia dotarła do Białogardu. Tutaj stawiły jej 
czoła nasze oddziały opóźniające, wyposażone w lekko 
opancerzone tarpany. Na każdym samochodzie terenowym był 
kaem, uniwersalna wyrzutnia rakiet przeciwpancernych i 
przeciwlotniczych oraz pięciu żołnierzy. To było zbyt mało, 
by przyhamować potężnie krytą z powietrza kolumnę 
najświeższej mutacji Abramsów i transporterów opancerzonych. 
Nasi chłopcy dali z siebie wszystko, z czego amerykańska 
telewizja pokazywała głównie bebechy. Najwyraźniej po to, by 
odbić sobie poprzednie wpadki serwowali na maksymalnych 
zbliżeniach płonące i rozkawałkowane trupy polskich 
żołnierzy. A mieli z czego wybierać. Bez wsparcia z 
powietrza dwie trzecie tarpanów zostało zniszczonych, zanim 
podjechało na tyle blisko, by zobaczyć przeciwnika. 
Amerykańskie F-210 i pancerne helikoptery Patton raz po raz 
wyłuskiwały nasze samochody terenowe. Na szczęście 
niezupełnie bezkarnie. Ktoś tam za wielką wodą, na widok 
kolejnego walącego się na ziemię śmigłowca, postanowił 
przekartkować historię Polski, bo w komentarzach 
telewizyjnych pojawiły się pierwsze głosy zwątpienia w 
błyskotliwy sukces operacji "Zew Demokracji". Na razie 
jednak były to opinie odosobnione. Amerykański taran 
skutecznie zmiażdżył nasze oddziały oczyszczając sobie drogę 
aż do Szczecinka. Tylko jedna rzecz im nie wyszła. Jakoś 
dziwnym trafem nie udało się ośmieszyć polskiej armii.
   Nadeszła pora, by zastosować w praktyce moją teorię. Był 
to już piąty dzień w towarzystwie pułkownika Moraszczyka i 
jego chorągiewek na szpilkach. Łeb mi puchł od oglądania 
telewizji. Amerykańskie dowództwo doskonale zdawało sobie 
sprawę, że pakując się na Pojezierze Krajeńskie włażą do 
worka utkanego z naszych czołgów, ale o to właśnie im 
chodziło. Chcieli przyjąć bitwę na naszych warunkach i 
pokazać nam, co są warte amerykańskie wartości i pociski 
przeciwpancerne. By wzmocnić powietrzną osłonę swoich wojsk, 
ściągnęli na Morze Północne jeszcze jeden lotniskowiec i 
więcej samolotów na Bornholm. Potem spokojnie zajęli Czarne, 
Debrzno i wolniutko, dwoma kolumnami ruszyli w kierunku 
Noteci.
   Nasze czołgi rozproszone w lasach nad brzegami Gwdy i 
Brdy nie wydawały się niebezpieczne. Amerykańskie samoloty 
początkowo próbowały je wyszukiwać i niszczyć, ale siedzący 
na drzewach snajperzy z ręcznymi wyrzutniami 
przeciwlotniczymi szybko wybili im ten pomysł z głowy. W tej 
sytuacji Amerykanie poprzestali na zaminowaniu z powietrza 
wszystkich dróg wychodzących z lasów i dali sobie spokój. 
Wyszli z założenia, że Polacy muszą wreszcie opuścić krzaki 
i zacząć się koncentrować, a wtedy oni zademonstrują światu 
nowe, śliczne polish jokes. Nawiasem mówiąc, wszystkie 
amerykańskie programy rozrywkowe od kilku dni bazowały na 
dowcipach o "pijanych polaczkach i ich zardzewiałych 
tankietkach". Bardzo popularny był konkurs pod hasłem "Co 
robi polski dyktator w krzakach nad Notecią?" Wymawiali to 
"noteka".
   Wyglądało więc na to, że amerykańscy sztabowcy nie 
czytali "Obleśnych Nowinek". Bogu dzięki! Kiedy chorągiewki 
z białymi gwiazdami dotarły na wysokość Sępólna, wrócił 
Stebnowski. On i Jankowski spojrzeli na mnie wyczekująco.
   - Co z minami? - spytałem.
   - Saperzy uporali się z częścią z nich - odparł 
Stebnowski. - Miejmy nadzieję, że większość naszych wozów 
nie będzie jechać po drogach.
   - Zaczynajmy - powiedziałem nieswoim głosem.
   Obaj generałowie wybiegli z pokoju.

   Kwadrans później nad Pojezierzem Krajeńskim pojawiły się 
polskie myśliwce bombardujące. Zamiast bomb zaczęły zrzucać 
setki dziwacznych pakietów wielkości tornistra. Każdy taki 
pojemnik po upadku na ziemię nadmuchiwał się samoczynnie 
przybierając postać czołgu. Niewielki, elektryczny silniczek 
sprawiał, że makieta natychmiast zaczynała pełznąć przed 
siebie, a reflektor podczerwieni i generator pola 
magnetycznego udawały, że ma ona silnik spalinowy i pancerz.
   - To pomysł tych wesołków z dowództwa lotnictwa - 
oznajmił Moraszczyk.
   Trzy minuty później w powietrzu zrobiło się gęsto od 
amerykańskich samolotów. Nadleciały kolejne eskadry 
polskich. Z ziemi wyglądało to trochę jak pokaz fajerwerków. 
I nagle na jednym z telewizorów pojawił się film hard porno. 
Dopiero po chwili dotarł do mnie głos spikera tłumaczący, że 
z niewiadomych przyczyn taki właśnie obraz od kilku minut 
odbierany jest z amerykańskiego satelity szpiegowskiego 
zawieszonego nad polem walki.
   - Drugi punkt dla chłopaków z elektroniki - skwitował 
Moraszczyk. - Trzeba przyznać, że to największy wyczyn od 
czasu złamania Enigmy! Na dodatek jest na co popatrzeć...
   Gapiąc się na panienkę doznającą orgazmu w równych, 
trzydziestosekundowych odstępach pomyślałem, że teraz musi 
się udać!
   Potem przyszedł Jankowski z wiadomością, że niebawem 
wystartują nasze najlepsze samoloty wsparcia pola walki - 
Skorpiony pierwszej i drugiej generacji.
   - To zostały nam jeszcze jakieś lotniska? - spytałem 
zdumiony.
   - Większość - odpowiedział spokojnie generał. - Na tę 
okazję mieliśmy przygotowane pływające pasy startowe, ukryte 
chwilowo pod powierzchnią niektórych jezior.
   Minutę później CNN doniosła, że amerykańscy informatycy 
rozgryźli wreszcie numer z wierzbami i usunęli szkodliwy 
plik z katalogu celów. Największą trudność sprawił im fakt, 
że plik ów miał pewne cechy wirusa komputerowego. W każdym 
razie było już po wszystkim i myślące pociski odzyskały 
skuteczność.
   Chorągiewki oznaczające plutony naszych czołgów 
przemieszczały się zupełnie chaotycznie. Moraszczyk nie 
spuszczał oczu z telewizorów. Jednym uchem słuchał 
komentarzy, drugim wiadomości ze Sztabu Głównego. Wrócił 
Stebnowski. Powiedział, że wszystkie rozkazy zostały już 
wydane i pozostało tylko czekać. Usiedliśmy i patrzyliśmy na 
mapę.
   Wyglądało na to, że wszystko spieprzyłem. Podczas gdy 
chorągiewki z białymi gwiazdkami formowały równe rubieże 
obronne, nasze miotały się wokół nich jak pyłki pana Browna. 
Aż nagle w tym chaosie zaczął rysować się porządek. Biało-
czerwone chorągiewki ułożyły się w coś na kształt 
pierścienia otaczającego pozycje amerykańskie. A poten ten 
pierścień rozmazał się przechodząc w najpiękniejszy na 
świecie fraktal! Na tyle, na ile Moraszczyk mógł go 
odwzorować na mapie, był to klasyczny fraktal drzewkowy. Od 
innych tego typu fraktali różnił się tylko tym, że 
kształtował się od brzegów do środka, czyli odwrotnie niż 
one. A środkiem krystalizacji były tu amerykańskie kolumny 
pancerne!
   W komunikatach zaczęto mówić o "rosnącej sile i precyzji 
polskich ataków". Na ekranach płonęły czołgi nasze i ich. 
Samoloty jak szalone ścigały się nad polami i dachami domów. 
Moraszczyk desperacko wypatrywał tabliczek z nazwami 
miejscowości i terenowych punktów orientacyjnych. Polskie 
czołgi wchodząc w rejon walk przerywały ciszę radiową, co 
zwiększało szum w eterze i tym samym przyśpieszało rozrost 
pancernego fraktala. Pominięcie etapu koncentracji wojsk 
spowodowało wydłużenie czasu reakcji wykrycie-zniszczenie 
celu, w amerykańskim systemie dowodzenia. Satelita 
faszerujący komputery sztabowe binarnym pornosem wydłużał 
ten czas jeszcze bardziej. Tymczasem natarcie fraktalne 
rozwijało się lawinowo. Amerykańskie centrum dowodzenia, 
siłą rzeczy powodujące największy hałas radiowy, zostało 
zaatakowane koncentrycznie ze wszystkich stron na raz. Luźne 
grupy polskich czołgów, zdawałoby się niegodne uwagi, jakimś 
cudem, tuż przed nosem Amerykanów łączyły się w pancerne 
pięści. To znaczy, cud to był dla nich. W kilku komentarzach 
użyto nawet słowa "magia". Potem używano go coraz 
częściej... W sztabie na Bornholmie nie wierzono w magię. 
Dlatego ponad połowę biorących udział w bitwie amerykańskich 
samolotów szukała rejonów koncentracji polskich sił 
pancernych...
   Trzy godziny po rozpoczęciu kontrnatarcia w trójkącie 
Więcbork - Wysoka - Nakło n. Notecią wrzało jak w kotle 
czarownicy. Na mapie polski fraktal systematycznie pożerał 
amerykańskie pozycje. Piechota morska biła się z właściwym 
sobie profesjonalizmem, lecz nic nie mogła na to poradzić, 
że ilekroć jakiś oddział zaczynał intensywnie, przez radio 
domagać się wsparcia, to najczęściej zamiast odsieczy 
nadjeżdżały polskie czołgi i to z najmniej spodziewanego 
kierunku.
   Mimo to bronili się twardo, a ich przewaga w powietrzu 
stawała się coraz bardziej odczuwalna. Nasze Skorpiony 
wykruszały się zastraszająco szybko, a my po prostu nie 
mieliśmy ich więcej. Swoje robiła też różnica poziomów 
techniki wojskowej. Walki przeciągnęły się do zmroku i 
trwały w nocy. Kiedy już wydawało się, że mimo wszystko 
rozwalimy sobie łeb o mur, ten się nagle zawalił. Około 
drugiej w nocy amerykańskie centrum dowodzenia przestało 
jazgotać. Obszar bitwy zaczął przesuwać się na północ. 
Cofali się!
   O świcie weszły do walki niedobitki naszych wojsk spod 
Białogardu. Byli zbyt słabi, by zamknąć pierścień okrążenia, 
ale Amerykanie ze swym zdezintegrowanym systemem dowodzenia 
i poszatkowaną łącznością nie byli w stanie się 
przegrupować. Ich rozbite oddziały, umykające z 
nadnoteckiego tygla, napotkawszy opór na drodze do morza, 
stawały i zaczynały domagać się ewakuacji drogą lotniczą. I 
znowu zamiast helikopterów transportowych często pojawiały 
się polskie czołgi. Pod Człuchowem nasze T-85 i ich 
śmigłowce przybyły jednocześnie. Spowodowało to cały szereg 
gorszących scen rodem z ewakuacji Sajgonu przed czterdziestu 
laty. Miło było popatrzeć, jak porzucając cały sprzęt, wieją 
uczepieni helikopterów niczym kiście winogron.
   Tam, gdzie pomoc nie nadchodziła na czas, amerykańscy 
żołnierze zaczynali się poddawać. Ich pierwsze pytanie po 
złożeniu broni brzmiało: "Jak wyście to zrobili?" Niektórzy, 
w szoku powtarzali w kółko, że to niemożliwe, by amerykańska 
technika mogła zawieść. Dla tych trzeba było szybko 
zorganizować pomoc psychoterapeutów.
   Około dziesiątej rano ustały walki powietrzne, a zaczęło 
się trzęsienie ziemi w Waszyngtonie. Przedpołudniowe serwisy 
informacyjne pokazywały bez przerwy płonące Abramsy i 
kolumny amerykańskich jeńców. Redakcje były zasypywane 
telefonami od widzów domagających się, by przerwano emisję 
tego filmu katastroficznego i podano wreszcie wiadomości z 
Polski. W Kongresie obudzili się republikanie, a jeden z 
nich przypomniał, że Kościuszko też miał tytuł Naczelnika 
Państwa. Prezydent Nancy podobno złapał ciężką grypę.
   W Europie Rada Starców z Brukseli uchwaliła rezolucję
wskazującą, iż pobicie Amerykanów było czynem głęboko 
niesłusznym. Brytyjski minister spraw zagranicznych oderwany 
przez dziennikarzy od porannej herbaty bredził o polsko-
amerykańskiej granicy pokoju na Noteci. Zaraz potem BBC 
zapowiedziała sensacyjną relację z polskiego centrum 
dowodzenia, w którym zastosowano alternatywne metody 
kierowania wojskami...
   Na ekranie pojawił się pokój sztabowy z rozłożoną na 
stole mapą Pojezierza Krajeńskiego, nad którą pochylało się 
kilku czubków z różdżkami, wahadełkami i bardzo mądrymi 
minami. W kącie siedział czarno ubrany facet z oczami 
wybałuszonymi jak przy chronicznym zatwardzeniu i raz za 
razem wbijał długie szpilki w woskowy model najnowszego typu 
Abramsa. Pod ścianą podskakiwał szaman w powłóczystych 
szatach i rytmicznie uderzał grzechotką o własną głowę. 
Wokół tego panoptikum krążyło kilku generałów. Gdy któryś z 
"ekspertów" zaczynam im coś tłumaczyć, przytakiwali z 
powagą.
   - Co to jest, do diabła? - nie wytrzymałem.
   - Chyba nie sądzi pan, że naprawdę powiemy im, jak to 
zrobiliśmy? - odparł Stebnowski. - Niech pan pomyśli - 
uśmiechnął się - ilu teraz specjalistów od New Age będzie 
musiał zatrudnić Pentagon? To lepsze od bombardowania...
   - A niech was! - wysapałem.
   - Oczywiście liczymy na pańską całkowitą dyskrecję - 
dodał Jankowski. - Tego nie może pan opisać w "Obleśnych 
Nowinkach".
   - Ma się rozumieć. Czy mogę już iść do domu?
   - To jeszcze nie koniec - rzekł Stebnowski.
   Rzeczywiście, to nie był koniec. O godzinie szesnastej 
pięć Polska wypowiedziała wojnę Danii za współudział w 
agresji. Kwadrans później trzy nasze myśliwce bombardujące 
typu Halny zaatakowały Kopenhagę. Dwa dokonały precyzyjnego 
bombardowania centrali sterowania światłami ulicznymi. 
Trzeci zdemolował browar Tuborg. Obfita piana wypływająca 
przez okna dymiącego browaru, sądząc z komentarzy, zrobiła 
na tubylcach wrażenie nie mniejsze niż grzyb atomowy. 
Supernowoczesna centrala sterowania światłami ulicznymi, 
oparta na procesorach logiki rozmytej, trafiona czterema 
rakietami, doznała kompletnej schizofrenii. Ruch uliczny w 
Kopenhadze oraz na całej Zelandii został sparaliżowany. 
Punktualnym i sumiennym Duńczykom świat zawalił się na 
głowy.
   Polskie samoloty, by uniknąć starcia z amerykańskimi, 
podczas dolotu i drogi powrotnej kryły się w niemieckiej 
przestrzeni powietrznej nad Uznamem i Rugią. Niemcy 
zareagowali na ten incydent notą dyplomatyczną utrzymaną w 
tonie łagodnej perswazji.
   - Jo, jo, żeby mi to był przedostatni raz... - Stebnowski 
bardzo udatnie naśladował piwny baryton kanclerza Halentza.
   Duńska obrona przeciwlotnicza została zaskoczona, gdyż o 
godzinie szesnastej obsługa radarów skończyła pracę i poszła 
do domów. Amerykański satelita, jakby się kto pytał, nadal 
emitował trzydziestosekundowego pornosa wpędzając zamorskich 
speców od elektroniki w myśli samobójcze.
   Trzeba uczciwie przyznać, że przeliczyliśmy się, jeśli 
idzie o duńską królową. Zacna staruszka osobiście objęła 
dowództwo nad armią i w ciągu kilku godzin z miasta 
wariatów, jakim stała się Kopenhaga, zrobiła znowu stolicę 
państwa. Zmobilizowała to, co było pod ręką i zwróciła się o 
pomoc do sojuszników z NATO. Niestety, tak się złożyło, że 
tym, czym akurat mogła dysponować królowa Małgorzata, były 
dwie bliźniacze, Homoseksualne Brygady Powietrzno-Desantowe, 
lesbijska i gejowska. Ta druga sześć godzin po ogłoszeniu 
alarmu miała już sześćdziesięcioprocentowy ubytek stanów 
etatowych w wyniku dezercji. Brygada lesbijska stawiła się w 
komplecie, ale zgodziła się wyruszyć do walki tylko pod 
warunkiem, że zostanie wyposażona w bomby atomowe i 
pierwszym celem będzie Warszawa. Tymczasem Niemcy milczeli, 
a Francuzi zareagowali na sytuację masowymi demonstracjami 
pod hasłem "Nie chcemy umierać za Kopenhagę". Rosyjska mafia 
spełniła swe groźby i sprzedała pluton do Pakistanu, w 
wyniku czego Amerykanie natychmiast przestali zajmować się 
problemem demokracji w Polsce. Gdy wyszło na jaw, w czyim 
faktycznie interesie amerykańscy chłopcy brali w skórę nad 
Notecią, Kongres pod presją opinii publicznej zabronił 
Nancy'emu jakichkolwiek działań zbrojnych w Europie. Wylani 
z kąpielą Duńczycy zostali na lodzie i zaczęli się 
intensywnie zastanawiać, kto właściwie i po co zapisał ich 
do NATO? W końcu zgodzili się na niemiecką mediację w celu 
załagodzenia konfliktu z Polską.
   - Nieźle narozrabialiśmy - mruknąłem do Stebnowskiego. - 
Amerykanie dostali po łapach, NATO okazało się warte funta 
kłaków, a jedynym państwem mającym coś do powiedzenia w 
Europie stały się Niemcy. Czy o to nam chodziło?
   - Nie warto płakać nad rozlanym mlekiem - odpowiedział 
generał. - Trzeba będzie przywyknąć. Chyba nie sądzi pan, 
panie Tomaszewski, że to, co było do tej pory, będzie trwać 
wiecznie? Historia nigdy się nie kończy.
                                    Konrad T. Lewandowski
Warszawa, styczeń 1995 r.

                    KONRAD T. LEWANDOWSKI
   Urodzony 1 kwietnia 1966 r. w Warszawie. Absolwent 
Politechniki Warszawskiej. Wolny strzelec współpracujący z 
"NF", "Przeglądem Technicznym" i "Cogito" (tamże druk 
powieści "Most nad otchłanią"); jest redaktorem w "Amberze" 
i "Harlequinie". W branży znany jako cholerny Przewodas, 
Państwu odsłonił się natomiast jako interesujący autor i 
publicysta, poszukujący nowych ambitnych wyzwań i stale 
podnoszący sobie poprzeczkę. Uznanie i dobrą pamięć u 
Czytelników zdobyły mu sondaż "Stary krytyk mocno śpi" ("NF" 
7 '93) i popularyzaroski cykl "Alternatywy ewolucji" (1993), 
i reportaż z Masłomęcza ("NF" 1 '94), i opowiadanie 
"Pacykarz" ("NF" 3/94).  
   "Noteka 2015" to kontynuacja metody i świata "Pacykarza".  
Bohater jest ten sam, podobna filozofia świata 
przedstawionego - fantastyka bliskiego zasięgu. Miesiąc temu 
na naszych łamach (a przedtem na Nordconie '93) KTL 
zastanawiał się jako publicysta nad sekretem gatunkowego 
arcydzieła wyrażającego (przepowiadającego) świadome i 
podświadome uczucia milionów. W "Notece 2015" odkrywa, że 
taką jednoczącą emocją mogłyby być resentymenty 
antyamerykańskie i... "antybrukselskie" (podobnie jak w 
"Złotej galerze" Dukaja - antyklerykalne). Zwracam ponadto 
uwagę na przekonywająco i ciekawie pokazany wątek militarny 
(logistyczny, batalistyczny, sztabowy) opowiadania. Takie 
złośliwe wstawki prasoznawcze są niezłej próby - zwłaszcza 
że dotyczą "Obleśnych Nowinek" i "Śmiałej Myśli", a nie "NF".  
Co Państwo na to? Co na to wszystko bracia Węgrzy, Czesi, 
Słowacy? No i reszta świata także?  
                                                  (mp)


