Autor: Cezary Domarus
Tytul: Koncert w Bolonii

Z "NF" 8/92

Nadesłane na konkurs "Fantastyka '90"

"Powinniśmy być uwolnieni od ciężaru własnego ciała.
Ciężar własnego ja w zupełności wystarcza".
                                  Prawdopodobnie CIORAN

"Czadu!!!"
          Prawdopodobnie okrzyk z koncertu

Pewna książka wspomina o niezwykłym przypadku malarza-
policjanta, którego kariera jednych zachwyca, drugich 
przeraża, innych zaś wprawia w stan osłupienia. Sprawa jest 
bardzo intrygująca. Nie wiadomo dokładnie, dlaczego tak 
wiele miejsca poświęca się przypadkowi owego A., skoro 
książka traktuje o koncercie w Bolonii. Napisał ją zupełnie 
nieznany krytyk muzyczny. Książka miała być - jak wskazuje 
objaśnienie na okładce - relacją z wydarzeń towarzyszących 
koncertowi w Bolonii tego dnia, kiedy wyprodukowano 
milionowy egzemplarz energooszczędnego słońca. Postać 
niejakiego A. pojawia się w paru miejscach książki bez 
wyraźnego związku z wydarzeniem, zachodzi więc podejrzenie, 
iż twórca miał w tym ukryty interes. Niedawno pojawił się 
szkic krytyczny o "Koncercie w Bolonii", którego autor 
dochodzi do wniosku, że postać A. wzorowana jest na pisarzu-
muzyku Raymondzie P. Jeden z krytyków literackich dostrzegł 
dziwną prawidłowość: wszystkie akapity poświęcone osobie A. 
są małymi parodiami dzieł Raymonda P. Tajemnicza postać 
bandyty również nasuwa pewne skojarzenia. Nie warto jednak o 
nich wspominać, gdyż są nader luźne (aczkolwiek 
przypuszczenie, że bandyta jest Szatanem, nie musi zaraz 
budzić pobłażliwego uśmiechu). Jedno jest pewne - wszyscy 
powoli stajemy się obserwatorami dziwnych wydarzeń, a gdzieś 
w głębi ogrodu rozbrzmiewa koncert, przyciągający uwagę, 
zatrzymujący nas w pół kroku.  
                              *
Jego obrazy. Ma ich kilkadziesiąt, może nawet dwieście. 
Niektóre z nich były przemalowywane po kilka razy, a 
chropowata faktura i grudki zbrylonej farby dają pojęcie o 
wysiłku i wątpliwościach, jakie towarzyszyły procesowi 
malowania. Przeważają małe formaty i trudno powiedzieć, czy 
jest to upodobanie, czy tylko konieczność wynikająca z braku 
dostępu do odpowiednich ram, do większej ilości płótna etc., 
etc., etc...
   Z większości obrazów emanuje pogodny nastrój. Oto 
zajmujące jedną trzecią powierzchni płótna niby-koło, 
złożone z fragmentów przypominających kształtem drobne 
kości; środek koła wypełniają podobnie ukształtowane niby-
szprychy. Druga część płótna to pejzaż: coś w rodzaju 
wielkiej cysterny z dwoma otworami "umieszczonymi 
niesymetrycznie"; ogromna, srebrzysta forma przekrzywiona na 
jeden bok, dalej jakieś nieokreślone zabudowania, a bliżej 
postać stojącego nieruchomo człowieka.  
   Niektóre obrazy wyglądają całkiem inaczej.
                              *
W raju wysoce oszczędnych słońc jedno w arogancki sposób 
trwoni swoją cenną energię. Zadaniem malarza-policjanta jest 
ujarzmienie niesfornego słońca i doprowadzenie go do 
najbliższego posterunku. Znajdujący się w pobliżu A. nie 
czyni jednak swej powinności - zajęty jest malarskimi 
spekulacjami, co może przecież doprowadzić do strasznej 
katastrofy. Oto dlaczego każdy powinien przeczytać 
instrukcję obsługi nowego słońca. Oto dlaczego każdy 
powinien zwrócić uwagę malarzowi-policjantowi, który nigdy 
nie sięgał po alkohol, jest trochę opieszały i gapowaty i ma 
w głowie bałagan.
                              *
Jego żona. Istnieją niezbite dowody, że skłoniła go do 
podjęcia pewnej decyzji, w każdym razie sprawiła, iż 
przestał się wahać, mieszkanie z jej rodzicami i tak było 
źródłem nader przykrych doznań, więc... Czy jego żona ceni u 
niego brak skłonności do alkoholu? Czy jego żona lubi jego 
obrazy?
                              *
Powiesił w gabinecie jedno ze swoich wczesnych płócien. Nie 
był to sposób na reklamę. Gdyby zresztą ktoś zapytał, kto 
jest autorem tego dzieła - dzieła, ale czy tak by postawił 
sprawę? - nigdy nie odważyłby się przyznać do popełnionego 
czynu.
   Kiedy przyszło mu do głowy, by posługiwać się 
pseudonimem? Nie wiadomo. Zamiast reperować przestarzały model 
słońca, łowić ryby, chodzić na ciekawe mecze, zapisać się do 
Międzymiastowej Samoobrony, kolekcjonować płyty - malował po 
kryjomu obrazy. Co za wstyd!
                              *
Czasy, czasy. Czasy nie takie... Ani ciężkie, ani łatwe. Z 
tyloma słońcami... Sos chrzanowy w czasie rozruchów 
ulicznych. Ostrość sosów chrzanowych zależy nie tyle od 
rodzaju chrzanu, co od użytej ilości. Ostrość rozruchów 
ulicznych zależy prawdopodobnie od liczby użytych słów, 
oczywiście słów wiadomego rodzaju. Na liczbę ofiar wpływa 
wiele czynników. Udział w rozruchach osób spożywających sos 
chrzanowy w dużych ilościach gwarantuje dużą liczbę ofiar. 
Przy czym gatunek chrzanu nie jest istotny. Ruch mas podczas 
rozruchów nie pozostaje bez wpływu na same czasy albo raczej 
- w zależności od tego, kto sądzi - czasy nie pozostają bez 
wpływu na ruch mas. Można rozróżnić wiele rodzajów ruchów 
mas: lewoskrętne, prawoskrętne, wirujące i prostolinijne, a 
także zdecydowane, opieszałe i podrygujące. Swoistą odmianą 
ruchu mas jest bezruch. Wniosek, jakoby bezruch spowodowany 
był trawieniem sosu chrzanowego, jest przesadzony. Badania 
nad bezruchem mas nie są jeszcze tak zaawansowane, żeby 
można było wysnuć jakieś wnioski.
   Zza okien kawiarni, gdzie schroniła się część 
uciekinierów z centrum miasta, widoczny jest spory kawałek 
ulicy; w długim szeregu stoją ambulanse, wozy opancerzone 
czy też inne - nie wiadomo jakie - rzeczy. Są też ludzie, 
różni ludzie, prowadzący, prowadzeni, a nawet puszczający 
zmyślne strumyczki krwi z różnych części (...). Obywatele 
(...) znajdujący się w kawiarni odgrodzeni są od wydarzeń 
nie tylko podwójną szybą, nie tylko dyskretną materią 
firanki, lecz także czymś w rodzaju przypadkowego zmylenia, 
w jakie zapędziła ich aura następujących po sobie wypadków.
   Przystojna, dotychczas bardzo uprzejma kelnerka uprzedza 
stanowczym i groźnie brzmiącym głosem, aby nikt nie zbliżał 
się do okna, co z powodu tłoku panującego wewnątrz jest 
naturalnie niemożliwe. Małe dziecko przyciska do szyby swój 
mały nosek i wysmarkuje pewną ilość substancji, budząc grozę 
i przerażenie wśród pozostałych (może z wyjątkiem kilku 
gburowatych osobników siedzących w kącie). Kelnerka wyrywa z 
rąk dziecka dobrze zaimpregnowanego marabuta i poleca matce 
przedsięwziąć nadzwyczajne środki ostrożności. Nikt nie może 
być narażony, mówi. W tej chwili słychać huk wystrzału. 
Ambulans ugina się pod naporem pewnych - powiedzmy - 
ilości (...). Dwa słońca uciekają przed pogonią. Są zepsute 
i bardzo złośliwe. Świecą o nieodpowiedniej porze i 
zakłócają piękne wschody dziesiątków tysięcy słońc, które są 
specjalnością miasta. Rozregulowane słońce to tragedia.
   Zza okien zatłoczonych kawiarni nigdy nie uda się nam 
zobaczyć malarza-policjanta. Zjawisko to nie jest jak 
dotychczas dokładnie zbadane, szczerze mówiąc, nikt nigdy 
nie zajmował się nim choćby przez kilka minut. A cóż szkodzi 
wyskubać małą, najmniejszą ociupinkę czasu z bliżej 
nieokreślonej głębi i przyjrzeć się temu dokładnie? No 
właśnie, cóż szkodzi?
   Malarz-policjant chętniej - czy najchętniej? - spędza 
czas w swoim biurze, ale regulamin nie pozwala mu szkicować, 
iluminować, etc., etc., etc... Co też może widzieć ciekawego 
nawet najbardziej znużony malarz-policjant w ciasnym biurze, 
które - co jest oczywiste - przytępia jego intelekt, a co 
najgorsze - osłabia siły twórcze. Czy nie mógłby raz na 
jakiś czas maznąć sobie czegoś dla wprawy albo chociaż 
zrobić kilka kresek na marginesie brudnopisu sprawozdania? 
Nigdy. Istnieje przypuszczenie, że malarz-policjant nie może 
tego zrobić, ponieważ w innym wypadku padnie rażony pęczkiem 
usztywniaczy Bergsona.
   Czy coś by się stało, gdyby gabinet został opuszczona na, 
powiedzmy, trzy godziny, a w tym czasie ktoś - przynajmniej 
świat - byłby świadkiem powstania dzieła sztuki, przez co 
wszyscy zyskaliby na tym - choćby dzieło sztuki - które, 
jeżeli cena byłaby w miarę przystępna, mógłby nabyć potentat 
przemysłowy lub właściciel fabryki wełnianych lambrekinów 
lub chociaż średniozamożny intelektualista, jeden z tych, 
którzy robią wspaniałą karierę. Dzieło mogłoby wisieć w 
korytarzu albo w dużym pokoju mieszkania - a może ma dom, 
przepastne wnętrze! - tym samym obraz mógłby zyskać 
kunsztowną oprawę intelektualnych rozmów, rozpraw, 
rozgrywek, rozwydrzeń, rozwścieczeń, rozziewów, 
rozgardiaszy, rozzuchwaleń, roztrząsań, rozbestwień 
(uaaaA!), rozchichotań, oczywiście twórczych w sposób 
nadzwyczajny, niezwykły i niezrównany, obraz mógłby wisieć 
na ścianie nawet bez ram i bez szybki, dając tym samym 
możliwość, by ten i ów mógł wydłubać końcem scyzoryka rower 
lub latawiec swoich marzeń, może komuś udałoby się nawet 
wygłosić znaczącą kwestię, zaczynającą się od słów ich bin 
der Geist, der stets verneint, ileż korzyści wynikających z 
trzech godzin twórczego mozołu. Ale są to oczywiście 
teoretyczne rozważania, bo przecież malarz-policjant nigdy 
nie opuści swego gabinetu w czasie przewidzianym na pobyt 
wewnątrz kręgu posępnych murów, nigdy nie pozwoli sobie na 
taką nieprawomyślność, na takie marnotrawienie cennego 
czasu, na przekroczenie ram pewnego mitu, nie istniejącego 
wprawdzie, ale mającego szanse na (...) go - jeżeli już 
zaistnieje - w ogólnej (...), a wręcz nawet tam, lecz 
wracając do tematu, malarzy-policjantów nigdy nie cechowała 
przesadna ciekawość ani szaleńcza odwaga, po co mieliby 
narażać się w głupi sposób, dobry malarz-policjant i tak nie 
zmarnuje czasu wolnego przepływającego przez szczeliny 
masywnego budynku, zastanowi się nad regułami kompozycji, 
rozważy kilka problemów kolorystycznych, wykona parę 
fizycznych ćwiczeń udrożniających krążenie i nie wyjdzie na 
zewnątrz, dlatego patrząc przez okno zatłoczonej kawiarni 
nie zobaczymy jego świetlistej postaci, nie ujrzymy go nawet 
zamienionego w purpurowy frędzelek, a przecież z jego 
nieobecności korzystają zepsute i wadliwe odmiany słońc, 
przez co świat jest bardziej migotliwy.
                              *
Malarze-policjanci unoszą się nad miastem. Nie zamierzają 
nigdzie uciekać, nie szukają także ofiar, ponieważ zamiarem 
każdego prawdziwego malarza-policjanta jest odnalezienie 
małego pudełka z przyborami do unikania trudnych sytuacji. 
Malarze-policjanci nigdy nie znajdują takich pudełek, ale 
ich upór w szukaniu tych przedmiotów nie ma sobie równych. 
Dlatego też miasto stanęło przed nie lada problemem. 
Wynajęto nawet strzelców do strącania malarzy-policjantów. 
Tymczasem przestępczość rosła. Malarz-policjant A. 
przypomniał sobie swój złodziejski epizod. Przed laty kradł 
przecież alkohol, papierosy i kawę. Palił trawkę. Handlował 
kradzionymi rzeczami. I tak dalej.
   Tymczasem przez okno widać stada ptaków nieokreślonego 
gatunku. Tęsknota przybiera na sile. Do posterunku zbliża 
się wielka, czarna, lśniąca, cicho brzęcząca, cudowna, godna 
podziwu llimuzyna. Przyciemniane szyby ukrywają czyjąś 
twarz. Jest niezbyt słoneczny dzień.
                              *
Która godzina? Jakie miejsce?
   Godzina którakolwiek. Miejsce dobrze znane.
                              *
Bandyta wszedł przez okno. Przesadził parapet jednym zwinnym 
susem i opanował gabinet. Na poparcie swoich racji trzymał w 
zębach nóż.
   W tym czasie A. wykonywał jedno z ćwiczeń poprawiających 
sprężystość mięśni brzucha i jednocześnie rozmyślał o swojej 
ostatniej pracy pod tytułem "Upalne lato".
   - Wstawaj - powiedział szorstko bandyta - to napad!
   - Hę? - A. podniósł się z podłogi i strząsnął z siebie 
nadmiar (...).
   - Tylko bez sztuczek - bandyta postąpił krok naprzód. - 
Pod ścianę!
   - To chyba jakaś pomyłka - odparł A.
   - Wykluczone! - zwięzła bandycka riposta (chóralnie 
wznosimy pod niebiosa nasz podziw).
   - A jednak jest pan w błędzie...
   - Wykluczone.
   - Wybaczy pan, nigdy nie miałem do czynienia z napadem. - 
A. posłusznie stanął pod ścianą. - A propos, czego ma 
dotyczyć ten napad?
   - Jest mi wszystko jedno - odparł bandyta. Za pasem miał 
drugi nóż, jeden z tych, co dobrze wchodzą pod żebro.
   - Rozumiem...
   Bandyta poczuł się bezpieczniej. Mógł teraz lepiej się 
rozejrzeć, zwrócić uwagę na kilka szczegółów. Z 
zainteresowaniem obejrzał komplet biurko-fotele, malutką 
biblioteczkę literatury fachowej, coś co mogło być (...), 
oczywiście bez kompromitującej zawartości. Najwięcej emocji 
wzbudziło w nim jednak wczesne płótno A. Bandyta schował 
nawet nóż (który wcześniej trzymał w zębach, potem w dłoni) 
do kieszeni i zbliżył się do obrazu, niemal dotykając nosem 
jego powierzchni.
   - Zupełnie niezłe - powiedział.
   - Doskonałe - dodał po chwili.
   - Świetne.
   - Doprawdy, tego się nie spodziewałem. - Bandyta oderwał 
wzrok od płótna i spojrzał na A. - Skąd ten obraz u pana?
   - No cóż - zmieszany A. przestąpił z nogi na nogę - dużo 
by mówić.
   - Doskonałe - powtórzył bandyta. - Czuję się zaszczycony 
oglądając tak znakomitą pracę w pańskim gabinecie. Nigdy bym 
się tego nie spodziewał.
   - Dziękuję.
   - Ze szczególną radością - ciągnął bandyta - przywitałem, 
przyznam się szczerze, obecność "wypłowiałego błękitu", 
który przypomina mi zniszczone malowidła ścienne z pałacu w 
Til Barsib, oczywiście ten "zabieg" ma inne zastosowanie, 
lecz odczuwam to samo patrząc na ten obraz i mając w pamięci 
mój pobyt w tamtych stronach.
   Bandyta ostrożnie zdjął płótno z gwoździa i odwrócił je 
na drugą stronę, by dowiedzieć się, kto jest jego autorem.
   - Czy to możliwe? - Bandyta spojrzał na A. i z zachwytem 
odwiesił obraz na dawne miejsce. 
   - Czy to pan? Czy nie jest to aby jakaś pomyłka, zbieg 
okoliczności?
   A. uśmiechnął się skromnie i odrzekł: - Ależ nie, jestem 
malarzem. Nie tylko, oczywiście, nie tylko.
   - Jakże się cieszę! - bandyta uścisnął dłoń A. - Niech 
pan wybaczy to nagłe wtargnięcie, gdybym wiedział, co tu 
zastanę, zmieniłbym rekwizyty, obyłoby się bez dysonansu, 
lecz mam nadzieję, że nie czuje się pan oburzony, nie, pan 
na pewno nie, więc dobrze, w takim razie możemy przejść nad 
tym do porządku dziennego, nie zważając na jakieś zaszłości, 
które dawno - w pewnej skali - przebrzmiały i my już o nich 
nie pamiętamy. 
   - Oczywiście - powiedział A.
   - Przejdźmy więc do innych spraw - bandyta otworzył drzwi 
gabinetu i dał znak do wyjścia.
                              *
Na ulicy.
   - Czy rzeczywiście źródłem pańskich inspiracji było to 
zapyziałe mieszkanko? - bandyta otworzył drzwi wytwornej 
limuzyny.
   - Szczerze mówiąc, tak - odparł A. - I zepsute słońce - 
dodał po chwili.
                              *
W miejskim składzie malarzy-policjantów jest dużo wolnego 
miejsca. Wielu dobrze funkcjonujących malarzy-policjantów 
zginęło w magazynie podczas wielkiego pożaru pewnego 
niespokojnego roku, kiedy grupa Zegarmistrzów nie zdołała 
zapobiec rozruchom. Żurnaliści doszli do wniosku, że doszło 
do jakiegoś momentu, biskup w osobnym wystąpieniu zwrócił 
uwagę, jak to wszystko może wpłynąć na poziom produkcji 
gutaperki, nie da się bowiem żyć bez zębów, bez kabli i bez 
golfa. Nikt się z tym nie pogodzi.
   Malarz-policjant, o dziwo, tak.
                              *
Kątem oka A. zauważył coś, co zawładnęło jego wyobraźnią.
   - Mógłbym namalować dla pana obraz - powiedział A. - 
Nigdy nie namalowałem obrazu o wymiarach, powiedzmy, trzy na 
trzy metry, musielibyśmy więc kupić potrzebne materiały.
   - Nie będzie żadnego problemu. - Bandyta nacisnął 
gwałtownie na pedał gazu; limuzyna minęła dzielnice 
występku, kwatery złoczyńców i ulice pełne rozboju.
   - Ktoś będzie musiał sobie z tym poradzić - powiedział A.
                              *
Kiedy A. gruntował olbrzymie płótno na drugim piętrze 
luksusowej willi, bandyta myślał o problemach sztuki.
                              *
Szef policjantów odbył długą rozmowę z lokajem. Dzielił ich 
bogato zdobiony płot.
   - Jest nam potrzebny - powiedział szef - mamy coraz mniej 
chętnych, za to coraz większy bałagan. Niech pan mu powie, 
że jest nam potrzebny.
   Lokaj przekrzywił głowę i spojrzał trochę współczująco na 
szefa policjantów.
   - Nic z tego - biała rękawiczka zakreśliła w powietrzu 
złowróżbny łuk - on jest pochłonięty pracą i nic innego poza 
nią go nie obchodzi.
   - Czy naprawdę nie mogę liczyć na nic innego? Czy nie 
mógłbym porozmawiać z nim choćby przez minutę?
   - Niech pan przyjdzie w przyszłym tygodniu.
                              *
Kiedy A. pokrywał płótno kolejnymi warstwami farby,y bandyta 
rozmyślał o sztuce i o problemach z nią związanych. Myślał 
też o czasach, kiedy pisanie zaczynało przypominać proces 
malowania obrazów i gryzmolenia głupich rysunków.
                              *
Słońca sprzedaje się tylko w nocy. Wtedy dobrze widać 
wszystkie usterki. Malarze-policjanci malują obrazy tylko w 
ciągu dnia. Sprzedawcy słońc są bogaczami. Malarze-policjanci 
niekiedy aż piszczą z biedy. Wszyscy mają jednak gdzie 
mieszkać. Imitacje słońc są łatwe do rozpoznania. Wystarczy 
powiedzieć kilka razy słowo "bzium", żeby się o tym 
przekonać. Wówczas imitacja udaje się do najbliższego 
kasownika i kurczy ze wstydu.
                              *
A. odpoczywał. Całą powierzchnię tarasu pokrywała warstwa 
czegoś w rodzaju tłuczonego marmuru. Bandyta wszedł do 
pokoju i przez chwilę stał przed mokrym płótnem.
   - Czy już?- spytał.
   A. odwrócił twarz w stronę obrazu.
   - Tak - odparł - co najwyżej jeszcze kilka pociągnięć 
pędzlem. W każdym razie pozostało niewiele.
                              *
- Był tu pana szef.
   - Słyszałem.
   - Chciał się z panem zobaczyć. Wyglądał na 
nieszczęśliwego.
   - Cóż...
   - Czy mam go wpuścić, kiedy znowu tu przyjdzie?
   - Raczej nie. Jego obecność tutaj niczego nie rozwiąże.
   - On chyba ma jakieś kłopoty.
   - Jego kłopoty nie mogą mnie obchodzić. Jeden z członów 
odpadł.
   - Słucham?
   - Nic, tak tylko mówię.
   - Co mam mu powiedzieć?
   - Nic albo niewiele. Co tam chcesz. Na przykład: dobrego 
zdrowia. Albo: musi pan sam podjąć ten trud... Nie radziłbym 
natomiast szczuć go psami. Miałby pretekst, żeby mnie 
gnębić.
                              *
A. i bandyta przechadzali się po wielkim ogrodzie. Rozmowa 
dotyczyła sztuki, pewnych zagadnień technicznych i 
najbliższej wystawy. A. nie chciał mieć z tym nic wspólnego.
   - A gdybyś - bandyta zatrzymał się nagle przy rozecie 
gardenii. - A gdybyś czasami potrudził się nad jakimś 
fałszerstwem?
   A. zatrzymał się kilka kroków dalej. Upił łyk wina.
   - Świetna myśl - pokiwał głową. - Naprawdę świetna. 
Zastanowię się nad tym dziś wieczorem.
                              *
Różne wersje wydarzeń - zarówno wersje jak i wydarzenia 
pozostają w dość luźnych relacjach z prawdziwymi wersjami i 
prawdziwymi wydarzeniami, o których zresztą powiedzieć, że 
są prawdziwe, znaczy uniknąć oporu, jaki niesie ze sobą ta 
uciążliwa kwestia - różne wersje wydarzeń rozłożyły się 
leniwie na plaży i nastręczają sporo kłopotów; którą z nich 
wybrać? Tę z niebieskim grzbietem i żółtym podbrzuszem? Tę 
ze złotymi bokami i pomarańczowym spodem? Tę różową, która 
uśmiecha się i szczerzy błękitne zęby? Tę z czerwonymi 
kolanamai? A może tę purpurową ze złości?
   Pogoda jest nie najgorsza; powietrze świeże, przejrzyste, 
i nawet z plaży widać ogromny obraz, stojący niedaleko 
wyjścia na taras. A. przygląda się maleńkim postaciom 
spacerującym nie opodal linii brzegu, gasi pragnienie 
przechylając szklaneczkę z jakimś sokiem, odgarnia włosy z 
czoła. Różne wersje wydarzeń, które łączą dwupokojowe 
mieszkanie, dziesiątki małych płócien, rozruchy, masy, kubek 
z pędzlami, ogród, pudełko, gabinet, słońca, butelki z 
alkoholem, czarną limuzynę - różne wersje wydarzeń kłębią 
się w głowie A. Co robić? W "Tajnej instrukcji policjanta" 
jest taki akapit: Walki słońc. Słońca oślepiają się nawzajem 
i robią sobie na złość wiele przykrości. Malarze-policjanci 
obowiązani są temu zapobiec. Malarze-policjanci nie powinni 
chodzić na koncerty. Słońca tak.
   Czy powinienem to robić? Za te brudne pieniądze mógłbym 
jednak kupić sobie jakieś słońce i wiele innych rzeczy...
   Sen przychodzi do A. tuż po północy.
                              *
Słońce latało nad miejscem, gdzie następnego dnia miał odbyć 
się koncert. Na pustej sali ustawiono niektóre instrumenty, 
kilka stołów, krzeseł i małe pudełko, którego przeznaczenia 
nikt nie znał (kto by zresztą zwracał na nie uwagę - było 
takie niepozorne i mało interesujące jak futerał od trąbki). 
Słońce chciało doczekać do chwili, kiedy zabrzmią pierwsze 
takty muzyki i wszystko zacznie wyglądać inaczej. Jedynym 
zagrożeniem mógł być policjant, którego nagła interwencja 
groziła niebywale ostrymi sankcjami. Co za świat! Kiedyś 
było jedno słońce i nie musiało na nikogo zważać. Teraz za 
każdym felernym słońcem ugania się malarz-policjant. Sytuację 
może uratować tylko koncert!
                              *
- Znowu był tu pana szef - powiedział służący. - Opowiadał o 
panu niestworzone historie. Kim pan jest, u diabła?
   - Nie wiem - odparł A.
                              *
A. fałszuje słynny obraz van O. pod tytułem "Gabinet 
komisarza żandarmerii". Doskonała imitacja. W komentarzu do 
swojej pracy A. mówi: Mnożą się znaczenia i konteksty. Mnie 
wskazówki kojarzą się wyłącznie ze słońcem. Imitacje z 
niespełnieniem. Wielki dom z górą. Dziesięć fałszerstw z 
przykazaniami. Przestępstwo z wybawieniem. Pudełko z 
czystością.
   Ranek.
                              *
Koncert
Czołg wygląda jak orzech. Kamień wygląda jak ołówek. Szyba 
wygląda jak samochód. Malarz-policjant wygląda jak głupi.  
Krew wygląda jak trup. Historia wygląda jak znaczek.  
Kelnerka wygląda jak arszenik. Stół wygląda jak herbata. Gaz 
wygląda jak statek. Ambulans wygląda jak dodajnik. Szklanka 
wygląda jak śpioch. Dziecko wygląda jak taboret. Ludzie 
wyglądają jak reliefy. Koncert wygląda jak...  
                              *
Jak pięknie! Bandyta przestąpił prób domu ze wzruszającą
lekkością. Niebywały sukces! Sprzedałem wszystkie obrazy! 
Pieniądze wypychają kieszenie naszych spodni, koszul i 
płaszczy! Rozrywają przyciasne nesesery i podręczne torby! 
Wysypują się z wielkich szaf i tajemnych schowków! Jesteśmy 
bogaci! Wyobraź sobie, że udało się za pierwszym razem! Za 
pierwszym, słyszysz?! Hej, u diabła, gdzie jesteś?! Bandyta 
wszedł do pokoju na piętrze. Rozbrzmiewał właśnie "Koncert w 
Bolonii" Cecil Taylora, kiedy A. opadł na krzesło kompletnie 
pijany.
                                            Cezary Domarus


                       CEZARY DOMARUS
Urodził się w 1966 roku w Gdyni. W 1987 roku po siedmiu 
miesiącach nauki rzuca studia na Wydziale Ekonomiki 
Transportu Morskiego Uniwersytetu Gdańskiego, by kolejno - 
naprawiać sprzęt domowy, pracować jako magazynier, być 
bezrobotnym, korektorem, akwizytorem, dealerem w dziale 
ogłoszeń "Gazety Morskiej". W połowie lat osiemdziesiątych 
działa w GKF "Collops" i publikuje w tamtejszym fanzinie 
opowiadania, z których nie jest dziś dumny. Obecnie nie 
pracuje zawodowo, od dwóch lat pisze na poważnie (choć 
chwilowo bez sukcesów), będąc jednocześnie członkiem 
Efemerycznej Formacji Muzyki Wypierdliwej "Śnieżynki-
Ptaszęta" ze stolicą w Gdyni.
   "Koncert w Bolonii" nie jest jego typowym tekstem. W 
polskiej fantastyce też raczej nie znajdziemy podobnej 
próby, pewnie także dlatego rzecz zwróciła uwagę jurorów III 
konkursu. Zapowiada Domarus nadesłanie do "NF" następnych 
opowiadań, bliższych tradycyjnej SF.
                                                    (mp)
