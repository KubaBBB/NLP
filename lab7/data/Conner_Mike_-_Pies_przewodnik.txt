Autor: Mike Conner
Tytul: Pies przewodnik

(Guide Dog)

Z "NF" 1/94


   Kiedy miałem czternaście lat, rodzice sprzedali mnie.  
Nie mam do nich pretensji. Dostali dużo pieniędzy. Mama i 
tato prowadzili firmę importową, ale z trudem utrzymywali 
się na rynku. Nigdy nie osiągnęli oszałamiających zysków, 
ale radzili sobie akurat na tyle dobrze, żeby nie 
splajtować. Poza tym mieli jeszcze jednego syna, którego 
sprzedać nie mogli. Dlatego kontrakt bardzo był rodzinie 
potrzebny.  
   Tej nocy, kiedy odchodziłem, tato się rozpłakał. Obiecał, 
że kiedy skończę dwadzieścia pięć lat i odpracuję swój 
czas, mogę wrócić do domu, a on odda mi wszystko co do 
centa. Powiedziałem, że nie musi tego robić. Byłem w wieku, 
w którym człowiek nie przejmuje się opuszczeniem 
domu. I tak pewnego grudniowego poranka tato starą furgonetką 
odwiózł mnie do kompleksu. Oczy miał jeszcze czerwone, 
ale już nie płakał. Kazał mi uważać na siebie w mieście, 
słuchać nauczycieli i myć przed jedzeniem wszystkie owoce 
i jarzyny. Pomyślałem, że zna się na tym, skoro sprowadza
żywność. Podziękowałem więc i powiedziałem, że zobaczymy 
się za dziesięć lat. Podarował mi taki mały niebieski scyzoryk 
z pilnikiem do paznokci i nożyczkami. Miałem go jeszcze, 
aż do ostatniej nocy. Nigdy nie sądziłem, że naprawdę mógłbym 
użyć tak małego noża jako broni. Był ostatnią rzeczą, jaką 
dostałem od taty; stałem obracając go w jednej ręce, a 
drugą machałem na pożegnanie.
   Z początku tęskniłem za rodziną. Każdy tęskni, jeśli 
ma choć odrobinę serca. Ale Akademia opracowała tysiące 
sposobów, żeby ułatwić zapomnienie. Było mnóstwo zajęć, a
także program towarzyski. Do pokoju i do klasy wstawiali 
tych, z którymi - zgodnie z rachunkiem prawdopodobieństwa - 
powinien się człowiek dogadać. Chcieli, żeby się jak 
najszybciej zakochał. Nieważne w kim. Siedział człowiek 
samotny jak diabli, a oni dawali współspaczkę, też samotną, 
odwracali się w inną stronę i stwarzali dogodne okazje... 
Jak można się oprzeć? A kiedy już myślał, że wszystko układa 
się świetnie, przenosili ją albo jego o klasę wyżej, czy do 
innego internatu. Więc jęczał, stękał, a potem zaczynał się 
rozglądać za kimś nowym. I tak mijały lata.  
   W końcu zdawało się egzaminy i człowiek mógł zobaczyć, 
do czego to wszystko służy. Jak zwykle w takich przypadkach, 
rzucali go na głęboką wodę (chociaż po trzech latach byli 
w zasadzie pewni, kto utonie, a kto sobie poradzi). 
Wczesnym rankiem zabierali na Drzewo, wysadzali na czubku 
i mówili, że trzeba tylko wrócić do bram Akademii. Żadnego 
limitu czasu. Żadnego na śmierć i życie. Kto się przestraszył, 
mógł brzęczykiem wezwać pomoc. Zabierali go z powrotem 
i próbował znowu, ile razy miał ochotę. Ale wszyscy wiedzieli, 
że dotarcie do bramy oznaczało wyjście ze szkoły. Po trzech 
latach ustawiania, manipulacji i innych systemów nauki 
nie było nikogo, kto by o tym nie marzył.
   Ja w każdym razie marzyłem. Całymi godzinami studiowałem 
taśmy i mapy. Zakładałem słuchawki i przyzwyczajałem się 
do odgłosów, jakie wydają oni. Znałem najlepsze piesze 
trasy, umiałem zapytać o drogę i czytać odpowiedzi z tych 
krótkich tańców, jakie wykonują. Miałem pakiet z żywnością 
i listę dystryktów Drzewa, gdzie wolno było mieszkać i 
pracować naszym ludziom. Kiedy nadszedł czas, uważałem, 
że poradzę sobie bez problemów. Przelecieli ze mną kawałek 
i wysadzili na samym czubku Drzewa.
   O rany! Grzędy na szczycie są wąskie, wyślizgane od 
wiatru i zaokrąglone jak gałęzie. W dodatku trampki o 
podeszwach z nacinanej gumy i treningi na równoważni nie 
mogły przygotować na szokujące wrażenie tysięcy z nich, 
całych rojów brzęczących skrzydeł. Nie mówiąc już o tym, jak 
odwracali głowy i wytrzeszczali oczy patrząc na mnie. 
Myślałem, że chcą, żebym spadł. A potem uświadomiłem sobie 
coś gorszego: że ich wcale nie obchodzi, czy spadnę; że 
jestem dla nich nikim, a oni dla siebie wszystkim. Trudno 
wytrzymać to uczucie, a równocześnie dalej schodzić w dół. 
Mimo licznych grzęd i platform istniały miliony miejsc, 
gdzie mogłem runąć w dół i odbijając się jak kulka we 
flipperze, dolecieć aż do ziemi.  
   Po pięciu minutach pośliznąłem się i machając nogami 
zawisłem na gładkiej grzędzie. Walczyłem z chęcią poddania 
się, która odsysała siłę z mięśni i budziła pragnienie, by 
rozprostować palce. Ale powiedziałem sobie, że po to właśnie 
tu jestem: żeby przeżyć. To jedyny sposób, by zobaczyć 
kiedyś zakończenie kontraktu. Po to chodziłem do szkoły! 
Podciągnąłem nogi, stanąłem i rozłożyłem ramiona, żeby 
przelatujący obok trzymali się z dala ode mnie. 
Rzeczywiście, zaczęli skręcać, bo radar informował ich, że 
odzyskałem pozycję. Potem szukałem drogi i skakałem coraz 
niżej, aż dotarłem do fontanny, którą pamiętałem z taśm. 
Ustaliłem kierunki i w końcu stanąłem przed bramą szkoły. 
Trwało to sześć i pół godziny. Później mówili, że to coś w 
rodzaju rekordu. Nie wiem. Miałem wrażenie, że minęła cała 
wieczność.  
   Następnego dnia wezwali mnie i przydzielili do gniazda.
   Pies przewodnik mieszka w gnieździe przez dwa lata. 
Nauka trwa dalej, ale chodzi o to, by dowiedzieć się jak 
najwięcej o ich życiu. Moje gniazdo leżało nad rzeką, jakieś 
trzydzieści kilometrów od Drzewa. Była to piękna okolica, 
pełna bujnej roślinności. Mnóstwo kwiatów, a wśród nich 
ścieżki. Można było spacerować i prawie uwierzyć, że to 
dom... dopóki w pobliżu nie przeleciał ktoś z nich.
   W rodzinie gniazda po raz pierwszy zakładają człowiekowi 
uprząż. To oznaka psa przewodnika i środek komunikacji 
z klientem. Słowo "klient" jest dość trudne do zrozumienia. 
Trzeba zapomnieć to, co nam się dotąd z nim kojarzyło.
Spróbować dogłębnie pojąć koncepcję służby. Celem przewodnika 
jest pomóc klientowi żyć w miarę możliwości normalnie. 
W gnieździe uczymy się nie odczuwać wstydu, być 
dumnym i cieszyć się z tego, czym jesteśmy. W ten sposób 
możemy zrozumieć tę ich wdzięczność, jaką otrzymujemy w 
zamian. Przyznaję, że czasem trudno sobie z nią poradzić, 
lecz bez niej nie można zostać psem przewodnikiem. To tak, 
jakby człowiek był rośliną i zanim zacznie rosnąć i rozkwitać, 
musiał się nauczyć cenić światło.
   Trafiłem do dobrego gniazda. Od wielu lat współpracowali 
z Akademią i przyjmowali studentów. Wiedzieli, jak nas 
szkolić. To było dość stare gniazdo i sporo dzieci już 
prawie dorosło. W gnieździe to głównie dzieci zajmują się 
nauką. Śmieją się, kiedy pierwszy raz poczuje się na plecach 
tysiące maleńkich igiełek translatora uprzęży, 
zamieniającego ich brzęczenie w figury, które można 
interpretować jako słowa. Pokazują mowę ciała. Swoje 
pierwsze ruchy w uprzęży też wykonuje się z dziećmi - to one 
trzymają uchwyt i przyciskają kolana do miseczek na 
biodrach. Jeśli są już dość duże i silne, próbują latać. 
Czasem uda się przelecieć cały pokój, czasem się spada i 
leży jedno na drugim, rozpycha i próbuje rozplątać... jak z 
każdym innym, normalnym dzieckiem.  
   Najważniejszy element nauki dotyczy emocji. Chodzi o 
to, przez co trzeba przejść, jeśli zaakceptują człowieka 
choćby częściowo. W szkole tłumaczą, że może to być wynik 
jakiejś reakcji chemicznej. Akurat. Kto raz poczuł coś 
takiego, ten wie do razu, że nie ma to żadnego związku 
z chemią. To duchowa fala miłości i wdzięczności, która 
wali w umysł z taką siłą, że człowiek zwija się w kłębek. 
Myśli, że zrozumiał wszystko. I wie, że czymkolwiek to 
jest, warto było się starać.
   Pamiętam, jak poczułem to po raz pierwszy. Bawiłem się 
wtedy z którymś z młodszych dzieci. Graliśmy taką długę 
chochlą i lepką piłką. Zrobiłem ruch, złapałem za plecami 
i natychmiast odrzuciłem do niego, a on stał tylko i patrzył 
na mnie; wielkie oczy lśniły mu jak porcelana. I wtedy 
trafiło mnie z taką siłą, aż pomyślałem, że pęknę.
   Naturalnie, kto raz to poczuje, chciałby znowu. Dlatego w 
Akademii uczą nas panować nad emocjami. To uczucie 
przynależności jest dla nich sensem wszystkiego. Łączy ich i 
daje zdrowie.  Ale ludziom wolno go tylko posmakować. Tak to 
nazywają w szkole: posmakować. Kiedy czuje się, że nadpływa, 
trzeba odstąpić. Nie pozwalać, żeby trafiło z całą mocą. Za 
pierwszym razem, w ogrodzie z tym dzieciakiem, dostałem 
pełną dawkę i zapłaciłem za to. Poza płomiennym blaskiem 
przynależności trwa czarna, pusta nicość, która uderza 
jeszcze mocniej. Załatwiła mnie prawie na dobre. Byłem tak 
załamany, że przez następne trzy dni myślałem tylko, jak 
mógłbym się zabić tym małym scyzorykiem od taty. W końcu 
jakoś z tego wyszedłem i od tej pory byłem już 
ostrożniejszy.  Pilnowałem, żeby tylko smakować.  
   Trzeba nauczyć się, ile można przyjąć, a potem ciągnąć 
aż do granicy, ale pozostawać po bezpiecznej stronie. Byli 
tacy, którzy chcieli więcej. Brali, ile mogli i wytwarzali 
w sobie tolerancję. Nie myśleli o konsekwencjach. To 
renegaci. Miałem się jeszcze z nimi spotkać.

   W drugim roku z rodziną radziłem sobie całkiem dobrze. 
Nie czułem już uprzęży, a umysł bez trudu zamieniał na 
słowa i obrazy wyciskane na plecach kontury. Polubiłem 
swoje gniazdo. Ojciec zabierał mnie na przeloty w uprzęży 
i zgraliśmy się doskonale. Oczywiście on widział i 
miał czuły radar, więc nie musiałem nim kierować. Ale pomógł 
mi zrozumieć system ruchu i kto ma pierwszeństwo na 
skrzyżowaniach.  Powiedział, że byłem najlepszym psem, jaki 
trafił do gniazda.  Psem. W ten sposób uprząż tłumaczyła 
dźwięk, który nas określał. Ojciec też się do mnie 
przywiązał. Czułem, jak nadpływają emocje, więc 
zesztywniałem wewnętrznie i posmakowałem tylko odrobinę. 
Wiedziałem, że niełatwo mu przyzwyczaić się do przewodnika 
tylko po to, żeby się rozstać. Mnie też nie było lekko. Ale 
takie jest życie.  

   Kilka dni po tych pochwałach ojca dyrektor wezwał mnie 
do gabinetu. Kiedy wszedłem, siedział za biurkiem. Miał 
wielkie okulary - to dobrze, bo małe oczy zaczynały robić 
na mnie dziwne wrażenie.
   - Byłeś doskonałym, wybitnym studentem - zaczął dyrektor.
   - Dziękuję panu.
   - Dokonałeś więcej niż mieliśmy prawo oczekiwać.
   Mówił ze wzruszeniem. Zawsze mnie dziwi, że tak wyraźnie 
okazujemy emocje: drżący głos, przymglone spojrzenie. A 
tak niewiele przebija się uczuć.
   Dyrektor przetarł okulary.
   - Zwrócił się do nas przedstawiciel bardzo szczególnego 
klienta. To bardzo, ale to bardzo ważna osobistość tego 
świata. Nie mieliśmy jeszcze okazji służyć komuś tak wybitnemu. 
Na szczęście, możemy podjąć to wyzwanie. Wierzę, że jesteś 
gotów do pracy przewodnika. Wierzę, że jesteś jedyną osobą, 
która może prowadzić tego klienta. - Położył mi dłonie 
na ramionach i spojrzał głęboko w oczy. - Co ty na to?
   - Zaryzykuję - mruknąłem.

   Nazwałem go Henrym. Był artystą. Artystą to znaczy 
malarzem i rzeźbiarzem, najsłynniejszym, jaki kiedykolwiek 
żył na tej planecie. Jednym z powodów było to, że żył już 
tak długo - dłużej niż wszyscy jego krewni. Teraz mieszkał 
sam. To był drugi powód jego sławy. Dla nich jest 
zdumiewające i absolutnie niepojęte, że ktoś zdecydował się 
na samotność. Ciągle go o to pytali, a on zawsze 
odpowiadał, że nie jest sam, że są przy nim wszyscy, którzy 
kiedykolwiek oglądali jego prace. Ale naprawdę mieszkał sam, 
a oni nie mogli tego zrozumieć.  
   Trzeci powód sławy Henry'ego to fakt, że był niesamowicie 
dobry. Może i latał w kółko, porozumiewał się brzęczeniem 
i krótkimi tańcami, a żywił obgryzając brzegi wielkich 
liści... ale potrafił też malować. Za płótno służył mu 
rodzaj jedwabistego materiału rozciągniętego na różnego 
kształtu sztalugach - czasem prostokątnych. Odkąd pamiętali, 
pokrywał je cudownymi obrazami.
   Henry był wielkim mistrzem i byłby nim na każdej planecie. 
Niestety, zestarzał się. Oślepł. Jego wielkie oczy stały 
się teraz mlecznobiałymi talerzami i Henry tylko z grubsza 
rozpoznawał kształty i odróżniał światło od ciemności. 
Wzrok pogarszał mu się od dawna, ale Henry ciągle malował. 
Potem przestał działać radar. Pierzaste wyrostki na głowie 
zwiędły i zwinęły się, a Henry zapadł w noc. Po raz pierwszy 
był naprawdę sam. Ale wciąż nie stracił siły. Nie chciał czekać 
na śmierć w gnieździe dla starców. Miał jeszcze tyle pracy! 
Dlatego skontaktował się z Akademią, a Akademia posłała 
mnie.

   Dom Henry'ego nazwałem Atelier, bo tym właśnie był. 
Stał na urwisku, skąd roztaczał się wspaniały widok na 
Drzewo i jego konary, migoczące jak fasety śnieżnego kryształu. 
Wewnątrz pokoje miały niesamowicie wysokie stropy i wielkie 
okna. A w każdym kącie były obrazy i rzeźby.
   Henry oceniał, że stworzył ćwierć miliona obrazów, nie 
licząc szkiców, studiów i zamalowanych pierwszych prób, nie 
wspominając też o statuach, odciskach, gipsowych odlewach i 
rysunkach piórkiem. Wszystko to leżało w stosach dookoła.  
Henry nie utrzymywał porządku. To też było w nim niezwykłe, 
ponieważ na ogół są poukładani jak szpilki. Nie Henry.  
Skorupę pokrywała mu farba, miejscami bardzo stara, po parę 
warstw - jak na poręczy schodów w starym hotelu. Nigdy jej 
nie czyścił. Była jego znakiem. Opowiadał, że kiedy był 
jeszcze bardzo młody i dopiero opuszczał gniazdo, ta 
niedbałość sprawiała mu wiele kłopotów. Nie mógł znaleźć 
pracy ani jej utrzymać, gdy już znalazł. Stara historia.  
Ci, którzy nie potrafią się dopasować, najbardziej się 
starają, by nadać wszystkiemu sens. Dlatego właśnie istnieją 
obrazy, książki, sztuka i wszystko inne, co nie jest 
jedzeniem ani interesem. Jeśli ktoś nie pasuje do świata, 
próbuje tak go przerobić, żeby świat pasował do niego.  

   Kiedy mnie przywieźli, dyrektor czekał już w Atelier.  
Czyścił okulary i wycierał nos - miał alergię. Ściągnęli też 
Ministra Edukacji (owszem, mieli to wszystko: stanowiska 
rządowe, miejsca kultu, tereny handlowe, uniwersytety...  
tak jak my; wyglądały wprawdzie inaczej, nie zawsze mieściły 
się w monumentalnych budynkach, ale były, jak sam miałem się 
przekonać). Przybyli też reporterzy z ich prasy i kilku z 
naszej. Nasi robili zdjęcia i pytali, jak się czuję, skoro 
dostałem taki ciężki przydział. Dyrektor wytarł nos i 
spojrzał mi w oczy, a ja pamiętałem, że mam być grzeczny i 
uprzejmy - chociaż całe to zamieszanie było dość irytujące.  
W końcu wprowadzili mnie do środka i tam stał on - na środku 
pierwszego z wielkich pomieszczeń Atelier. Długie ręce 
trzymał przed sobą i lekko przechylał głowę, bo nie bardzo 
wiedział, co się dzieje. Jeden z nich podszedł - 
dowiedziałem się później, że to impresario Henry'ego - i coś 
zabrzęczał. Henry przytaknął, zrobił kilka kroków i znalazł 
się przy mnie.  
   - Jak leci? - odezwał się po angielsku.
   Musiał długo ćwiczyć. Jest im bardzo trudno wydawać 
dźwięki, których my używamy, ale Henry wyraźnie 
uwielbiał to wyrażenie. Wyjaśnił mi kiedyś, że jego zdaniem 
lepiej sumuje całą filozofię niż cokolwiek, co mógłby powiedzieć 
we własnym języku. To jasne; dla nich latanie jest czymś 
zupełnie normalnym, Henry uznał jednak, że dla nas ma większe 
znaczenie, że jest symbolem ucieczki, wzlotu i upadku, 
próby i porażki. A poza tym lubił, kiedy udawało mu się 
to powiedzieć. Wtedy właśnie odczułem napływ pierwszej 
fali. I od tej chwili kochałem Henry'ego i wszystko, co 
go dotyczyło.
   Nie mogłem się doczekać, żeby zacząć. Wreszcie, po paru 
godzinach, kiedy wszyscy już zrobili zdjęcia i zebrali się 
na wielkiej scenie grupowej w Atelier - specjalnie dla ich 
mediów - kiedy dyrektor i impresario podpisali niezbędne 
dokumenty, zostaliśmy sami. Pomogłem Henry'emu złapać 
uchwyt.  
   - To już - powiedziałem. Uprząż przetłumaczyła. Nie 
miał problemów ze słuchem. - Jak się czujesz?
   - Dobrze - odparł.
   Czułem na plecach lekkie ukłucia igieł.
   - Rozumiesz mnie?
   - Mam nadzieję, że tak.
   - W porządku - stwierdziłem. - Bierzmy się do roboty.

   Odkryłem, że Henry też przeszedł szkolenie. Przestudiował 
"fizjologię psa", "psychologię psa" i "historię psa". Miał 
całe tony zwojów tłumaczących, jak się mną opiekować. Impresario 
wynajął firmę, której zadaniem było przygotować mi idealny dom. 
Ale rezultat przypominał trochę to, co się dzieje, kiedy 
grupa ślepców próbuje opisać słonia. Na przykład na samym 
środku pokoju ustawili umywalkę tak wielką, że mógłbym 
w niej pływać. A łóżko było w ścianie. Zresztą spałem w 
tym pokoju tylko przez kilka nocy. Potem przeniosłem łóżko 
do warsztatu, w którym Henry kiedyś rzeźbił. Ostatnio nie 
zajmował się rzeźbą, ale warsztat ciągle pachniał jakby 
trocinami sosny. Był niewielki, lubiłem jego zapach i lubiłem 
chodzić po drewnianych wiórach.
   Henry nigdy nie pytał, czemu się przeniosłem. Miał wyjątkową 
umiejętność pilnowania własnego nosa. To również niezwykła 
cecha, jeśli się pamięta, jak blisko byli ze sobą związani 
i że całkowicie brakowało im czegoś odpowiadającego naszym 
pojęciom taktu i grzeczności. W gnieździe dzieciaki musiały 
wiedzieć wszystko, co robię, dlaczego i po co. W końcu 
miałem dość pytań i mówiłem, żeby się zamknęły. Nawet wtedy 
pytały dlaczego. Henry nie. Henry zachowywał się tak, jakby 
wiedział, że bez pytania powiem mu wszystko, co go interesuje.

   Henry był niewidomy od mniej więcej dziesięciu lat. 
Początkowo godził się z tym i zadowalał rzeźbieniem w plastyku 
i glinie. Widziałem kilka dzieł z tego okresu - wdzięczne, 
zaokrąglone formy. Henry nie był gorszy niż poprzednio, 
jednak pragnął czegoś więcej. Chciał odzyskać swoją wolność, 
a do tego musiał znowu latać. Trzeba zrozumieć, że lot 
to jedyna rzecz, którą wykonują samotnie. A jednak latając 
stają się częścią Drzewa i świata. W tym względzie Henry 
nie różnił się od pozostałych. Bez latania czuł się samotny.
   Od razu zaczęliśmy ćwiczyć w wielkiej sali Atelier. 
Była istnym skarbcem sztuki Henry'ego. Stały tam płótna 
wszelkich rozmiarów i kształtów z jego Okresu Błękitnego 
i Pomarańczowego. Wyjaśnił mi, że te "okresy" nie były 
ciągłymi odcinkami w czasie. Kiedy ogarniał go "błękitny" 
nastrój, malował w takich właśnie odcieniach i w takim 
stylu, a historycy i krytycy zaliczali dzieło do "Okresu 
Błękitnego".
   Spędzaliśmy w tej sali długie godziny. Kiedy Henry 
wypoczywał albo wychodził z impresariem, wracałem tam, żeby 
popatrzeć na obrazy. Były ich setki, w tym jego 
najsłynniejsze, jak "Wodospad nocą" czy "Łuskacze", znane 
każdemu, kto lubi malarstwo. I w takim miejscu zaczęliśmy 
ćwiczenia z uprzężą! To jakby grać w piłkę ręczną w sali 
Medicich w Luwrze.  
   W sali były grzędy, blisko siebie, żebyśmy mogli skakać, 
a Henry nie musiał latać za daleko. Henry chwycił listwę 
i ściągnął lekko kolana. Spojrzałem na niego przez ramię.
   - Dokąd? - spytałem.
   - Ty wybierasz.
   - Jesteś pewien? Nie chciałbym, żebyś upadł.
   - A kto by chciał? - odpowiedział, szczerze rozbawiony.
   Zrobiłem pierwszy skok. Są bardzo zwinni, a przy tym 
silni i szybcy, więc z ruchów mojego ciała przez miseczki 
kolanowe bez trudu odczytywał odległość i kierunek. Nie 
bał się. Ufał, że się nie pomylę. Czasami spadaliśmy, ale 
Henry zawsze jakoś zdążył rozwinąć skrzydła. Od razu wiedziałem, 
że stworzymy dobry zespół. Wkrótce używał skrzydeł nie 
tylko do wyhamowania upadku. Latał, siedząc w uprzęży jak 
w siodle, a ja przesuwałem ciało tak albo inaczej i on 
wiedział, kiedy musi skręcić i jak bardzo albo że powinien 
zwolnić, czy zahamować i wylądować. Polecieliśmy aż na 
najwyższe grzędy Atelier. Upadek stąd na podłogę byłby 
śmiertelny, ale z Henrym czułem się bezpieczny. Wylądowaliśmy. 
Stałem tam i patrzyłem na Drzewo o wczesnym zmierzchu, 
słuchając stuku wznoszących się i opadających płyt piersiowych 
Henry'ego. Nie był w najlepszej formie do lotów i ciężko 
oddychał. Ale czuł się szczęśliwy.

   Pewnego dnia wylecieliśmy na zewnątrz. Był wczesny ranek, 
słońce wzeszło już tak wysoko, że zdążyło przepędzić mgłę. 
Ruch panował spory. Drzewo przypominało bąbel wrzącej wody, 
trochę rozmazany na brzegach, bo tylu ich wlatywało i wylatywało. 
Henry zostawił mi dużo czasu na przygotowania. Sam też 
musiał się denerwować. Wreszcie usłyszałem, jak staje za 
mną i łapie listwę uchwytu.
   - Jak leci - powiedział.
   Spojrzałem na niego. Przechylił lekko głowę, a przymglone 
dyski oczu wyglądały jak guziki z masy perłowej. Zastanawiałem 
się, jak właściwie leci. Nie byłem pewien, czy gdybym oślepł, 
zaufałbym komukolwiek, by prowadził mnie po pokoju. A co 
dopiero mówić o lataniu.
   - Jestem gotów - oznajmiłem.
   Henry przycisnął kolana do moich boków. Usłyszałem suchy 
zgrzyt jego płyt grzbietowych, kiedy wysunął skrzydła. 
A potem wyskoczył bez wysiłku i byliśmy w powietrzu. Wykręcił 
i spiralą ruszył w stronę Drzewa. Śmiał się i przewracał 
w powietrzu jak dzieciaki w gnieździe.
   Z początku nie miałem wiele do roboty. Potem znaleźliśmy 
się bliżej Drzewa i naprawdę zapanował tłok. Wszyscy używali 
radarów i powietrze było od tego tak naelektryzowane, aż 
włosy jeżyły się na karku. Ale musiałem o tym zapomnieć, 
używać oczu, uszu i zdolności przewidywania. Przypominało to 
jazdę przez ul, tyle że pszczoły ważyły tu po sto 
pięćdziesiąt kilo. Odskakiwałem, skręcałem i zwijałem się 
tak, jak mnie nauczono i tak, jak nawet mi się nie śniło. A 
przez cały czas Henry parł naprzód, gnał po alejach i spadał 
w sam środek w najbardziej ruchliwej porze dnia. Nikt tak 
nie latał jak my. Z pięćdziesiąt razy o mało nie mieliśmy 
kolizji, spowodowaliśmy z dziesięć wypadków. Czekałem, kiedy 
zaczną nas gonić ich gliny. Po pewnym czasie dostrzegłem 
jednak, że zaczynają ustępować, hamować i przyglądać się, 
jak ich mijamy. Myślałem z początku, że to chwilowa przerwa 
w ruchu, ale zaraz zrozumiałem: wieści się rozeszły. 
Wiedzieli, że Henry wrócił. Wracał z chyba najgorszego, co 
może się przytrafić komuś z nich, więc chcieli zobaczyć, jak 
tego dokonał.  
   Lataliśmy przez cały ranek. Później Henry zapytał, gdzie 
jesteśmy w stosunku do pewnych punktów orientacyjnych.  A 
wreszcie to on zaczął mnie prowadzić. Opuściliśmy Drzewo i 
przez jakiś czas lecieliśmy gębokim kanionem nad rzeką.  
Ściany były pochyłe i spękane, a drzewa rosły gęsto w 
rozpadlinach, gdzie mogły zapuścić korzenie. Kanion był 
coraz węższy i głębszy, niebo przesłonił dach zieleni, a 
dzień stał się mroczny i szarozielony. Słyszałem już szum 
wodospadu.  Nagle Henry szarpnął uprząż i wzlecieliśmy 
prosto w górę.  Przebijając listowie dotarliśmy do szerokiej 
półki, ocienionej kolejną warstwą konarów między ścianami 
kanionu. Usłyszałem głośne brzęczenie. Wylądowaliśmy na 
półce i Henry nabrał tchu.  
   - Co to za miejsce? - spytałem.
   - Przypuszczam, że można je nazwać kawiarnią - wyjaśnił 
przez uprząż. - Kaaff - dodał własnym głosem.
   Zawahałem się. To był jeden z prywatnych lokali. Mieli 
kluby i tak dalej, ale nas nigdy tam nie wpuszczali.
   - Myślisz, że to dobry pomysł, żebym tam wchodził? Wiesz, 
mogę zaczekać tutaj.
   Jak dobry pies, pomyślałem.
   - Nie bądź głuptasem. Jestem jednym z właścicieli. Może 
nawet jedynym. Pozostali mogli już poumierać.
   Pchnął lekko uprząż. Wprowadziłem go do środka. 
Zobaczyłem stoły i długie kamienne ławy. Siedzieli na nich 
ciasno stłoczeni. Kiedy mnie zauważyli, przestali rozmawiać. 
Nie lubią nas, pomyślałem. Nic dla nich nie znaczymy.  
   A potem wszystko eksplodowało, bo zobaczyli, że to Henry. 
Rzucili się do niego. Pozwalał się dotykać, gładzić, patrzeć 
w oczy i na przywiędłe czułki na głowie. Trzymając uprząż, 
żebym wszystko rozumiał, powiedział, że przyleciał tu z 
moją pomocą. Wtedy poczułem falę, ale nie cofnąłem się 
zbytnio. W końcu byliśmy w kawiarni.
   Usadzili nas i przynieśli Henry'emu i mnie po talerzu 
ze stosem liści i puchary żółtego sfermentowanego miodu 
z kwiatowego nektaru. Henry rzucił się na jedzenie, ale 
zauważył, że ja nie jem. Wstał. Przez uprząż zrozumiałem, 
że żąda jakiegoś posiłku dla swojego przyjaciela. Ktoś 
wyszedł i wrócił z misą owoców i jagód, żebym mógł jeść 
razem z innymi. Po długim locie byłem wygłodniały i nie 
przejmowałem się, czy coś może mi zaszkodzić. Uznałem, 
że skoro Henry ufa mi i pozwala kierować sobą w locie, 
ja też mogę mu zaufać i wierzyć, że mnie nie otruje. Jak 
się okazało, owoce zawierały jakieś alkaloidowe prochy w 
niskim stężeniu, więc wkrótce tańczyłem ze wszystkimi po 
stołach i śpiewałem. Henry przeleciał ze mną dookoła sali 
i pozwolił paru przyjaciołom spróbować rundy w uprzęży. 
Nauczył ich, jak się wymawia "pies" i ułożyli o tym piosenkę. 
Potem Henry pokazał mi swoje obrazy na ścianach. Większość 
była bardzo stara, malowana na deskach tanimi farbami, 
które już pękały. Henry opisał mi każdy z nich. Niczego 
tu nie zmienili od jego ostatniej wizyty.
   To były głównie pejzaże albo martwe natury. Ale jeden 
naprawdę mnie poruszył. Przedstawiał ich dwoje, dorosłego 
i dziecko. Dorosły stał za dzieckiem i spoglądał na nie 
pochylając głowę. Dziecko odwracało głowę i wznosiło oczy. 
Coś w tym, jak patrzyli na siebie, przypomniało mi tatę... 
rozpłakałem się. To wzbudziło sensację. Nie przyszło mi 
do głowy, że będą wyczuleni na moje emocje. Natychmiast 
wszyscy byli przy mnie, głaskali mnie i próbowali dotknąć 
łez. Musiałbym wypłakać całą rzekę, żeby wystarczyło dla 
wszystkich. Docierało do mnie tak wiele z ich reakcji, 
że przez moment czułem, jak odpływam. Wtedy wkroczył Henry. 
Stanowczo kazał im odstąpić, uspokoić się, żebym się
zdołał jakoś opanować.
   - Jak leci? - spytał, kiedy już przyszedłem do siebie.
   - To ten obraz. Poczułem się bardzo smutny... i szczęśliwy 
równocześnie.
   - Naprawdę?
   - Tak. To niesamowicie piękny obraz.
   - Chciałbyś go?
   - Nie mógłbym. Tu jest jego miejsce.
   - Przyniesiemy im coś innego. Chcesz? Podarowanie ci tego 
sprawi mi przyjemność.
   - Dobrze - zgodziłem się.
   Kazał im zdjąć obraz ze ściany i odlatując zabraliśmy 
go ze sobą.

   Powiesiłem obraz nad moim posłaniem w warsztacie rzeźby. 
Lubiłem uczucia, jakie we mnie budził. Przyjemnie było 
mieć taki obraz u siebie, gdzie mogłem zobaczyć go przypadkiem 
wchodząc albo wstając rano z łóżka. Tak powinno się oglądać 
malowidła. W muzeum, gdzie przychodzi się specjalnie po 
to, żeby je zobaczyć, gdzie stoi się z szacunkiem w tłumie 
ludzi, przypomina to gapienie się na zwierzęta w zoo. Budzi 
nieprzyjemne wrażenie, bo przecież normalnie nie ogląda 
się zwierząt w taki sposób. Obrazy powstają dla pieniędzy 
albo dla satysfakcji artysty, nie po to, żeby wisieć na 
wystawach w masie innych obrazów. Przynajmniej ja tak sądzę.
Którejś nocy powiedziałem o tym Henry'emu.
   - Czy to twoja teoria sztuki? - zapytał.
   Wyjaśniłem, że to właściwie nie teoria. Raczej opinia. 
W zamyśleniu pochylił głowę, ponieważ w jego języku nie 
istniał precyzyjny odpowiednik słowa "opinia". Po chwili 
wyprostował się nieco.
   - Chcesz powiedzieć, że to twój pomysł na sztukę.
   - Mniej więcej o to chodzi.
   - Pies przewodnik i ja myślimy podobnie - stwierdził. 
- Zastanawiam się, czy widzimy podobnie.
   Lubiłem mu przypominać, jaki jestem mądry, więc zacząłem 
tłumaczyć, że moje oczy mają tylko po jednej soczewce, 
a jego miały dwieście pięćdziesiąt sześć. Przerwał mi jednak,
   - Widzimy - rzekł stukając w płytę na czubku głowy. 
- Wewnątrz. Wyglądasz przez drzwi do dużej sali. Co widzisz?
   - Krawędź tej ławy.
   - Dlaczego?
   - Nie wiem. Może datego, że drewno pękło. Zawsze się 
zastanawiałem, od czego.
   - Kolor?
   - To się zmienia, Henry. Wiesz, widać to z mojego łóżka. 
Czasami, wczesnym rankiem, kiedy na przykład padał deszcz, 
drewno jest szare i brązowe jednocześnie, z odrobiną błękitu. 
Rozległe, tak bym to nazwał.
   - Rozległe?
   - Tak wygląda światło w wielkim kościele, kiedy słońce 
nie świeci w okna. Coś takiego.
   - Rozległe - powtórzył Henry.
   Nie odzywał się więcej, wyszedł i zostawił mnie samego. 
Poczytałem książkę, a potem napisałem list do rodziców. 
Tłumaczyłem, żeby nie byli zbyt dumni z mojego przydziału. 
Mieli chyba powody do dumy, ale nie chciałem, żeby się 
mną wszędzie chwalili. Napisałem, że miałem szczęście trafiając 
do Henry'ego, ale kiedy się dobrze zastanowić, to po prostu 
odpracowuję swój kontrakt jak wszyscy inni. Starałem się 
unikać zbytniej brutalności. Ale nieźle jest raz na jakiś 
czas przypomnieć, co mi zrobili. Istnieje mnóstwo sposobów 
powiedzenia tego nie wprost. Po dziesiątkach listów do 
rodziny wciąż znajdywałem nowe.

   Skończyłem pisać, wysłałem list do sprzęgu, a potem 
zacząłem szukać Henry'ego. Znalazłem go na tylnym tarasie. 
Siedział w plecionym krześle i gryzł koniec patyka. Miał 
przed sobą tacę patyków i dopiero po chwili zrozumiałem, 
że przeżuwa pędzle. Wokół domu rosły krzaki, które miały 
zielone pędy pełne jedwabistych włókien. Kiedy je złamać, 
tworzyły takie ładne szczoteczki. Z odpowiednio dobranej 
gałęzi można było przeżuć pędzel dowolnych rozmiarów, od 
cienkiego jak włos po taki do malowania domu. Henry zrobił 
mniej więcej dziesięć, całkiem nowych.
   - Dobrze - powiedział dotykając uprzęży. - Właśnie 
miałem cię wołać.
   Przycisnął nowy pędzel do grzbietu dłoni, przygryzł 
go jeszcze kilka razy, po czym położył na tacy obok innych.
   - Możesz to zabrać?
   Podniosłem tacę, a on chwycił listwę i skierował mnie 
do dużej sali. Tam ustawił na środku swój stołek, jeszcze 
jedno krzesło i płótno na sztalugach.
   - Odłóż tacę i siadaj - polecił.
   Usiadłem. Serce biło mi szybko. Henry zajął miejsce 
po lewej stronie, trochę za mną. Wziął świeżą paletę i 
wycisnął farby z tubek. Wiedział, jakich kolorów potrzebuje. 
Kiedy zaczął tracić wzrok, nauczył się układać wszystko 
zawsze w tym samym porządku.
   - Jest pochmurno? - zapytał.
   - Tak.
   - Dziś namalujemy ławę - oznajmił. - Jak daleko?
   Powiedziałem.
   - Gdzie?
   Nie byłem pewien, o co mu chodzi.
   - Jeśli staniesz prostopadle do płótna, gdzie?
   - Trochę z boku, na prawo.
   Wziął ołówek, sięgnął obok mnie i zrobił szkic. Minutę 
zajęło mu narysowanie kształtu ławy. Perspektywa, kąt, 
nawet linie cieni były idealne. To wydawało się po prostu 
niewiarygodne.
   - Jak to zrobiłeś?
   - Od wewnątrz. Jestem stary i długo tu mieszkam, więc 
pamiętam. Ale coś nowego... - pokręcił głową. - Potrzebuję 
swojego psa.
   - Będziesz próbował malować?
   - Nie. Będę malował. Z tobą.
   - Ale ja nie umiem malować. Nie potrafię nawet wyrysować 
prostej linii.
   - To prawda. I latać też nie umiesz.
   Musiałem się uśmiechnąć. Właściwie to nawet większa 
odpowiedzialność niż latanie z Henrym. Był przecież 
najsłynniejszym ze wszystkich artystów. Wszędzie.  
   - Byłbym bardzo szczęśliwy - powiedział i poczułem falę 
emocji, która niemal zwaliła mnie na ziemię.
   - Jak chcesz - stwierdziłem. - Spróbuję.
   - Dobrze - oświadczył Henry.
   - Ale jak będziemy to robić?
   - Będziemy się uczyć. Jak latania. Pierwsza lekcja to 
kolor. Weź ten pędzel. Chcę, żebyś wymieszał mi na palecie 
kolor.  
   - Jaki kolor?
   - Spójrz na ławę. Daj mi ciemność ze światłem od środka.  
Wymieszaj mi kolor, który nazwałeś "rozległym".  

   Pierwszy obraz skończyliśmy w kilka godzin. Henry nie 
należał do tych malarzy, którzy zamęczają obraz na śmierć.  
Lubił pracować szybko i szczerze mówiąc wtedy, za pierwszym 
razem, musiałem go hamować, bo nie dopracowaliśmy jeszcze 
systemu. Henry mnie słuchał. Przestał się bawić i zaczął 
pytać, jak wyglądają różne elementy obrazu. Pokazywał, gdzie 
trzeba położyć farby i jak mieszać je w różny sposób na 
różne pory dnia. Nigdy bym nie uwierzył, że naprawdę można 
kogoś nauczyć malarstwa, ale Henry potrafił tłumaczyć jedną 
rzecz, mówiąc o całkiem innej. A czasami puszczał moją rękę 
i kazał robić to, na co mam ochotę. Odpowiadałem: nie, ale 
twierdził, że obrazu nie można uznać za jego wyłączne dzieło 
i że jeśli naprawdę mam mu pomagać, też muszę w nim 
zaistnieć. Więc próbowałem najlepiej, jak potrafiłem. Kiedy 
pracowaliśmy, musiałem wszystko mu opowiadać: jak duże są 
figury na płótnie i gdzie się znajdują. W końcu znaleźliśmy 
sposób wyznaczania siatki proporcjonalnie do rozmiarów 
płótna. W ten sposób mógł oceniać kompozycję, wiedział, 
gdzie w danej chwili jesteśmy i mówił, gdzie powinienem 
przejść. Stworzyliśmy też skalę barw, z kolorami 
podstawowymi i odcieniami zmieszanymi jak nuty czy dźwięki 
fortepianu. Nazwał to nagłośnieniem kolorów.  
   Cała sprawa polegała na porozumieniu i na rozłożeniu 
wszystkiego tak, by wiele powiedzieć przy minimum opisu. 
Zajęło to sporo czasu, ale byliśmy w tym dobrzy, równie 
dobrzy jak w lataniu. Byłem jego przewodnikiem. Jak twierdził, 
wspólna praca sprawiała mu taką radość, że nie dba, czy 
widzi obrazy. Czuł, jak wyglądają i wyobrażał je sobie 
w myślach.
   Ten pierwszy obraz ławy zanieśliśmy do klubu Henry'ego w 
zamian za ten, który stamtąd wzięliśmy. Wszyscy się 
zachwycali i twierdzili, że jest równie dobry jak poprzednie 
prace. Henry pochwalił moje zasługi. To był pierwszy obraz 
z jego okresu "rozległego". Od tej chwili mieliśmy tworzyć 
rozległe dzieła przy użyciu rozległych barw. W końcu 
namalowaliśmy całą serię obrazów w tej samej zielono-
piaskowej tonacji. Byłem prawie tak samo pochlapany farbą 
jak Henry. I zaczynałem rozumieć czemu nigdy nie chciał jej 
zmyć.  

   Jak dotąd opowiadałem głównie o Henrym. To naturalne. 
Kiedy pierwszy raz zjawiłem się w Atelier, myślałem tylko 
o Henrym. Ale chyba ani na moment nie zapomniałem, kim 
jestem, skąd przybyłem i ile jeszcze dni pozostało do końca 
kontraktu. Henry wiedział, co czuję. Odczekał, aż rozniesie 
się wiadomość o naszych obrazach. A potem zorganizował 
nam wizytę w Akademii.
   Cieszyłem się z tego powrotu. To był wielki sukces szkoły. 
Przygotowali zdjęcia mnie i Henry'ego razem, a także chudego, 
długowłosego mnie w uprzęży ćwiczebnej. Wszyscy się zebrali, 
Henry wygłosił przemowę, ja tłumaczyłem, potem wygłosiłem 
własną. Powiedziałem, że wewnątrz wszyscy jesteśmy tacy 
sami, o czym wie każdy, kto patrzył kiedyś oczami innej 
osoby. Dodałem, że jeśli ktoś przez cały czas opiekuje 
się kimś innym, to automatycznie dba także o siebie. Byłem 
naprawdę natchniony. Dostali też sporą dawkę myśli Henry'ego. 
W górnym rzędzie widziałem mamę i tatę: obejmowali się, 
aż ich twarze całkiem poczerwieniały.
   Potem odbyło się małe przyjęcie w bibliotece. Starałem 
się być uprzejmy i odpowiadać na pytania. Mówiłem, że psy 
przewodnicy to wspaniała idea i dzięki nim kolonia może 
płacić za otrzymywaną pomoc. Ponieważ pod skórą wszyscy 
jesteśmy tacy sami, nie ma powodu, żebyśmy nie mogli pracować 
jako przewodnicy także dla innych ras. Może mamy do tego 
talent, chociaż talent nie jest potrzebny, gdy kienci są 
tak mili jak Henry. Potem stałem się jeszcze bardziej 
sentymentalny. Wreszcie Henry odciągnął mnie na bok.
   - Zmęczony?
   - Nic mi nie jest.
   - Z ostatnią odpowiedzią trochę przesadziłeś.
   - Słyszałeś?
   - Czułem, że ogarniają cię emocje - wyjaśnił.
   - No cóż - odparłem. - Mogę się podzielić tym ciepłem.
   - Chcesz zobaczyć się z przyjaciółmi?
   - Jestem ci potrzebny.
   - Nigdzie mnie stąd nie wypuszczą. Impresario będzie 
dla mnie tłumaczył. Możesz iść na chwilę.
   I wypchnął mnie tymi swoimi wielkimi dłońmi.
   Poszliśmy z kolegami do bufetu na skraju osiedla akademickiego. 
Widać tam było lśniące w oddali Drzewo. Usiedliśmy przy 
stole i z początku nastrój był trochę drętwy. Sporo z nich 
uczyło się, by kiedyś pracować jako przewodnicy. Ja wciąż 
miałem na sobie uprząż i widziałem, że to wprawia ich w 
zakłopotanie. Ale potem wypiliśmy kawę, zaczęliśmy się 
śmiać i poczułem się tak, jakbym nigdy stąd nie odchodził. 
Jedna z dziewcząt, którą kiedyś dobrze znałem, chciała 
koniecznie, żebym usiadł obok niej. Co chwilę próbowała 
mnie pocałować. Nie przeszkadzałem jej. Towarzystwo dziewczyn 
to coś, czego bardzo człowiekowi brakuje, jeśli tylko zacznie 
się o tym myśleć.
   Wszyscy zadawali mi pytania, właściwie te same, na które 
odpowiadałem poprzednio. Aż taki chłopak, Scott, spytał, 
jaki Henry jest naprawdę.
   - O co ci chodzi?
   Na Scotta właściwie nie zwracałem uwagi. Należał do 
tych, co zawsze wszystko przekręcają, żeby spojrzeć na 
to z najgorszej strony. Był o klasę niżej ode mnie i uważał, 
że powinien walczyć o pozycję. Mnie nigdy to nie przyszło 
do głowy i to chyba doprowadzało go do pasji.
   - Wiesz, kiedy się rozluźni - wyjaśnił. - Jaki jest?
   - On się nie rozluźnia - odpowiedziałem. Czułem, że 
sam sztywnieję.
   - Zgadza się. Jest przecież najsłynniejszą rzeczą, jaką 
tu mają. Wszyscy o nim brzęczą. Czy zaczynają brzęczeć, 
kiedy przelatujecie?
   - Myślę, że tak.
   - Myślisz! Za każdym wylotem musisz dostawać niezłą 
dawkę, nie mówiąc już o tym, co załapałeś dzisiaj.
   Scott powiedział to drwiąco i - co ciekawe - rozzłościł 
mnie. Mówił o emocjach, a wywołał taką, jakiej już 
dawno nie odczuwałem.
   - Co chcesz przez to powiedzieć?
   - Chcę powiedzieć, że żyjesz dla smaku. Nie jesteś lepszy 
od renegatów w głębi Drzewa!
   Powinienem go zignorować, ale nie potrafiłem. Na pewno 
nie smakowałem więcej emocji, niż było dla mnie zdrowe. 
Szczerze mówiąc, byłem dumny jak diabli, że smakuję ich 
o wiele mniej. Dlatego wstałem, złapałem go za kołnierz 
i praktycznie podniosłem w powietrze.
   - Jest mocny - powiedziałem. - Bardzo mocny i musisz 
go łapać, kiedy żyjesz tam zupełnie sam. Ale nie ja! Gdyby 
tak było, zostałby ze mnie wrak. Siedziałbym w głębi Drzewa i 
nie mógłbym pomagać Henry'emu. Ani sobie.
   - Taki jesteś wielki i wspaniały - wyrzucił Scott. - 
Ale mnie nie oszukasz. Może nie chcesz tego przyznać...
   Pchnąłem go na krzesło. Zaczepił ręką o stolik, wylało 
się trochę kawy i wszyscy podskoczyli. Zapadła cisza. 
Powiedziałem, że chyba lepiej już pójdę.  
   - Wrak! - krzyknął za mną Scott.

   Scott był durniem, ale nawet słowa durnia mogą zaboleć.  
A poza tym tkwiło w nich ziarno prawdy. Żeby być psem 
przewodnikiem, trzeba zapomnieć siebie. W czasie lotu czasem 
ma się wrażenie, że każda komórka mózgu pracuje, by sunąć 
naprzód i unikać zderzeń. To ciężka próba. I nawet wtedy 
czuje się, że wypadek nastąpi lada sekunda, że to straszliwa 
odpowiedzialność i że się do niej nie dorosło. Dlatego 
widuje się czasami przewodników lecących z nachmurzonymi 
twarzami, spoglądających na boki i unikających patrzenia w 
oczy. Dlatego tak często przewodnik traci nad sobą kontrolę. 
Bo myśli, że po tych wszystkich przejściach naprawdę 
zasłużył na całą tę miłość.  
   Myślałem o różnych sprawach, kiedy tamtej nocy opuściliśmy 
szkołę. Jechaliśmy samochodem z impresariem. Henry szanował 
moje uczucia i milczał, dopóki impresario nie wysadził 
nas przy Atelier.
   - Jeszcze jedno przyjęcie - powiedział Henry. - Takie 
samo jak inne.
   - Dużo ich już zaliczyłeś? - rzuciłem ostro.
   Wyjął z chłodziarki parę liści i zaczął obrabiać je 
szczękami. Teraz przestał i zwrócił głowę w moją stronę.
   - Robimy przyjęcia. Takie jak wasze. I dokładnie z tych 
samych powodów.
   - To macie szczęście.
   - Jak leci? - spytał Henry. Mógłbym przysiąc, że nauczył 
się wypowiadać to ze współczuciem. Ale w tej chwili nienawidziłem 
go za to.
   - Nijak.
   - Czy coś się stało, kiedy byłeś z przyjaciółmi?
   - Oni nie są moimi przyjaciółmi. Nie mam przyjaciół.
   Zaśmiał się cicho.
   - Nie sądzę, by to była prawda.
   - Nie zaczynaj, Henry. Nie jestem twoim przyjacielem. 
Jestem twoim psem. Wiesz, co to jest pies, Henry? Nie mamy 
ich tutaj, bo nie stać nas na ich utrzymanie, ale wiesz, 
czym one są? To zwierzęta. Kochamy je, bo są dość mądre, 
żeby nas pamiętać, i dość głupie, żeby nas kochać niezależnie 
od tego, co robimy. Więc i my je kochamy. Ale nie szanujemy 
ich, Henry. Ponieważ wierzymy, że jesteśmy od nich lepsi. 
Najgłupszy, najpodlejszy z nas wciąż jest lepszy od najlepszego 
psa. A tak właśnie mnie nazywasz: psem.
   Przez chwilę pozwolił mi mówić. Nigdy nie widział, jak 
się złoszczę, więc przypuszczam, że chciał popatrzeć. Wreszcie 
się odezwał.
   - Pies to tylko nazwa. My nie mamy psów. Psy to wasze 
słowo. Pojawia się w waszych głowach, kiedy słyszycie, 
jak o was mówimy. Nigdy nie nazwałbym cię psem w takim 
sensie, jak to rozumiesz.
   - A jak byś mnie nazwał?
   - Oczy - powiedział. - Ręce. Przyjaciel.

   Miał rację. Tym wszystkim dla niego byłem. Wstydziłem się 
swojego wybuchu. Przeprosiłem i dałem sobie słowo, że już 
nigdy nie poddam się podobnym uczuciom. Tłumaczyłem sobie, 
że powstały z wielu drobnych nieprzyjemności. Teraz, kiedy 
je z siebie zrzuciłem, wszystko znów będzie dobrze.  
   I przez pewien czas naprawdę było. Zrobiliśmy jeszcze 
kilka martwych natur z kwiatami i drzewami w pobliżu 
Atelier. Henry dotykał ich, żeby "zobaczyć" fakturę i 
położenie, lecz teraz częściej pozwalał mi malować samemu. 
Dodawał tylko jedno czy dwa pociągnięcia pędzla. Nie dbałem 
o to. Po tym przyjęciu zacząłem inaczej patrzyć na pewne 
sprawy.  
   Po kilku dniach Henry oznajmił, że gnuśniejemy i powinniśmy 
wylecieć na zewnątrz. Więc lataliśmy po okolicy. Zbliżała 
się zima, czasem padał deszcz, a czasem było zimno i mocno 
wiało. Henry się nie przejmował. Ubieraliśmy się ciepło 
i lecieliśmy.
   Przyzwyczaiłem się już do latania i zacząłem zwracać 
uwagę, dokąd lecimy i co się dzieje dookoła. Byłem dumny, że 
to potrafię. Sądziłem, że dorosłem i odseparowałem umysł od 
funkcji psa przewodnika. Oczywiście, tak naprawdę 
odseparowałem się tylko od Henry'ego. On to wiedział, ale 
nigdy się nie skarżył. Pozwalał mi na wszystko i czekał, co 
z tego wyniknie.  
   Pewnego dnia wlecieliśmy głęboko w Drzewo. Było ciemno, 
padał deszcz, a błyskawice zapalały się ze wszystkich stron 
na raz - zielonkawe, zimne, rzucające długie, wolno niknące 
cienie. Lecieliśmy do księgarni, gdzie Henry miał podpisywać 
albumy malarstwa. To był nasz sklep i Henry zgodził się 
chyba po to, żeby poprawić mi samopoczucie.  
   Po drodze prawie nie rozmawialiśmy. Udawałem, że muszę 
uważać, bo naprawdę było tłoczno. Wciąż czułem się wobec 
niego głupio. Myślałem, że te emocje to coś poważnego i już 
na zawsze. Tymczasem to był tylko jeden z cykli, jakie 
przechodzi przyjaźń. Z początku wzbiera entuzjazm i euforia, 
a potem następuje reakcja. Nowe uczucia przerażają, próbuje 
się je odepchnąć i odrzucić tę drugą osobę. To wszystko 
mija; wystarczy spokojnie poczekać. Minęłoby także z Henrym, 
gdybym tylko dał sobie szansę.  
   W głębi Drzewa panował mrok. Trafiliśmy do najstarszej 
części miasta i lotostrady zmieniły się w tunele wygładzone 
przez całe stulecia muskających je czubków skrzydeł. Mieli 
tu trochę świateł podobnych do iskrowników, ustawionych na 
krańcach tuneli. Mieli też małe brzękoskrzynki, które 
odbijały dźwięki i wspomagały radar. Lataliśmy trochę 
dookoła, aż w końcu trafiliśmy do skrzyżowania. Była tam 
aleja prowadząca do otwartych części Drzewa i trzy 
absolutnie czarne tunele, wiodące prosto w dół. Opisałem 
Henry'emu to miejsce, a on zdecydował, że powinniśmy wlecieć 
w środkowy tunel.  Miał nas doprowadzić w okolice księgarni.  
   - Sam nie wiem, Henry - powiedziałem.
   - Dlaczego? Jakoś leci. Wszystko w porządku. Świetnie 
sobie radzisz.
   Dla niego wszystko było w porządku. Bawił się. Dlaczego 
nie? Wyruszył w podróż wspomnień. Jego przodkowie spędzili 
parę eonów, wygryzając wnętrza pniaków.
   - Jest za ciemno. Nie wziąłem lampy. Powinieneś mnie 
uprzedzić.
   - Polecimy wolno. Znam te ulice jak własny dom.
   Trochę się niecierpliwił. Czułem to i wiedziałem, że chcę 
go zadowolić. Tam i wtedy nienawidziłem go za to. A przede 
wszystkim nienawidziłem siebie. Byłem uzależniony. Nie 
warto tego ukrywać. Nieważne, jak mało brałem, wciąż żyłem 
dla jego aprobaty.
   - Jak chcesz, Henry. Ty jesteś szefem. Lecimy.
   Chwycił listwę, przycisnął kolana, rozwinął skrzydła 
i wystartowaliśmy.
   Spadaliśmy coraz niżej. Niczego nie widziałem. Słyszałem, 
jak Henry raz czy dwa krzyknął zaskoczony, kiedy uderzyliśmy 
o ścianę. Cieszyłem się z tego. Byłem dla niego martwym 
ciężarem, tak jak zły jeździec jest ciężarem dla konia. 
Lot tunelem trwał całą wieczność, ale w końcu wpadliśmy 
na spory skwer - albo coś, co pełniłoby funkcję skweru 
w którymś z naszych miast. Było to miejsce, gdzie przesiadują 
bezrobotni, gdy wszyscy inni idą do pracy. W tym przypadku 
siedzieli tu renegaci. Chyba sześciu, plecami do ściany, 
znudzeni i nieruchomi do chwili, kiedy wynurzyliśmy się 
z tunelu. Wyglądało to, jakby ktoś nagle wcisnął przełącznik. 
Wyprostowali się, wyszczerzyli zęby i zaczęli się trącać 
łokciami, gotowi do zaczepki. Zakląłem pod nosem. Nigdy 
jeszcze nie widziałem tylu paskudnych facetów w jednym 
miejscu.
   - Jak leci? - spytał Henry.
   - Są tu renegaci - wyjaśniłem. - Ziemskie psy.
   - Naprawdę? - zdziwił się. - Jak wyglądają?
   - Jak męty, Henry. Wystarczy ci? - Zbliżali się do nas. 
- Uważam, że najlepszym wyjściem będzie teraz zawrócić i 
odlecieć, skąd przyszliśmy.
   - Niestety, to chyba niemożliwe. Muszę odpocząć.
   - Poradzisz sobie z lotem na wprost?
   - Raczej tak.
   - Naprzeciwko jest jakaś dziura. Tam się schowamy.
   Rozłożył skrzydła i polecieliśmy, ale byliśmy powolni, 
a ja mu ciążyłem. Mimo to mogłoby nam się udać, bo tamci 
siedzieli już od dawna, a Henry z wysuniętymi skrzydłami 
nie był drobną istotką. Ale jeden z nich pochwycił moje 
spojrzenie.
   - Popatrz no - krzyknął za mną. - Dobry piesek!
   A ja opuściłem nogi i zatrzymałem nas.
   - Co powiedziałeś?
   - Powiedziałem: piesek. Przecież nim jesteś. Właściwie 
jesteś nawet gorszy od psa. Pies nie potrafi inaczej.
   Powinienem go zignorować. Kim był, żeby mi stawiać 
zarzuty?  Tylko wrakiem, który sam kiedyś pewnie pracował 
jako pies przewodnik. Ale to, jak na mnie patrzył, jak to 
powiedział i jak się czułem, oznaczało, że muszę zareagować.  
   - Puść uprząż, Henry - rzuciłem.
   - Raczej nie.
   - Jeśli nie puścisz, to on mówi prawdę, a ja jestem 
twoim psem. Puść!
   Szarpnąłem się. Nie przyszło mi do głowy, że Henry może 
się bać. Był stary. Stał tam samotny i ślepy. Ale mnie 
obchodziły tylko własne uczucia. Wszedłem w grupę tych 
łobuzów, stanąłem przed tym, który mnie zaczepił i 
uderzyłem.  Rzucili się na mnie natychmiast. Byli słabi i 
powolni, a ja silny i szybki, ale było ich zbyt wielu. Nie 
wytrzymałem długo. Henry przede mną zrozumiał, co się 
dzieje. Oni potrafią skrzydłami ogłosić alarm i po dźwięku 
rozpoznają, kto wpadł w kłopoty. Wszyscy wiedzieli, że to 
Henry. Przyleciały ich setki, więcej, niż mogło się 
pomieścić w tunelach prowadzących na skwer. Całe roje. Tego 
właśnie chciały te wraki. Zanim zdążyli skopać mnie na 
śmierć, odeszli i położyli się rozkładając ramiona i 
zamykając oczy. Chłonęli wszystkie emocje z szerokimi, 
wniebowziętymi uśmiechami na twarzach.  

   Następnego ranka wezwano mnie do dyrektora. Byłem cały 
porozbijany. Miałem pęknięte żebro i spuchnięte oko. Dyrektor 
nie zwracał na to uwagi. Postanowił dokładnie mi uświadomić, 
jak bardzo wszystkich zawiodłem. Z początku prawie się 
nie odzywałem. Pomyślałem, że najpierw pozwolę mu wyrzucić 
to z siebie. Chociaż gdybym wiedział, co planuje, mógłbym 
spróbować powiedzieć coś na swoją obronę.
   - Pies przewodnik nie może zrobić niczego, co zagraża 
bezpieczeństwu klienta! - zaczął dyrektor. - Tego cię 
uczyliśmy.  To jest istotą wszystkiego, co tu robimy. A 
zwłaszcza ty!  Czy nie tłumaczyliśmy ci tyle razy, jak 
ogromna spoczywa na tobie odpowiedzialność? To najważniejsza 
osobistość tego świata! A nasza reputacja miała wznieść się 
lub upaść, zależnie od tego, jak wypełnisz to zadanie!  
   Musiałem coś odpowiedzieć.
   - Może na tym właśnie polega problem. Dlaczego ustawiamy 
się w pozycji służących? W ten sposób nigdy nie będą nas 
szanować.
   - Ponieważ tym właśnie jesteśmy. I w tym musimy odnieść 
sukces. Potem możemy iść dalej.
   - Myśli pan, że dadzą nam awans? - roześmiałem mu się w 
twarz. - Tak jak wtedy, kiedy za dobre stopnie przechodzimy 
do następnej klasy?  
   Zaczynał się wściekać. Nie zachowywałem się tak, jak 
to sobie zaplanował.
   - Nigdy nas nie awansują - mówiłem dalej. - Niby po co? 
Jestem tak blisko jednego z nich, tej "najważniejszej 
osobistości", jak pan to określił, jak jeszcze żaden z 
ludzi. I co z tego wyszło? Henry nie powiedział: nie bądź 
już moim psem przewodnikiem. Nie powiedział, że jestem mu 
równy. On wie, kim jest. I nie ma pojęcia, czym my jesteśmy.  
A to dlatego, że my sami nie mamy pojęcia! Więc skąd on ma 
wiedzieć? Całe to gadanie o odpowiedzialności... Kto jest 
odpowiedzialny za to, że myśleliśmy tylko, by się tu 
dostać? Nie zastanawialiśmy się co potem. W ogóle!  A teraz 
żyjemy jak obcy i snujemy plany, żeby jakoś się przydać! 
Wspaniale! Siedzi pan tu i ma nadzieję, że dostanie awans na 
użytecznego!  
   - Liczyłem na jakąś oznakę skruchy z twojej strony - 
oznajmił dyrektor. - Ale widzę, że oczekiwałem zbyt wiele.
   - Trafił pan. Mogę już iść?
   Trzymał przed sobą otwartą teczkę.
   - Iść? A dokąd to chcesz iść?
   - Do domu. Henry mnie potrzebuje.
   Dyrektor uśmiechnął się lekko. Zachował to sobie na 
koniec.
   - A skąd ci przyszło do głowy, że tam wrócisz?
   Wyprostowałem się.
   - Co to znaczy?
   - Zostawiłeś kienta samego i wdałeś się w bójkę. Spowodowałeś 
zamieszki - powiedział. - Podstawą stosunków między klientem 
a jego przewodnikiem jest zaufanie. Ty je zawiodłeś. Twoje 
stosunki z kientem zostały tym samym zerwane.
   - Jestem zwolniony?
   - Och, wciąż obowiązuje cię kontrakt. Wykazałeś, że 
w pewnych okolicznościach potrafisz być znakomitym przewodnikiem. 
Dajemy ci więc jeszcze jedną szansę. Otrzymasz nowy przydział 
do osoby kalekiej, tym razem zwykłego obywatela. Kogoś, czyje
życie nie jest pod ciągłą obserwacją...
   - Oni wszyscy są pod obserwacją!
   - Mimo wszystko...
   - Pytaliście Henry'ego? Czy chce tego?
   - Henry'emu, jak go nazywasz, przydzielono już nowego 
przewodnika.
   - Kogo?
   - To informacja poufna.
   - Kogo?!
   Skoczyłem do biurka, a on odsunął się, blady i spocony. 
Łatwo jest podejmować decyzje, siedząc w gabinecie. 
Porwałem teczkę i spojrzałem na papiery.
   - Scott? Posłaliście mu Scotta?
   - Ma najlepsze kwalifikacje...
   - To śmieć! Nigdy mu się nie uda! Henry go nie zechce!
   - Mogę wezwać Ochronę - oświadczył dyrektor. - Mogę 
uznać, że zerwałeś kontrakt, a ty i twoja rodzina jutro 
po południu traficie do obozu pracy. Czy tego właśnie chcesz?
   Stałem nieruchomo z teczką w dłoni. Mój temperament 
mocno się ostatnio nadwerężył. Może dlatego stracił 
trochę ostrości. Po chwili zamknąłem i oddałem dyrektorowi 
teczkę.
   - Popełnia pan wielki błąd - ostrzegłem.
   - Nie sądzę.
   - Henry i ja rozumiemy się. Tworzymy zespół. Pomagam 
mu znowu malować. Rozstanie złamie mu serce...
   - Klient rozumie zaistniałą sytuację - stwierdził dyrektor.
   - To znaczy, że on wie?
   - Spotkałem się z nim osobiście - odparł z satysfakcją.
   To kończyło sprawę. Jeśli Henry się nie przejmuje, to 
czemu mnie ma to obchodzić? Czułem, jak opada bitewna gorączka. 
Pozostał mi tylko cień nadziei.
   - Muszę zabrać swoje rzeczy.
   - Dostarczyliśmy je już do szkoły - odparł dyrektor.

   Dali mi pokój w szkole i tam mieszkałem, z całym 
majątkiem złożonym w pudłach w kącie. Nie chodziłem na 
lekcje i nikt mnie nie pilnował. Miałem pretensje do siebie 
i myślałem, że gdybym tylko mógł, cofnąłbym wszystko. A to 
wpływało na rzeczywistość tak, jak zawsze wpływa, czyli 
wcale. Pod koniec tygodnia przenieśli mnie do mieszkania na 
przedmieściach Drzewa, do mojego nowego klienta. Nazwałem go 
Lesterem.  
   Lester był chemikiem i stracił wzrok w rezultacie wypadku 
przy pracy. Właśnie wrócił z rehabilitacji i jego 
ubezpieczenie pokryło koszt przewodnika. Na nieszczęście, 
Lester wcale nie chciał przewodnika. Był w powypadkowej 
fazie depresji i uparł się, by mieszkać poza swoim gniazdem. 
Pragnął tylko siedzieć cały dzień w domu i być ślepym. A że 
ja czułem mniej więcej to samo, tworzyliśmy dobraną parę. 
Ale Lester potrzebował kogoś, kto zmusiłby go, żeby ruszył 
się. A ja w takim nastroju nie nadawałem się na 
pocieszyciela. Krótko mówiąc, Lester nie chciał pomocy, a 
ja nie miałem ochoty jej udzielać; łatwo zgadnąć, dokąd 
to nas prowadziło. 
   To nie znaczy, że nie próbowałem go wyciągnąć. 
Ćwiczyliśmy trochę z uprzężą, a któregoś dnia polataliśmy po 
okolicy.  Jednak po tym posmutniał jeszcze bardziej. A to 
znaczyło, że będę miał sporo wolnego czasu.  
   Mieszkanie Lestera było małe i ponure: żadnych okien, 
żadnej przestrzeni. Nie mogłem siedzieć ciągle sam, a on nie 
przejmował się, co robię, zacząłem więc chodzić na wycieczki 
po Drzewie. Nie zostałem renegatem. Nosiłem uprząż i kartę 
identyfikacyjną. Kiedy ktoś z nich albo jakiś człowiek mnie 
zatrzymał, tłumaczyłem, że wypełniam zlecenie. Chodziłem i 
rozglądałem się. Nabrałem formy - na szczycie często 
musiałem się wspinać, bo grzędy były dość daleko od siebie.  
Zabierałem też reflektor uprzężowy i schodziłem tunelami jak 
mogłem najgłębiej. Naprawdę liczyłem, że wpadnę na tych 
drani, przez których zabrali mnie od Henry'ego. Kilka razy 
wracałem na skwer, a raz nawet zostałem tam przez cały dzień 
i czekałem ukryty w cieniu. Ale nie spotkałem ich. Może to i 
lepiej. Nie bardzo wiedziałem, co bym wtedy zrobił.  
   Aż pewnego dnia zobaczyłem Henry'ego. Od razu poznałem 
jego wielką głowę i zamglone, mlecznobiałe oczy. Byłem 
wtedy w koronie Drzewa i obserwowałem chmury, które zbierały 
się na niebie jak zwykle o tej porze roku. I wtedy nadleciał. 
Wolno obracał głowę na boki, jak gdyby wciąż działał mu 
radar. Ale nie miał radaru, oczywiście. Miał nowego psa 
w uprzęży. Wychyliłem się i rzeczywiście, był to Scott; 
trząsł się cały i wyglądał, jakby lada chwila miał ich 
o coś rozbić. Brzęczenie nabrało mocy. Zawsze głośniej 
brzęczeli, kiedy przelatywał Henry. Był jak wrzucona do 
wody tabletka alkaseltzera.
   Potem podlecieli bliżej i mogłem zobaczyć twarz tego 
sukinsyna.
   To Henry go prowadził. Wyczuwał, czego Scott się boi i 
jakby wskazywał mu kierunek, gdzie był najmniej nerwowy.  I 
tam lecieli. Zataczali wielkie kręgi, więc mogłem się im 
przyglądać przez dłuższy czas. Pomyślałem nawet, że warto 
było przeżyć to wszystko, żeby zobaczyć spoconego ze strachu 
Scotta. Lecz gorycz stłumiła satysfakcję. Czułem się samotny 
i oszukany; po raz pierwszy żałowałem tego, co straciłem. 
Obserwowałem ich, póki nie zniknęli z pola widzenia. I wtedy 
postanowiłem, że wieczorem pójdę na spotkanie z Henrym.  

   Sztuka nie polegała na wyjściu od Lestera. Powiedziałem 
mu po prostu, że chcę wyjść. Nie przejął się. Nie jestem 
nawet pewien, czy mnie słyszał. A jeśli to i tak
się nie przejął, wiedziałem, że nie będzie mu się chciało na 
mnie skarżyć. Był zadowolony, że wychodzę.
   Więc wyszedłem. W Drzewie były trasy, którymi jeździły 
transportowce. Czekałem na jeden z nich, w kierunku Atelier. 
Wreszcie zjawiła się ciężarówka z krytą brezentem przyczepą. 
Skoczyłem i trafiłem. Solidnie walnąłem ramieniem o 
żebrowanie pod plandeką i niewiele brakowało, żebym spadł. 
Ale byłem silny i zdecydowany. Myśl, że mogę się zabić, 
nawet nie zaświtała mi w głowie.  
   I bardzo dobrze, bo transportowiec tuż za miastem ruszył 
ostrym tempem i musiałem mocno się trzymać, żeby mnie nie 
zwiało. A kiedy już zaczynałem się martwić, jak wysiąść, 
ciężarówka utknęła w jakimś korku. Zeskoczyłem i ruszyłem 
dalej piechotą. Przed sobą, jaśniejące w mroku na szczycie 
urwiska, widziałem Atelier.  
   Wieczór był ładny i świeży, chłodny i wilgotny jak zawsze 
w porze deszczów. Coś ćwierkało w krzakach po obu stronach 
ścieżki, a z wysoka dobiegały odgłosy ruchu. Ziemia należała 
do mnie. Kiedy zacząłem się wspinać, byłem wdzięczny losowi 
za te tygodnie ćwiczeń. Parę razy utknąłem pod przewieszkami, 
których nie umiałem ominąć. Musiałem wracać i zaczynać 
od nowa. Wreszcie dotarłem do ściany z tarasem i zajrzałem 
do środka.
   Wszystko wyglądało tak samo jak poprzednio. Wzruszyłem 
się trochę, ale zaraz sam siebie wyśmiałem. Kto miał 
poprzestawiać meble? Postanowiłem zaczekać. Chciałem 
porozmawiać z Henrym, ale nie mieszać do tego Scotta. 
Czekałem i obserwowałem, aż doszedłem do wniosku, że nikogo 
nie ma w domu. Wszedłem więc i najpierw zajrzałem do kuchni, 
żeby sprawdzić, co trzymają dla psa. Znalazłem pomarańczowy 
sorbet w garnku suchego lodu. Strasznie mnie rozzłościło, że 
Henry jest taki porządny, a Scott taki mięczak. Ja 
przynajmniej płaciłem za śmietankę, próbując jeść to, co 
Henry.  
   Ponieważ Scott denerwował mnie coraz bardziej, 
postanowiłem zajrzeć do mojego dawnego pokoju. Wysprzątał 
go. Całe drewno ustawił według rozmiarów na półce pod ławą, 
a narzędzia powiesił na stojaku. Zamiótł podłogę i wyglądało 
na to, że nawet wyszorował ściany. To było obrzydliwe. 
Ludzie nie mają powodów, by być tacy porządni. Jeśli to 
robią, to tylko dlatego, że chcą nam wszystkim pokazać.  
   Scott wstawił też biurko - wypolerowane, z krótkim 
szeregiem podręczników między dwoma płytami ołowiu 
pomalowanego na złoto. Pozamykał szuflady - to była obelga 
dla Henry'ego!  Jakby go interesowało, co Scott trzyma w 
swoim biurku!  Za to mnie interesowało. Znalazłem wśród 
narzędzi długie, proste dłuto, a kiedy podważyłem środkową 
szufladę, pozostałe też dały się otworzyć. Były tak samo 
uporządkowane jak pokój. Trafiłem na stalową kasetkę z 
pieniędzmi, teczkę szkolnych świadectw, blok pokwitowań, 
książkę wydatków, dziennik, kalendarz, terminarz, do tego 
pióra i zapas papieru.  Była też podarta baseballowa piłka, 
wyglądająca na co najmniej tysiąc lat. No cóż, każdy trzyma 
choćby jedną rzecz, która zupełnie do niego nie pasuje.  
   Rozłożyłem to wszystko, obejrzałem i uznałem, że 
najciekawszy jest chyba dziennik. Usiadłem na łóżku i 
zacząłem czytać.  Scott zapisywał, co jadł każdego dnia, ile 
wydał pieniędzy, jak ciężko się uczył, ile godzin spał i co 
mu się przyśniło.  Nie rozumiałem, po co chowa ten dziennik. 
Można było usnąć przy lekturze. Przerzuciłem strony do 
samego końca i wtedy trafiłem na coś takiego, że miałem 
ochotę wrzasnąć.  
   "On i H lecą jutro do księgarni", przeczytałem. 
"Przygotowałem po drodze małą niespodziankę. Zobaczymy, co 
zrobi, kiedy spotka chłopców".  
   Zapisy były datowane, więc odruchowo zajrzałem w 
odpowiednie miejsce bloczku pokwitowań. I rzeczywiście, 
znalazłem tam wypłatę sześć razy po sto złotych dolarów, z 
przypiętymi kwitami za "usługi osobiste". Podpisy wyglądały 
dość chwiejnie. Dokładnie tak, jak można oczekiwać od 
renegatów.  
   Dla mnie to wystarczyło. Mówią, że jeśli człowiek trafi 
na coś szpiegując, nie powinien mieć pretensji do osoby, 
którą szpiegował. Ale tu chodziło o mnie. Scott wynajął tych 
drani, żeby czekali na mnie i Henry'ego! Wiedział, co mnie 
najbardziej zaboli, zrobił to, udało mu się, a teraz dostał 
wszystko, o co mu chodziło. Miałem ochotę go zabić!  
   Ale nie było go pod ręką, więc krążyłem po pokoju i 
powoli się uspokajałem. Zawsze lepiej podchodzić do 
wszystkiego ze spokojem. Zostawiłem splądrowane biurko, 
rozrzuciłem kilka książek i przewróciłem stojak z 
narzędziami - to ostatnie, żeby zrobić Scottowi na złość. 
Potem wyszedłem, znalazłem dobrą grzędę pod zaroślami na 
półce powyżej Atelier i czekałem.  
   Było już ciemno, kiedy wrócili samochodem impresaria.  
Scott wysiadł pierwszy. Miał rozczochrane włosy i 
przekręconą na plecach uprząż. Poszedł od razu do siebie, a 
impresario wprowadził Henry'ego. Potem zapłonęło światło i 
zobaczyłem, jak Scott gapi się na swoje biurko, zawraca i 
biegnie do impresaria. Impresario nie wydawał się 
szczególnie przejęty szkodą. Dla niego pokój wyglądał pewnie 
tak jak wtedy, kiedy ja tu mieszkałem. Ale Scott skłonił go, 
by przyprowadził Henry'ego. Wszyscy trzej rozglądali się, a 
Scott położył rękę Henry'ego na uprzęży i coś do niego 
gadał. Henry macał dookoła, potem zaczął rozmawiać z 
impresariem. Scott tymczasem sprzątał. Po prostu nie mógł 
znieść, kiedy coś leżało nie na swoim miejscu.  
   Po chwili zostawili go samego i Scott poszedł do łóżka.  
Henry z impresariem siedzieli w dużym pokoju i pili miód.  
Potem impresario rozprostował skrzydła i pożegnał się.  
Henry nie sypiał wiele, ale pozostali potrzebowali zwykle 
koło ośmiu godzin snu na dobę, jak my. Impresario odjechał, 
a ja zaczekałem jeszcze trochę. Panowała ciemność, a gwiazdy 
błyszczały na czarnym niebie jak obłażąca farba. Czekałem.  
A później wszedłem do środka i znalazłem Henry'ego przy 
sztalugach.  
   Serce pękało na jego widok. Lewą ręką badał płótno, prawą 
przesuwał pędzel, potem sprawdzał kształt, dotykając mokrej 
farby; ale mylił się, a kolory dobierał zupełnie nie takie, 
bo nie miał nikogo, kto by mu pomógł przygotować paletę. 
Musiał o tym wiedzieć; garbił się trochę, ale nie przerywał. 
Myślę, że lubił czuć ciężar pędzla sunącego po płótnie z 
ładunkiem farby. Długo patrzyłem, zanim zrozumiałem, co mu 
wychodzi. To był portret. Malował twarz. Moją twarz.  
   Podszedłem od tyłu i dotknąłem jego ramienia. Drgnął.  
Podsunąłem mu listwę i powiedziałem: 
   - Jak leci, Henry?
   Och, wtedy dostałem. Nigdy nie czułem tego tak mocno i 
czysto. Było jak gorące płynne złoto, lejące się we mnie 
przez czubek głowy. Serce waliło mi głośno, a kolana miałem 
jak z waty. Na szczęście Henry wiedział, co się ze mną 
dzieje i wycofał się trochę. Kiedy doszedłem do siebie, 
gładził mnie po głowie i bez przerwy powtarzał moje imię, 
nie przez uprząż, ale swoim syczącym angielskim.  
   - Ojej... Musisz z tym uważać, Henry. - Wiedziałem, 
że po takiej dawce przez tydzień będę do niczego.
   Pomógł mi wstać. Cieszyłem się, że go widzę. Cała reszta 
nic mnie nie obchodziła.  
   - Co tu robisz?
   - Musiałem sprawdzić, czy dobrze sobie radzisz.
   Przez chwilę trwała cisza.
   - Jak ci się pracuje z nowym psem? - zapytałem.
   - Nie jest tobą.
   - Wiesz, niewielu ludzi jest.
   To go rozśmieszyło.
   - Widziałem, jak próbujesz malować - dodałem. - To znaczy 
przed chwilą. Długo na ciebie czekałem.
   Przechylił głowę.
   - Nie masz nowego klienta?
   - On nie lubi wychodzić. Właściwie nie wiem nawet, czy 
jest zadowolony, że z nim jestem.
   - Dlatego uciekłeś?
   - Nie. Spytałem, czy mogę wyjść.
   - Ale nie powiedziałeś mu, że idziesz tutaj.
   - To by go nie interesowało.
   Czułem, że na mnie patrzy.
   - Nie, nie powiedziałem.
   - Będziesz miał kłopoty - stwierdził Henry. Głos miał 
zmęczony i smutny. Gorzej nawet: brzmiał staro. Wiedziałem, 
że to moja wina. Wiedziałem, że za mną tęsknił, a ja go 
zawiodłem. Gdybym postępował według zasad szkolenia, byłbym 
teraz przy nim, a Scott u Lestera albo kogoś innego.
   - Byłeś w pokoju Scotta, prawda? - zapytał surowo Henry.
   - Tak. Wściekłem się. Chciałem mu odpłacić.
   - Za co odpłacić? Nie miał nic wspólnego z tym, co się 
wydarzyło.
   Ugryzłem się w język. Chciałem mu powiedzieć, co zrobił 
Scott, ale nie mogłem. Musiałem przyjąć na siebie 
odpowiedzialność za to, co ja zrobiłem. Zagrałem pod 
dyktando Scotta. Gdybym panował nad sobą, nic by nie wyszło 
z jego planu. Jeśli powiedziałbym Henry'emu, co wiedziałem, 
rozczarowałbym go tylko jeszcze bardziej.  
   - Scott był bardzo zdenerwowany.
   - Wiem.
   - Powinieneś to naprawić - orzekł Henry. - Powinieneś 
pójść do niego i zaproponować, że posprzątasz pokój.
   Prawda, którą ukrywałem, rozsadzała mi prawie mózg, 
ale nie mogłem nic mówić. Ponieważ wszystko, co mówił on, 
było prawdą o wiele ważniejszą.
   - Dobrze. Ale on śpi, Henry. I...
   - Tak?
   - Henry, chciałbym jeszcze raz z tobą polecieć. Zgodzisz 
się?
   Parsknął cicho. Potrafili to robić w taki sposób, że 
dokładnie przypominało to człowiekowi matkę.
   - Proszę cię, Henry! Nie mogliśmy sami wszystkiego 
zakończyć. Oni zwyczajnie przyszli i zabrali mnie. Czy 
chociaż spytali, co ty o tym myślisz i co twoim zdaniem 
powinni zrobić?  Wiem, że nic nie da się na to poradzić, ale 
przynajmniej możemy polecieć ostatni raz. Może wtedy będzie 
to dla ciebie łatwiejsze. Może mnie łatwiej będzie się z tym 
pogodzić.  Przestanę ciągle myśleć, co się stało. Proszę, 
Henry.  
   - Dobrze - powiedział. - Jeszcze jeden raz, dla ciebie 
i dla mnie.
   Wyprowadziłem go na taras. Na niebie było tyle gwiazd, że 
można by czytać książkę. Henry złapał listwę, wsunął kolana 
i rozłożył skrzydła. Nigdy przedtem tak mocno nie odczuwałem 
jego siły. Skrzydła brzęczały o ton wyżej, zakręcał bez 
wahania i wznosił się z łatwością... pomyślałem, że będziemy 
lecieć w górę, aż skończy się powietrze. Byliśmy coraz wyżej 
ponad Drzewem, a miasto stało się niewyraźną kulą światła. 
Henry prawie nic nie mówił. Leciał wzwyż, a potem nagle 
zaczął pikować stromo w dół. Złożyłem się w to nurkowanie 
razem z nim, nie myśląc o niebezpieczeństwie.  Pędziliśmy 
prosto w dół, w przedmieścia Drzewa, przez ruch uliczny i w 
głąb. Przesuwałem się tylko dzięki instynktowi i domysłom, 
ale trafiałem za każdym razem. Wpadaliśmy coraz głębiej w 
przewiercone aleje, a potem znowu na zewnątrz.  Kręciliśmy 
spirale wokół pnia, aż wreszcie podciągnął i wykorzystał 
rozpęd nurkowania, by wykręcić w górę lekkim, pełnym gracji 
łukiem w kierunku Atelier. To było cudowne.  Jak gdyby całe 
swoje życie podsumował w tym jednym locie.  I przesyłał o 
tym wieści wszem i wobec. W chłodzie wieczoru, szybując 
niemal bezgłośnie, widząc już Atelier, słyszałem jak 
brzęczą. Wszyscy wiedzieli, co robi Henry. Może wiedzieli 
też, co zamierza. Ja nic nie wiedziałem. Byłem tylko 
wdzięczny za tę szansę ostatniego wspólnego lotu.  
   Podlecieliśmy bliżej, włączyłem reflektor i na tarasie 
zobaczyłem Scotta z impresariem. Scott wskazywał na nas. 
Pomyślałem, że pewnie wezwał impresaria. Ta myśl popsuła
nastrój. Zapomniałem o dobrych intencjach. Chciałem mu 
dołożyć zaraz po lądowaniu i do diabła z całą resztą. Kiedy 
się zniżyliśmy, ugiąłem nogi, a wtedy Henry skręcił trochę, 
tak nagle, że zwolnił bezpiecznik uprzęży. I zrzucił mnie. 
Wylądowałem na tarasie, a on odleciał, wzniósł się, lecąc 
na ślepo.
   Zabawna rzecz z tym rozpędem. W przypadku Henry'ego 
wyniósł go w górę i daleko. Mnie posłał prosto na 
Scotta, przewróciliśmy się obok impresaria. Skoczyłem na 
równe nogi i zostało mi dość energii, żeby podciągnąć 
Scotta.  Chciałem rozwalić mu łeb. I wtedy uświadomiłem 
sobie, że Henry uwolnił się z uprzęży. Spojrzałem w górę. 
Zataczał kręgi coraz wyżej i dalej na tle gwiazd 
błyszczących jak diamentowy proszek na czarnej, marmurowej 
posadzce. Szerokim łukiem skręcił w prawo i mocniej uderzył 
skrzydłami, by nabrać szybkości. A potem góra jakby zebrała 
się w sobie i wyrosła tuż przed nim. Wleciał prosto na nią.  
   Kilka odłamków i drobnych kamyków zagrzechotało na stromym 
zboczu i znieruchomiało. A potem zapadła cisza.

   Mieli system prawa i wymiaru sprawiedliwości, mieli forum 
będące ławą przysięgłych i wytoczyli mi proces.  Jako 
pierwsza istota ludzka znalazłem się pod ich jurysdykcją.  
Normalnie nie przejmowali się nami, ale że Henry był taki 
ważny, nadali mi obywatelstwo i postawili przed sądem.  
   Z początku myślałem, że będę się bronił. Ale po kilku 
dniach zrozumiałem, że chcą tylko zrekonstruować 
okoliczności przestępstwa. Chyba trudno mieć do nich 
pretensje. Nie potrafili kłamać, więc nie musieli dowodzić 
winy. Chcieli tylko formalnie wszystko wyjaśnić. Nie 
istniały też wyznaczone kary. Kiedy odtworzyli wszystko, 
wydawali wyrok odpowiedni do popełnionego przestępstwa. Nikt 
go nie kwestionował. Prawa nie były nawet spisane. Rodzili 
się z ich świadomością.  
   Zgodnie z tradycją oskarżony mógł wybrać miejsce, więc 
zdecydowałem się na szkolne audytorium. Miałem obrońcę, 
oni mieli oskarżyciela, wchodzili świadkowie, składali 
zeznania i odpowiadali na pytania. Wezwali impresaria; 
powiedział, że zostałem zwolniony, ponieważ opuściłem stanowisko 
by walczyć z chuliganami i w ten sposób naraziłem życie 
swojego pana. Naprawdę tak powiedział: pana. Mój obrońca 
próbował odbić zarzut twierdząc, że próbowałem ratować 
Henry'ego przed renegatami. Oni jednak sprowadzili tych 
śmierdzieli, a ci przysięgli, że Henry wcale ich nie interesował. 
Że zażartowali sobie tylko ze mnie. Czekałem, aż obrońca 
zareaguje, ale milczał. Sam się włączyłem.
   - Czy ktoś wam powiedział, że będziemy lecieć do tej 
księgarni?
   - A kto by to zrobił?
   - On. - Wskazałem na Scotta, który codziennie przychodził 
na proces.
   - Co z nim?
   - Nie zapłacił wam, żebyście nas napadli?
   - Nie - odpowiedział ten łobuz. - Po co miałby to robić?
   - Bo jesteście męty - oświadczyłem. - A męty zawsze 
można kupić za odpowiednią cenę.
   Uśmiechnął się do mnie.
   - To możliwe - stwierdził. - Ile ci płacą za noszenie 
obroży?
   Pewnie nie pomogłem sobie, kiedy skoczyłem na niego.  
Kilku z nich musiało mnie trzymać, a ja krzyczałem, że to 
wszystko kłamstwo, że znalazłem u Scotta pokwitowania, że 
powinni go wezwać i zapytać o to, że kochałem Henry'ego i 
Henry mnie kochał. I że próbowałem odlecieć z nim ze skweru, 
że na końcu umyślnie mnie zrzucił, bo chciał odlecieć sam i 
nikt nie żyje wiecznie, nawet on. I jeszcze, że jeśli 
naprawdę chcą uczcić Henry'ego, nie powinni obrażać jego 
pamięci sugerując, że pozwoliłby komukolwiek się zabić.  
Byłem bardzo elokwentny w przerwach między gryzieniem i 
kopaniem. W końcu przywiązali mnie do krzesła i powołali 
jeszcze paru świadków. Wystąpił Lester i zeznał, że 
uciekłem. Potem Scott - cały czas spoglądał na sznury, by 
mieć pewność, że się nie wyrwę - oświadczył, że zdemolowałem 
jego pokój i nawet zniszczyłem obraz, który on i Henry 
wspólnie namalowali. Zwyczajnie stał tam i kłamał. Sądzę, 
że to bez znaczenia. Oni wiedzieli, że potrafimy kłamać. A 
ponieważ my umieliśmy, a oni nie, zakładali, że wszyscy 
jesteśmy kłamcami.  

   Po paru dniach zakończyli przesłuchania i poddali wyrok 
pod głosowanie. Prawo głosu miał każdy, kto śledził przebieg 
procesu albo czytał protokół. Połączyli umysły, całe miliony, 
i jednogłośnie ustalili werdykt. Zostałem uznany winnym 
morderstwa przez zaniedbanie. Skazano mnie na przeniesienie 
na Skałę. Miałem tam pozostać aż do śmierci.
   Przed wykonaniem wyroku dali mi jeszcze jeden wieczór 
w szkole. Siedziałem w swoim starym pokoju, ze strażnikiem 
przed drzwiami, i przyjmowałem gości. Nikt nie miał właściwie 
nic do powiedzenia. Skończyło się na tym, że klepałem ich 
po ramieniu i sam mówiłem. Nie przeszkadzało mi, że ich 
pocieszam. Ktoś musiał się tym zająć.
   Było mi ciężko, kiedy późnym wieczorem zjawił się tato. 
Mama nie potrafiłaby się ze mną spotkać; tato zrobił zdjęcie, 
żeby jej pokazać. Pogadaliśmy chwilę o nowym domu, który 
budowali, i jak świetnie radzi sobie mój brat w marynarce 
handlowej. Panował taki niezręczny nastrój, jak zwykle, 
kiedy jedna osoba chce czegoś, a druga wie o tym, ale nie 
ma pojęcia, o co chodzi. Ja pragnąłem, żeby podziękował 
mi przynajmniej za to, że byłem dobrym synem i próbowałem 
odpracować kontrakt. On jednak nie powiedział tego. W końcu 
zaczął mi tłumaczyć, że nie powinienem się bać, kiedy nadejdzie 
koniec.
   - To znaczy, kiedy umrę?
   - Kiedy zrozumiesz, że wszystko skończone.
   - To chyba mniej więcej wtedy, kiedy będę umierał - 
zauważyłem.
   - Nie myśl teraz o tym. Pamiętaj, żeby być dzielnym. 
Kiedy nadejdzie czas.
   Jak dzielny będzie on sam, pomyślałem.
   - Synu... - zaczął.
   - Tak, tato?
   - Pamiętasz ten dzień, kiedy cię tu przywiozłem? Dałem 
ci coś. Mały nożyk. Pamiętasz?
   - Tak, tato. Pamiętam.
   - Masz go jeszcze?
   Przyjrzałem mu się.
   - Chcą, żebym wziął go od ciebie.
   - Jezu, tato!
   - Nawet gdyby nie oni, chciałbym go zachować. Wiele 
by dla mnie znaczył.
   - Naprawdę, tato?
   - Tak.
   Oddałem mu. Był słaby, ale nie potrafiłem się na niego 
gniewać.

   Podali mi niezłą kolację. Jedzenie z domu, w tym
homar i talerz rzodkiewek. Zjadłem, ile mogłem. Chciałem 
jak najdłużej wytrzymać na Skale. Notowali pewnie rekordy, 
ile kto tam przetrwał. Zamierzałem je pobić. Było też piwo 
i trochę brandy do deseru, więc kiedy skończyłem, poczułem 
się senny. Położyłem się na łóżku zasłaniając ręką oczy. 
Po chwili usłyszałem, że ktoś otwiera drzwi. Podniosłem 
głowę. To był jeden z nich, jakby zbyt wielki w futrynie 
drzwi. Usiadłem i zauważyłem, że sprzątnęli po kolacji.
   - Wynoś się stąd, dobrze? - zacząłem. I wtedy zobaczyłem, 
że to impresario. Trzymał moją uprząż. Nie ruszał się. 
Patrzył na mnie, jakby chciał sprawdzić, co się ze mną 
dzieje. Sięgnąłem po uprząż. Byłem trochę zesztywniały, 
ale rozgrzałem się, gdy tylko ją włączyłem. Igły przyciskały 
lekko skórę na karku.
   - Jak się czujesz? - zapytał.
   - Znakomicie. Jak nigdy.
   Chyba słyszał o ironii, ponieważ nie odezwał się. W 
końcu spytałem, co tu robi.
   - Przyszedłem oddać ci uprząż. Jutro powinieneś ją nosić.
   - A to dlaczego?
   - Jesteś przewodnikiem - odparł. Patrzył na mnie i nagle 
poczułem się niepewnie. Był kimś, kto zawsze starał się 
pomagać Henry'emu i wiedziałem, że Henry go lubił.
   - Przepraszam za to, co się stało - powiedziałem.
   - Nie masz za co przepraszać.
   - Jesteś chyba jedynym, który tak sądzi.
   - Nie jedynym - oświadczył impresario.
   - Nikt się nie odezwał.
   - To nie są nasze zwyczaje.
   - Nie. Chyba nie.
   Odwrócił się, gotów do wyjścia.
   - Zaczekaj! Mogę cię o coś zapytać?
   Obejrzał się. Oczy mu lśniły jak czarne szkło.
   - Jak sądzisz, co się dzieje potem? Kiedy umieracie?
   - Czemu o to pytasz? A co ty sądzisz?
   - Nie wiem. Zmieniacie się. Ale myślę, że wciąż tu jesteście, 
w innej postaci.
   - Czy sądzisz, że z wami jest inaczej?
   - Nie. Chyba nie.
   - Wierzymy, że można przetrwać. Widzieć i działać poprzez 
innego. Jeśli się pragnie i jeśli ma się dość sił.
   - Henry był silny, prawda?
   - Włóż jutro uprząż - powiedział.

   Odstawili mnie na Skałę. Jest to gładka bazaltowa kopuła 
wyrastająca pośrodku większego krateru, bardzo wysoka, 
stroma i wypolerowana przez wiatr jak marmur. Dno doliny 
zaścielają skorupy tych, którzy przyszli przede mną. Jeśli 
trafi tu ktoś z nich, podcinają mu skrzydła i zostawiają
odepchniętego przez pozostałych. Potem dopadają go samotność 
i poniżenie. W końcu rezygnuje i wiatr spycha go w dół. 
Dno krateru zasłane jest ciałami martwych przestępców.
   Siedzę na Skale i myślę, czy nie skoczyć.
   Niebo ma ten brunatnozielony kolor, który Henry nazywał 
rozległym. Patrząc w kierunku Drzewa dostrzegam jakiś błysk 
na tle chmur. Rośnie. To jeden z nich. Leci do mnie. 
Chciałbym, żeby to Henry wracał, by zabrać mnie do Atelier. 
Ale to nie on, oczywiście.  
   To impresario. A ja mam na sobie uprząż.
                                  Przełożył Piotr W. Cholewa

                         MIKE CONNER 
Amerykański pisarz, rocznik 1951. Opowiadanie "Pies 
przewodnik" jest tryumfalnym powrotem Connera po trzech 
latach milczenia. Wcześniej wydał kilka nowel i powieści 
("Eye of the Sun", "Group Mind", "The Houdini Directive").  
Autor tak opowiada, jak zrodził się pomysł na najnowsze
opowiadanie: 
   Kilka lat temu zobaczyłem kobietę z psem przewodnikiem. 
Czekali na ruchliwym skrzyżowaniu na zmianę świateł. Kobieta 
była niewidoma, a jej pies - wydaje mi się, że to był czarny 
labrador - wpatrywał się uważnie w światła.  Jak tylko 
zmieniły się na zielone, pies przeprowadził swoją 
panią na drugą stronę. To robiło wrażenie, ale najbardziej 
moją uwagę zwócił wyraz psiej mordy. Zwierzę wyglądało na 
zmartwione. Pomyślałem wtedy: no cóż, normalnie psy 
przychodzą na świat, żeby jeść, spać i jeszcze robić jedną 
czy dwie rzeczy. Ale ten pies pracował. I to jak. Na pewno 
była to trudniejsza robota od niejednej, którą my 
wykonujemy. Chodzi mi o to, że jeśli nawet coś nam nie 
wyjdzie, szef przez to nie wpada pod autobus. Zastanowiło 
mnie, co by było, gdybyśmy my musieli coś takiego robić. 
Gdybyśmy żyli wśród istot mądrzejszych od nas i niektórzy z 
nich byliby upośledzeni i wynajmowali nas do pomocy. 
Wiedziałem, że mam bardzo dobry pomysł na opowiadanie, ale 
czegoś mi jeszcze brakowało.  
   Jakiś rok później byłem w Zurichu. Podróżowałem samotnie, 
a że nie znam francuskiego i o moim niemieckim też lepiej 
zapomnieć, więc praktycznie nie rozmawiałem z nikim od 
wyjazdu ze Stanów. Była niedziela wieczór, wydałem swoje 
ostatnie trzydzieści franków na jakiegoś błękitnego drinka w 
klubie mieszczącym się w podziemiach hotelu, a co 
gorsza był właśnie "tłusty czwartek". Oznacza to, że ulicami 
chodzą ludzie dmuchając w plastykowe trąbki.  
   Leżałem i próbowałem usnąć. Nagle przypomniał mi się 
pomysł na opowiadanie. I właśnie wtedy uzmysłowiłem sobie, 
że czarny labrador był smutny, ponieważ, choć pies przewodnik 
mieszka z ludźmi, którzy zawierzają mu ważne sprawy swego 
świata, to nigdy, przenigdy nie stanie się jednym z nas.  
Wstałem i napisałem pierwsze dziesięć stron "Psa 
przewodnika".  
   Mike Conner jest ojcem czwórki nastolatków, mieszka w 
Kalifornii, utrzymuje się z pisania (głównie dla radia), gra 
na harmonijce w rockowym zespole "Naked Barbie Dolls" i 
trenuje dziecięcy zespół baseballowy.  
                                                   D.M.

