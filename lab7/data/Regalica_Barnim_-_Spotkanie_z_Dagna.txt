Autor: BARNIM REGALICA 
Tytul: Spotkanie z Dagną

z "NF" 3/98

   Dagna Sztokfisz była z rodzaju tych dziewczyn, które 
zawsze mi się podobały. Niewysoka brunetka, krótko 
ostrzyżona, z wyrazistym biustem, opiętym czarną skórzaną 
kurtką. Jej cera (pozostałość po przodkach?) była jakby 
przydymiona, coś jak wędzony ser. Nie znałem jej, zanim nie 
zaczęły się u nas przygotowania do wyboru patrona naszej 
budy.
   Jakoś tak się złożyło, że liceum nie posiadało jeszcze 
patrona. Może dlatego, że było jedynym w miasteczku. Oprócz 
Liceum Laudera - ma się rozumieć, które jest w każdej 
siedzibie powiatu. W trzeciej klasie wychowawczyni 
przeprowadziła sondaż (podobny robiono zresztą we wszystkich 
klasach), kogo chcielibyśmy mieć za patrona. Rada 
Pedagogiczna postanowiła to ustalić po konsultacji z 
uczniami licząc, że może oni wpadną na jakiś pomysł. Wbrew 
pozorom bowiem sprawa nie była błaha.  
   Otóż dobry patron dawał możliwość wejścia do Federacji 
Liceów im. Patrona - federacje takie powstały w ramach 
wdrażania Programu Modernizacji. Dotyczyło to nie tylko 
szkół, których patronami były osoby, lecz także instytucje, 
a nawet byty abstrakcyjne. Na przykład do jednej z 
atrakcyjniejszych należała Federacja Liceów im. Przyjaźni 
Polsko-Niemieckiej. Trzeba zaś, byście wiedzieli, że 
uczestnictwo w danej Federacji wiązało się z określonymi 
korzyściami. Był nawet specjalny fundusz przy Rządzie 
Euroregionu, powołany ze środków Komisji Europejskiej. 
Nazywało się to chyba "Program Międzylicealny - Dialog 
Społeczny" czy jakoś tak.
   Korzyści były rozmaite. Istniał nawet ich ranking. Do 
najbardziej oczywistych należało uczestnictwo w wymianie 
młodzieży, ale tu prym wiodły licea językowe. Zresztą o 
nadaniu imienia patrona szczególnie atrakcyjnego (na przykład 
ekskluzywna Federacja Liceów im. Przyjaźni Polsko-
Izraelskiej) współdecydowała ambasada danego kraju, a 
wątpię, by nasz dyrektor miał aż takie wejścia. Kilku 
najbardziej popularnych patronów miało instytucje swojego 
imienia (albo też oficjalnie reprezentujące idee, które 
rozwijali). Tak więc nad dość popularną Federacją Liceów im. 
A. Michnika oficjalny patronat sprawowała Fundacja Sorosa, 
co było naprawdę dobrym układem. Nagrody, jakie dostawali 
tam prymusi, były o wiele wyższe niż przyznawane przez biuro 
Pełnomocnika. To samo dotyczyło Federacji Liceów im. 
Sorosa, z tym, że patronująca im Fundacja Społeczeństwa 
Otwartego już w zeszłym roku ogłosiła zamknięcie listy 
liceów tej federacji. Chętnych było sporo, a ich środki, 
choć wielkie, nie były przecież nieograniczone.

   Następnego dnia po lekcjach spotkaliśmy się w MLA-skalni, 
jak najczęściej nazywano pomieszczenie szkolnego koła 
Młodzieżowej Ligi Antyrasistowskiej. Nazwa była trochę 
złośliwa, ale jakoś tak się utarła, a mówiąc między nami 
(kiedyś zwrócił na to uwagę Adam Apfelbaum), brzmiała lepiej 
niż "harcówka", budząca niepotrzebne skojarzenia.
   Nasze licealne koło MLA liczyło kilkadziesiąt osób, z 
tym, że aktywnych było może z 10, co stanowiło przeciętną w 
Euroregionie Warty. Z tego, co wiem, większość kół MLA nie 
robiła prawie nic poza prenumeratą "Nigdy Więcej" (centralny 
organ MLA), akademią w rocznicę Nocy Kryształowej i 
wycieczką do Oświęcimia.
   - Bez jaj, musimy mieć patrona! - zagaił Ziutek, jak 
zwykle bezpośrednio. - I to musi być patron taki... po byku 
- wykonał nieokreślony ruch ręką, spotykając się jednak z 
pełnym zrozumieniem zebranych. Co tu dużo gadać, nasze 
miasteczko nigdy nie należało do specjalnie zamożnych. A od 
czasu, gdy Ziutkowi umarła matka, to już u niego się całkiem 
nie przelewało, zwłaszcza że rodzina była wielodzietna (miał 
jeszcze brata i siostrę) i nie mogła korzystać ze wsparcia 
Rządowego Funduszu Planowania Rodziny. Pomoc federacji w 
staraniach o stypendium mogła więc być naprawdę znacząca. 
Szczególnie, że przy każdej z nich istniało Koło Seniorów. 
Zaczęliśmy więc przyglądać się federacjom pod tym kątem.
   Instytucje i osoby, których patronat wymagałby zgody 
jakiejś ambasady, odrzuciliśmy od razu - za dużo zachodu. 
Najbardziej popularne też skreśliliśmy - ich federacje 
raczej broniły się przed napływem nowych członków. Odpadli 
więc nie tylko Michnik czy Soros (nie mówiąc już o Przyjaźni 
Polsko-Izraelskiej), lecz także Drawicz, Frasyniuk, Kuroń, 
Szymborska, Szczypiorski, Tischner, Turowicz, Woroszylski. Z 
innych przyczyn odpadł też Kelles-Krauz - zasobna fundacja 
jego imienia patronowała ściśle określonej liczbie liceów, 
od lat tych samych. Było kilku patronów niemieckich, nie 
wymagających akceptacji ambasady. Po bliższym zbadaniu 
(posłużyliśmy się w tym celu internetowym spisem szkół 
średnich Euroregionu), okazało się, że ci bardziej znani: 
Boll, Goethe, Grass, Heine, Mann, Schiller są już 
obstawieni. Ci zaś mniej znani nie patronują licznym i 
wpływowym federacjom.
   Po kilku godzinach byliśmy już dosyć podłamani. Ktoś 
nawet rzucił myśl, aby patronem zrobić kogoś z wielkich 
Rosjan: Tołstoja, Dostojewskiego (możliwość darmowych 
wycieczek do Omska i Pustelni Optyńskiej), Sołżenicyna czy 
Gumilowa, co było już propozycją nader rozpaczliwą. 
Federacje liceów z tymi patronami funkcjonowały przede 
wszystkim w Euroregionie Nadwiślańskim i dawały jakieś 
możliwości głównie przy ubieganiu się o miejsca w 
tamtejszych szkołach wyższych. Większość z nas jednak 
chciała studiować albo w naszym Euroregionie (najczęściej w 
poznańskiej filii Viadriny), albo w uczelniach Euroregionów 
Śląsk i Pomerania.
   Nie pamiętam, kto pierwszy zaproponował, aby zwrócić się 
do samorządu uczniowskiego Laudera. Niech coś doradzą, w 
końcu ostateczną decyzję i tak podejmie Rada Pedagogiczna. 
Ziutek miał ustalić termin. Trochę zabałaganił, ale w końcu 
umówiliśmy się z nimi w połowie grudnia. W ten sposób 
poznałem Dagnę.
   Właściwie to nie można powiedzieć, żeby między nami a 
tymi od Laudera brakowało okazji do kontaktów. Pomijam 
akademie i manifestacje w rocznice Nocy Kryształowej, bo to 
oczywiste. Ale i innych okazji nie brakowało - coroczny 
Powiatowy Przegląd Kultury Mniejszości Narodowych, 
parafialny Tydzień Kultury Chrześcijańskiej, gdzie przecież 
stałą pozycją było pogłębianie wiedzy o judaistycznych 
źródłach chrześcijaństwa, czy wreszcie wycieczki - na 
przykład do Warszawy w rocznicę Pierwszego Powstania 
Warszawskiego w Getcie. Ale kiedy o tym myślę, to zauważam, 
że tak się jakoś układało, że mało było okazji, aby sobie 
pogadać. A już Dagnę to na pewno widziałem wtedy pierwszy 
raz. Przyszła na spotkanie w MLA-skalni wraz z Salomeą 
Sommerstein, która na wstępie po przedstawieniu się rozdała 
wszystkim swój wiersz wydrukowany na ozdobnym czerpanym 
papierze. Po prawdzie, większość z nas ten wiersz znała - 
Salomea jako organizatorka corocznych "Spotkań Innego - 
rozmowy o Tolerancji" w miejskim Domu Kultury rozdawała go 
wszystkim uczestnikom, oprócz tego chór z Liceum Laudera ten 
tekst odśpiewał. Zapamiętałem go, bo właśnie na jednym z 
takich spotkań pierwszy raz jadłem avocado.
   Spotkanie zagaił ubrany w garnitur Ziutek, rozwodząc się 
zwłaszcza nad wychowawczą funkcją posiadania patrona przez 
szkołę.
   "...Patron jest oczywistym wzorem dla uczniów szkoły, 
poprzez swoją naturalną obecność w jej życiu. Stanowi 
przykład, w jaki sposób ogólne zasady, wpojone nam w 
procesie socjalizacji, mogą być urzeczywistnione na poziomie 
konkretnej jednostki ludzkiej. Każdy z nas realizuje 
uniwersalne zasady tolerancji, demokracji i 
multikulturalizmu w określonych warunkach historyczno-
społecznych. W zależności od tychże warunków realizacja 
ogólnoludzkich ideałów - syntetyzowanych w ramach formuły 
społeczeństwa otwartego - przybiera różną formę, zachowując 
jednakże swoją zawsze aktualną treść. W danym kontekście 
kulturowo-socjalnym, w jakim znajduje się obecnie nasze 
liceum, miasto i cały Euroregion Warty, w jakim żyjemy, 
potrzeba posiadania patrona, jako silnego wzorca osobowego 
dla całej społeczności szkolnej, jawi się szczególnie 
wyraziście. W naszym dążeniu do społeczeństwa otwartego, 
twórczo rozwijając ideę uniwersalizmu, napotkamy bowiem na 
przeszkody w postaci nie w pełni jeszcze przezwyciężonych 
przeżytków ksenofobicznych fobii i stereotypów. Dają się one 
dostrzec szczególnie w mniejszych ośrodkach, takich jak 
nasz. Dlatego prosimy o konsultacje z nadzieją na dalszy 
rozwój współpracy pomiędzy społecznościami naszych szkół..."
   Ziutek to jednak ma gadane.
   Po nim zabrała głos Dagna. Mówiła z takim jakby 
przydechem, dość nerwowo. Wsłuchiwałem się w melodię jej 
głosu początkowo nawet nie słysząc, co właściwie mówiła, 
upojony brzmieniem.
   "...Ja wcale nie mam pretensji do Polaków o to, że są 
Polakami. Ja mam pretensję do chrześcijan o to, że są 
chrześcijanami. Chrześcijaństwo generuje antysemityzm 
właśnie dlatego, że wywodzi się z judaizmu - to stara prawda 
i nie wymaga większych komentarzy w tym gronie. Oczywiście, 
nie jest to jedyny czynnik żydobójczy - ale o to, czy 
antysemityzm narodził się wraz z Adamem, Abrahamem, Jezusem 
czy Hitlerem, doprawdy nie będę się spierać.
   Rzecz w tym, że także filosemityzm chrześcijański, na 
który się powołujecie, jest przejawem podświadomego 
antysemityzmu. Obie podstawy zakładają szczególną rolę Żydów 
wśród innych nacji, są więc postaciami allosemityzmu - 
postawy zakładającej szczególną, a nie normalną, rolę naszej 
społeczności wśród innych. Tyle że raz ze znakiem ujemnym, 
a raz - dodatnim".
   - Ale przecież ta szczególna rola jest potwierdzona 
historycznie? - Ziutek wydawał się być z lekka zaskoczony 
tym, co usłyszał.
   - Tak, to oczywiste. Ale eksponowanie jej, także w 
pozytywnym kontekście, ma aspekt antysemicki. Nawet wtedy, 
powtarzam, gdy dokonywane jest z pozycji filosemickich.
   Szczęki nam opadły.
   - Zaraz to wyjaśnię - kontynuowała Dagna. - Eksponowanie 
szczególnej, pozytywnej roli społeczeństw mniejszościowych, 
w tym zwłaszcza tej, do której należę, na pierwszy rzut oka 
może się wydawać zrozumiałe. Od średniowiecza, gdy dzielnice 
żydowskie w polskich miastach wnosiły do kultury tego kraju 
elementy nowoczesnej bankowości, a przez swoje kontakty z 
rozsianymi gminami współwyznawców od Hiszpanii po Turcję 
pośredniczyły w przekazywaniu Słowianom dorobku kulturowego 
Zachodu (nic nie ujmując roli kolonizacji niemieckiej w tej 
dziedzinie), można śmiało powiedzieć, że kultura polska jest 
współtworzona przez naszą. Dotyczy to zresztą, nawiasem 
mówiąc, innych kultur środkowoeuropejskich. Gdyby, 
przykładowo, zabrać dorobek żydowski z kultury węgierskiej, 
to cóż by z niej zostało, poza gaciami i palinką? - 
zawiesiła głos.
   Nikt się nie odzywał, pytanie było retoryczne; po 
prawdzie zresztą, o kulturze węgierskiej mieliśmy małe 
pojęcie.
   - No i jeszcze tradycja faszyzmu i antysemityzmu 
Horthy'ego, strzałokrzyżowców i Csurki - odpowiedziała sama 
sobie Dagna.
   - A wracając do tematu:  należy o tym dziedzictwie 
pamiętać. Pamięć o nim jest jedną z gwarancji, że pogromowa 
przeszłość już się nie powtórzy. Ale pamiętać jako o czymś, 
co jest oczywiste, nie zaś szczególnie wyjątkowe. Albowiem 
wszelkie wyróżnienie jest pierwszym krokiem w stronę 
dyskryminacji - zakończyła patetycznie. 
   Patrząc na nią nawet nie zwróciłem uwagi na tę 
tautologię.  
   Z nieco kłopotliwej chwili ciszy wybawił nas Ziutek.  
   - Co się zaś tyczy patrona, czy macie jakieś propozycje?  
Bo my nie zdołaliśmy uzgodnić stanowisk - powiedział, po 
czym krótko zreferował nasze poszukiwania, taktownie 
przemilczając ich materialistyczną motywację.  
   - Zasadniczo Dostojewskiego słusznie odrzuciliście - 
włączyła się Salomea. - On jako patron spełnia swą rolę w 
Euroregionie Nadwiślańskim, stanowiąc tam odtrutkę na 
tradycyjny polski nacjonalizm z akcentem antyrosyjskim. W 
Euroregionie Warty jest to mniejszy problem.
   Uśmiechnęliśmy się ze zrozumieniem.
   - Właściwie to przyszłyśmy tutaj z pewnymi przemyśleniami 
- głos Dagny przybrał ton rzeczowego wykładu. - Wiadomo, że 
od czasów Mickiewicza literatura polska nie wydała równego 
mu talentem poety. Żydowskie pochodzenie przodków 
Mickiewicza oraz wpływ Kabały na jego twórczość, to 
powszechnie znane aksjomaty nowoczesnej polonistyki. Nie 
byłoby więc geniuszu Mickiewicza, gdyby nie Jakub Frank i 
jego zwolennicy, którzy weszli do zacofanego, XVIII-
wiecznego społeczeństwa polskiego w jedyny możliwy wówczas 
sposób - dokonując konwersji. Rodziny frankistowskie (ci 
wszyscy Frankowscy, Majewscy czy Naimscy) dały następnie 
istotny impuls rozwojowi tego kraju, który dzięki Programowi 
Modernizacji, dostosowującemu nas do standardów europejskich 
umożliwił temu społeczeństwu, po raz pierwszy w dziejach, 
przezwyciężenie tradycyjnych stereotypów, etnocentryzmu i 
nietolerancji. Dokonuje się to jednak przede wszystkim w 
literaturze specjalistycznej. Wyobraźcie sobie, że w całym 
Euroregionie Warty nie ma ani jednego liceum, które 
przyjęłoby tego tak zasłużonego człowieka za swojego 
patrona.
   - Sprawdzałyśmy to przez Internet, ani jednego - z całą 
mocą podkreśliła Salomea.
   Masz babo placek, pomyślałem sobie. Osiemnastowieczny 
sekciarz, szerzej znany jedynie na marginesie badań nad 
Mickiewiczem, miałby być patronem naszej budy, spragnionej 
kontaktów w szerokim świecie. No i gucio z kontaktów - 
wątpiłem, czy w ogóle jest gdzieś drugie liceum z takim 
patronem. Może w Euroregionie Nadwiślańskim.
   Pierwszy w niebezpieczeństwie połapał się Ziutek. 
Zapytał, czy to jest tylko ich prywatny pomysł, czy może 
propozycja samorządu Liceum Laudera.
   - Tak, to jest propozycja naszego samorządu - promiennie 
uśmiechnęła się Salomea, wyjmując z torebki kopertę 
opatrzoną firmowym nadrukiem. - Dagna jest taka zabiegana, a 
należało od tego zacząć - dodała Salomea i odczytała 
kwiecisty tekst zalecający nam wybór Jakuba Franka.  
Widziałem, jak chłopaków zmroziło. Bo to jest tak, że Frank 
(nic do niego nie mam) nie pasował absolutnie do kryteriów, 
którymi staraliśmy się kierować, a które poznaliście.  Ale 
odrzucić go już teraz nie mogliśmy: po pierwsze, było 
niemożliwością ujawnić nasze kryteria, po drugie, diabli 
wiedzą, jak byłoby widziane odrzucenie wprost oficjalnej 
propozycji tych z Laudera. Wprawdzie należało wątpić, by 
ktoś zarzucił tendencje nacjonalistyczne kołu MLA, ale licho 
nie śpi i woleliśmy tego na sobie nie sprawdzać. Z drugiej 
strony nikt nie był w stanie wydusić z siebie entuzjazmu, a 
niechby i tylko akceptacji. W tym właśnie dojrzałem swoją 
szansę.  
   - Propozycja ta ma dużo zalet być może niedostrzegalnych 
na pierwszy rzut oka - zacząłem mentorskim tonem, nie 
zwracając uwagi na Ziutka, którego zdumione spojrzenie 
powoli zaczęło wyrażać przesłanie: "Chyba cię pojebało, 
kretynie". Przesłanie to wyrażały zresztą i twarze innych 
kolegów. - Przyjęcie Jakuba Franka na patrona naszego liceum 
ułatwi nam bardziej pogłębioną refleksję nad źródłami naszej 
kultury i jej międzyetnicznymi związkami - perorowałem 
niezrażony. - Pozwoli nam wyraziściej uświadomić sobie wagę 
tego, co zbiorczo ujmujemy w haśle "Multikulturalizm źródłem 
kultury polskiej". Nie bez znaczenia jest też - na co 
zwróciła uwagę koleżanka Dagna - oryginalność naszego 
wyboru...  
   Zauważyłem, że Dagna słucha z pewnym zainteresowaniem. 
Rozumiecie, o co chodziło? Dotychczas byłem dla Dagny 
elementem tła. W momencie, gdy się odezwałem, miałem szansę 
nawiązania osobistego kontaktu. Co do kolegów z budy, to 
byli trochę zdezorientowani - dotychczas raczej nie 
wygłaszałem takich odlotowych tekstów. Ale ich opinia 
wisiała mi teraz kalafiorem. Nieoceniony Ziutek wchodząc mi 
w słowo zręcznie rozładował sytuację.
   - Właśnie, co do deklarowanego wyboru. Przypominam, że 
ostateczną decyzję podejmie Rada Pedagogiczna i wszyscy 
zostaniemy o niej powiadomieni w stosownej chwili. Tymczasem 
nie pozostaje nam nic innego, jak sformułować i przyjąć 
uchwałę...
   Dalej poszło szybko. Napisaliśmy kwit do Rady z 
uzasadnieniem wyboru, dodając garść informacji biograficznych 
o Franku na wypadek, gdyby polonistka była nieobecna, a 
reszta nie załapała, o kogo chodzi.
   Zaczęliśmy się zbierać. Trwało to trochę - jak na 
wszystkich zebraniach. Ktoś przypominał sobie o jakichś 
zaległych sprawach, przekazywał coś komuś, inny znów żegnał 
się wylewnie. Ziutek i jakiś gość z III b odprowadzali do 
drzwi Dagnę i Salomeę. Za chwilę pójdą, a ja nawet nie 
sprowokowałem sytuacji usprawiedliwiającej jakieś powtórne 
spotkanie, nie mówiąc już o zdobyciu telefonu. Byliśmy przy 
drzwiach, elegancko przepuściłem je, mówiąc to, co jest 
oczywiste w drugiej połowie grudnia:
   - Wesołych Świąt.
   Spojrzała na mnie z takim bardzo zimnym skupieniem.
   - My obecnie nie mamy żadnych świąt. Ale widać niektórym 
wciąż trudno to zrozumieć.
   I poszła. 
   Stałem jak wryty. Pomyślałem, że chyba Ziutek miał rację 
- całkiem mnie pojebało. No bo jak można być takim mułem i 
nie pamiętać o czymś tak banalnym. Wizja spotkania z Dagną 
rozpadła się w proch.  
   I po co ja mówiłem "Wesołych Świąt"?
                                       Barnim Regalica

                       BARNIM REGALICA
   Urodzony w 1964 roku w Warszawie. Absolwent UW, historyk, 
publicysta (m.in. "Najwyższego Czasu" i "Gazety Polskiej 
KPN"), działacz KPN Leszka Moczulskiego. Akcja cyklu 
opowiadań o społeczności liceum w Euroregionie Warty dzieje 
się na terenie dzisiejszej Polski w bliskiej przyszłości XXI 
stulecia. Jedno z nich pt. Akademia", o wyborze patrona 
Euroregionu, przedstawił w ubiegłym roku "Najwyższy Czas". 
Dwa opowiadanka z cyklu, które obecnie publikujemy, 
miały wejść wraz z innymi do tomiku prozy i publicystyki 
Regalicy zatytułowanego "Ołówek Razumowa". Jednak, już po 
podpisaniu umów, zbiorek został dwukrotnie odrzucony i przez 
"Myśl Polską", i Wydawnictwo Von Boroviecky z powodów, jak 
pokreśla autor, pozaliterackich.
                                                      (mp)

