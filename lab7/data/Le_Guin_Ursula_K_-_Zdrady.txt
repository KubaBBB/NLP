Autor: Ursula K. Le Guin
Tytul: Zdrady

(Betrayls)

Z "NF" 1/97

   Na planecie O nie było wojny od pięciu tysięcy lat, 
przeczytała, a na Gethen nigdy nie było wojny. Przerwała 
lekturę, by pozwolić oczom odpocząć i dlatego, że usiłowała 
nauczyć się czytać powoli, a nie połykać słowa tak, jak 
Tikuli połykał jedzenie. Słowa "nigdy nie było wojny" 
jaśniały w jej umyśle na tle nieskończonego, ciemnego, 
miękkiego niedowierzania. Jak wyglądałby świat bez wojny? 
Byłby to świat rzeczywisty. Pokój był prawdziwym życiem, 
życiem pracy, nauki oraz wychowywania dzieci ku pracy i 
nauce. Wojna, która pożerała pracę, naukę i dzieci, 
stanowiła zaprzeczenie rzeczywistości. Jednak mój lud 
potrafi jedynie zaprzeczać, pomyślała. Zrodzeni w mrocznym 
cieniu nadużywanej władzy, ustanawiamy pokój poza światem, 
nieosiągalne światło przewodnie. Umiemy tylko walczyć. 
Jedyny pokój, jaki jeden z nas potrafi zaprowadzić w naszym 
życiu, jest zaprzeczeniem tego, że wojna trwa, jest cieniem 
cienia, podwojonym niedowierzaniem.  
   Kiedy cienie chmur przesunęły się po bagnach i stronicy 
książki otwartej na jej kolanach, westchnęła, zamknęła oczy 
i pomyślała: Jestem kłamczuchą. Potem otworzyła oczy i 
czytała dalej o innych odległych światach.
   Śpiący Tikuli zwinął się w kłębek w słabym świetle 
słońca, westchnął, jak gdyby ją naśladował i podrapał się w 
miejscu, gdzie gryzła go pchła. Gubu polował w trzcinach; 
nie widziała go, ale od czasu do czasu kita trzciny 
dygotała, a raz samica błotniaka wzbiła się w górę, gdacząc 
z oburzeniem.  
   Pochłonięta opisem dziwacznych stosunków społecznych Ithsh, 
dopiero wtedy zauważyła Wadę, gdy otwierał bramę.  
   - Och, już jesteś - powiedziała zaskoczona i poczuła się nie 
przygotowana, nieporadna i stara, jak zwykle w obecności 
młodych ludzi. Kiedy była sama, czuła się stara tylko w 
chwilach przemęczenia lub w chorobie. Możliwe, że życie w 
samotności mimo wszystko jej odpowiadało. 
   - Wejdź - powiedziała, wstała, opuściła książkę, 
podniosła ją, po czym sięgnęła dłonią do węzła włosów. - 
Wezmę tylko torbę i już znikam.  
   - Nie ma pośpiechu - powiedział cicho młody człowiek. - Eyid 
przyjdzie dopiero za jakiś czas.  
   Jakie to miłe: mówisz mi, że nie muszę się spieszyć, by 
wyjść z własnego domu, pomyślała Yoss, ale nic nie 
powiedziała, godząc się na nieznośny, uroczy egoizm młodych.  
Wróciła do domu po torbę na zakupy, poprawiła włosy, 
przewiązała je chustką i wyszła na małą odkrytą werandę.  
Wada, który zdążył usiąść na krześle, zerwał się na równe 
nogi. Był nieśmiałym chłopcem i według niej łagodniejszym z 
dwojga kochanków.  
   - Baw się dobrze - powiedziała z uśmiechem, wiedząc, że 
wprawia go w zakłopotanie. - Wrócę za parę godzin, przed 
zachodem słońca. - Minęła bramę i ruszyła drogą, 
którą przyszedł Wada, ku drewnianej grobli, wijącej się 
przez bagna w stronę wsi.  
   Wiedziała, że nie spotka po drodze Eyid. Dziewczyna miała 
nadejść jedną ze ścieżek od północy; wyszła ze wsi w innym 
momencie i w innym kierunku niż Wada, by nikt nie 
zauważył, że dwoje młodych ludzi co tydzień znika na kilka 
godzin w tym samym czasie. Od trzech lat byli w 
sobie szaleńczo zakochani i już dawno zamieszkaliby razem, gdyby 
ojciec Wady i brat ojca Eyid nie pokłócili się o kawałek 
przydzielanej przez Korporację ziemi. Doprowadziło to do 
waśni pomiędzy rodzinami, która jak dotąd nie skończyła 
się rozlewem krwi, ale wykluczała małżeństwo z miłości. 
Ziemia była cenna, a obie rodziny, mimo ubóstwa, aspirowały 
do przywództwa we wsi. Nic nie mogło pogodzić 
zwaśnionych stron. Cała wieś włączyła się w spór. Eyid i 
Wada nie mieli dokąd pójść, nie posiadali zawodu, który 
pozwoliłby im utrzymać się w mieście, ani krewnych w innej 
wiosce, gdzie przyjęto by ich pod dach. Ich namiętność 
ugrzęzła w nienawiści starszych. Przed rokiem Yoss natknęła 
się na nich, kiedy leżeli objęci na zimnej ziemi na 
mokradłach - wpadła na nich tak, jak kiedyś wpadła na parę 
młodych jelonków, które zastygły w bezruchu na trawiastym 
legowisku, gdzie zostawiła ich łania. Ta para była równie 
przestraszona, piękna i bezbronna jak jelonki. Tak pokornie 
prosili ją, żeby "nikomu nie powiedziała"; cóż miała zrobić? 
Drżąc z zimna, tulili się do siebie jak dzieci; gołe nogi 
Eyid oblepiało błoto.  
   - Chodźcie do mnie - nakazała surowo. - Na miłość boską! 
- Ruszyła, a oni nieśmiało podążyli za nią. - Wrócę mniej 
więcej za godzinę - powiedziała, wprowadziwszy ich do pokoju 
z alkową tuż obok komina. - Nie nanieście błota!  
   Za tym pierwszym razem krążyła wokół domu na wypadek, gdyby 
ktoś ich szukał. Teraz najczęściej szła do wsi, podczas gdy 
"jelonki" przeżywały w jej domu godzinę słodyczy.  
   Byli zbyt tępi, by podziękować jej w jakikolwiek sposób. 
Wada, zbieracz torfu, mógłby dostarczyć jej opału nie 
ryzykując, że ktokolwiek nabierze podejrzeń, ale nigdy nie 
podarowali jej nawet kwiatka, chociaż zawsze zostawiali 
łóżko schludnie pościelone. Możliwe, że nie czuli 
szczególnej wdzięczności. Bo niby dlaczego? Dawała im tylko 
to, co im się należało: łóżko, godzinę przyjemności, chwilę 
spokoju. Nie było ich winą ani jej zasługą, że nikt inny 
nie chciał im tego dać.  
   Tego dnia miała załatwić sprawunki w sklepie ze 
słodyczami należącym do wuja Eyid. Kiedy przed dwoma laty 
przybyła do wsi, ślubowała, że ograniczy się do jednej miski 
nie przyprawionej kaszy i łyku czystej wody, ale bardzo 
szybko pożegnała się z tym postanowieniem. Od kaszy dostała 
biegunki, a woda z bagien nie nadawała się do picia. Jadła 
wszystkie świeże jarzyny, jakie mogła kupić lub wyhodować, 
piła wino, butelkowaną wodę lub soki owocowe z miasta i 
przechowywała duży zapas słodyczy - suszonych owoców, 
rodzynek, tafelek cukrowych, a nawet ciastek, wypiekanych 
przez matkę i ciotki Eyid, grubych krążków z wyciśniętą na 
wierzchu masą orzechową, tłustych, pozbawionych smaku, ale 
dziwnie sycących. Kupiła całą torbę tych ciastek, okrągłą 
tafelkę brązowego cukru, po czym zaczęła plotkować z 
ciotkami, śniadymi, drobnymi kobietami o rozbieganych 
oczach, które zeszłej nocy były na stypie po starym Uadzie i 
chciały o tym opowiedzieć.  
   - Ci ludzie... - słowa te odnosiły się do rodziny Wady, a 
towarzyszyło im znaczące spojrzenie, wzruszenie ramion i 
szyderczy uśmiech - jak zwykle dali popis. Upili się, 
wywołali bójkę, przechwalali się, a na koniec obrzygali całe 
mieszkanie. Chciwe, bezczelne łachmyty.  
   Kiedy Yoss stanęła przy stoisku, żeby kupić gazetę (kolejne 
ślubowanie złamane dawno temu; zamierzała czytać tylko 
"Arkamye" i uczyć się go na pamięć), spotkała matkę Wady i 
usłyszała, jak "ci ludzie", rodzina Eyid, przechwalali się, 
wywołali bójkę i obrzygali całe mieszkanie na stypie zeszłej 
nocy. Yoss nie ograniczyła się do słuchania, ale dopytywała 
się o szczegóły, wyciągała z matki Wady co się dało i
nie posiadała się z radości. 
   Jakaż ja byłam głupia, myślała, powoli ruszając po grobli w 
drogę powrotną do domu, jakaż byłam głupia myśląc, że 
kiedykolwiek zdołam pić wodę i milczeć! Nigdy, przenigdy nie 
zdołam się odczepić. Nigdy nie będę wolna, nigdy nie zasłużę 
na wolność. Nawet starość nie zmusi mnie do tego, żebym 
się zmieniła. Nawet strata Safnan.
   Stali na wprost Pięciu Armii. Wznosząc w górę miecz, Enar 
rzekł do Kamye: O Panie, trzymam w dłoniach twoją śmierć! Na 
co Kamye odparł: Bracie, trzymasz swoją własną śmierć. 
   Tak czy inaczej, znała te strofy. Wszyscy je znali. Enar 
opuścił miecz, ponieważ był bohaterem, świętym i młodszym 
bratem Pana. Ja jednak nie zdołam wypuścić z dłoni mojej 
śmierci; będę ją hołubić, nienawidzić, jeść ją, pić, 
wsłuchiwać się w nią, zaproszę ją do łóżka, będę ją 
opłakiwać, wszystko, byle tylko jej nie wypuścić.  
   Wyrwała się z zamyślenia i zapatrzyła w popołudnie na 
bagnach: w bezchmurne, przesłonięte mgiełką niebo, 
odbijające się w odległym, krętym kanale, w złoto słońca na 
brunatnych trzcinach. Wiał łagodny wiatr zachodni. Doskonały 
dzień. Piękno świata, piękno świata!  Miecz w mojej dłoni 
zwrócony przeciwko mnie. Czemu, o Panie, sprawiasz, że 
piękno nas zabija?  
   Z wysiłkiem ruszyła w dalszą drogę, mocniej naciągając 
chustkę na głowę szybkim, niezadowolonym szarpnięciem. Idąc 
w  tym tempie, wkrótce upodobni się do Abberkama, 
wędrującego po bagnach i wznoszącego głośne okrzyki.  
   I nagle spostrzegła go; przywołała go myślami: skradał się 
jak to on, jak gdyby nie dostrzegał niczego poza 
własnymi myślami, tłukł wielkim kosturem o drogę, jakby 
zabijał węża. Długie siwe włosy spadały mu na twarz. Nie 
krzyczał - krzyczał tylko nocą, a ostatnio nawet nie za dużo
- ale za to mówił; widziała, jak porusza ustami. Nagle 
spostrzegł ją, zacisnął usta i zamknął się w sobie niczym
czujne dzikie zwierzę. Zbliżyli się ku sobie wąską
ścieżką na grobli, jedyne postaci na tym pustkowiu trzcin, 
błota, wody i wiatru.  
   - Dobry wieczór, wodzu Abberkamie - powiedziała Yoss, kiedy 
dzieliło ich zaledwie kilka kroków. Ależ potężnym był 
mężczyzną; nigdy nie przestało jej zdumiewać, jaki był 
wysoki, barczysty i masywny. Śniadą skórę miał wciąż gładką 
jak u młodzieńca, ale głowę trzymał nisko pochyloną, a włosy 
miał siwe i zmierzwione. Wielki, haczykowaty nos i te 
nieufne, niewidzące oczy. Wymamrotał jakieś słowa powitania, 
ledwo zwalniając kroku.  
   Yoss była tego dnia w psotnym nastroju; znudziły ją 
własne myśli, smutki i niedociągnięcia. Zatrzymała się tak, 
że musiał albo stanąć, albo na nią wpaść.
   - Czy byłeś na stypie zeszłej nocy? - zapytała.
   Spojrzał na nią z góry; czuła, jak koncentruje wzrok na 
jej osobie albo jakimś jej fragmencie, aż wreszcie spytał: 
   - Na stypie?  
   - Wczoraj w nocy pochowali starego Uada. Wszyscy mężczyźni 
się popili i to cud, że nie wybuchła wojna rodowa.  
   - Wojna rodowa? - powtórzył głębokim basem.  
   Możliwe, że nie potrafił się już skupić, ale Yoss czuła
potrzebę, by do niego dotrzeć.  
   - Między Dewisami a Kamannerami. Kłócą się o tę orną wyspę 
na północ od wsi. Tych dwoje biednych dzieci chce być razem, 
a ich ojcowie grożą, że je zabiją, jeśli tylko na siebie 
spojrzą. Cóż za idiotyzm! Dlaczego nie podzielą wyspy i nie
pozwolą dzieciom się pobrać, żeby ich dzieci mogły objąć 
wyspę w posiadanie? Myślę, że wkrótce dojdzie do rozlewu 
krwi.  
   - Do rozlewu krwi - ponownie powtórzył wódz jak przygłup, a 
potem dodał powoli tym swoim donośnym, głębokim głosem, 
który słyszała w nocy, zawodzący w agonii na bagnach: - Ci 
ludzie to sklepikarze. Mają dusze posiadaczy. Oni nie 
uciekną się do zabijania, ale za nic w świecie się nie 
podzielą. Jeśli w grę wchodzi własność, nie popuszczą. 
Nigdy.  
   Ponownie ujrzała wzniesiony miecz.  
   - Ach - westchnęła i wzdrygnęła się. - A zatem dzieci muszą 
poczekać... aż starzy wymrą...  
   - Za późno. - Jego oczy spotkały się na krótką chwilę z 
oczami Yoss; potem odgarnął niecierpliwie włosy, warknął 
jakieś słowa pożegnania i ruszył dalej tak gwałtownie, że 
niemal skuliła się, by go przepuścić. Oto, jak chodzi 
wódz, myślała z goryczą, ruszając dalej. Idzie zamaszystym 
krokiem, zagarnia przestrzeń, mocno tupie w ziemię. A tak 
chodzi stara kobieta: drobi, drobi nogami.  
   Usłyszała dziwny odgłos za plecami - strzały, pomyślała, 
ponieważ miejskie nawyki wchodzą w krew - i odwróciła się 
gwałtownie. Abberkam stanął i zaniósł się kaszlem; jego 
potężna postać uginała się pod nawałą spazmów, które niemal 
zwalały go z nóg. Yoss znała ten rodzaj kaszlu. Podobno 
Ekumeni mieli na niego lekarstwo, ale opuściła miasto, zanim 
nadeszło. Zbliżyła się do Abberkama, a kiedy paroksyzmy 
minęły, a on nadal stał, zadyszany, z twarzą bladą jak 
płótno, powiedziała: 
   - To berlot. Wychodzisz z niego czy właśnie zachorowałeś?  
   Potrząsnął głową.  
   Yoss czekała.  
   Czekając myślała: co mnie obchodzi, czy on jest chory, czy 
nie? Czy jego to obchodzi? Przyszedł tu po to, by umrzeć. 
Zeszłej zimy słyszałam, jak zawodzi na bagnach. Zawodził w 
agonii, zżerany przez wstyd, jak człowiek chory na raka, 
którego choroba strawiła doszczętnie, a który mimo to nie 
może umrzeć.  
   - Nic mi nie będzie - wychrypiał gniewnie, pragnąc jedynie, 
żeby zostawiła go w spokoju, a Yoss skinęła głową i odeszła. 
Niech umrze. Jak mógłby chcieć żyć, wiedząc, że stracił 
władzę i honor, wiedząc, co zrobił? Okłamał, zdradził swoich 
zwolenników, sprzeniewierzył się. Polityk doskonały. Wielki 
wódz Abberkam, bohater ruchu wyzwoleńczego, przywódca Partii 
Światowej, który zniszczył tę partię własną chciwością 
i szaleństwem.  
   Jeden jedyny raz obejrzała się za siebie. Szedł bardzo 
wolno albo stanął, nie była pewna. Yoss ruszyła dalej, 
skręciła w prawo na rozwidleniu i zeszła na ścieżkę 
prowadzącą do jej domku.  
   Trzysta lat temu na miejscu tych mokradeł rozpościerała się 
żyzna dolina, jedna z pierwszych, które zostały nawodnione i 
oddane pod uprawę przez Korporację Rolniczo-Plantatorską, 
kiedy sprowadziła niewolników z Werel do Kolonii Yeowe. 
Dolinę zbyt dobrze nawodniono i zbyt dobrze uprawiono; 
nawozy chemiczne i sole mineralne nagromadziły się w glebie 
w takim stopniu, że w końcu nic już nie 
rosło, a Posiadacze przenieśli się, by czerpać zyski gdzie 
indziej. Brzegi kanałów nawadniających osunęły się tu i tam, 
a wody rzeki wylały, gromadząc się w jeziorka, wijąc się 
meandrami, powoli wypłukując ziemię do czysta. Trzciny rosły 
i rosły, mile trzcin, chylących się nieco pod naporem 
wiatru, pod cieniami chmur i skrzydłami długonogich ptaków. 
Gdzieniegdzie na wysepce kamienistej ziemi pozostało kilku 
rolników dzierżawiących pola za połowę plonu, 
bezużytecznych ludzi na bezużytecznej ziemi. Wolność 
spustoszenia. Na całej połaci mokradeł pozostały opuszczone 
domy.  
   Zgodnie z zaleceniem religii, ludzie z Werel i Yeowe w 
miarę jak się starzeli, zapadali w milczenie; kiedy ich 
dzieci podrastały, kiedy wypełnili obowiązki gospodarzy i 
obywateli, kiedy ich ciała słabły, a dusze rosły w siłę, 
porzucali dotychczasowe życie i z pustymi rękami odchodzili 
szukając odosobnienia. Nawet na plantacjach panowie zwracali 
wolność starym niewolnikom.  Tu, na północy, wyzwoleńcy z 
miast wyruszali na mokradła i wiedli żywot w opuszczonych 
domach. Teraz, po Wyzwoleniu, przybywały nawet kobiety.  
   Niektóre z domów były zrujnowane i każdy z twórców duszy 
mógł sobie rościć do nich prawa. Większość zabudowań, jak 
kryta gontem chata Yoss, stanowiła własność wieśniaków, 
którzy utrzymywali je i oddawali pustelnikom za darmo na 
zasadzie powinności religijnej.  Yoss sprawiała przyjemność 
myśl, że była źródłem duchowego wzbogacenia dla właściciela 
chaty, chciwego człowieka, którego pozostałe rachunki z 
Przeznaczeniem składały się chyba wyłącznie z długów. Yoss 
lubiła się czuć pożyteczna.  Uważała to za kolejną oznakę 
swojej niemożności zaniechania świata, do czego wzywał ją 
Pan Kamye. "Nie jesteś już pożyteczna", powiedział jej na 
sto sposobów, odkąd skończyła sześćdziesiąt lat, ale Yoss 
nie słuchała. Opuściła świat zgiełku i przybyła na bagna, 
ale pozwoliła, by świat nadal paplał, plotkował, śpiewał i 
krzyczał w jej uszach. Nie chciała usłuchać niskiego głosu 
Pana.  
   Kiedy wróciła do domu, Eyid i Wada już wyszli; na bardzo 
starannie pościelonym łóżku spał lis Tikuli, zwinięty wokół 
własnego ogona. Cętkowany kot Gubu skakał po domu, dopytując 
się o obiad. Yoss podniosła go, pogłaskała po jedwabistym, 
cętkowanym karku, podczas gdy Gubu szturchał ją pyszczkiem 
za uchem, wydając nieustanne pomruki przyjemności i 
sympatii. Potem go nakarmiła. Tikuli nie zwrócił na to 
uwagi, co było dziwne. Tikuli za dużo spał. Yoss usiadła na 
łóżku i podrapała go za sztywnymi, rudymi uszami. Obudził 
się, ziewnął i spojrzał na nią łagodnymi, bursztynowymi 
oczami, poruszając czerwoną kitą ogona.  
   - Nie jesteś głodny? - spytała. Zjem, żeby ci sprawić 
przyjemność, odparł Tikuli i dość sztywno zszedł z łóżka. - 
Och, Tikuli, ty się starzejesz - powiedziała i poczuła 
ukłucie w sercu. Jej córka Safnan dała jej Tikulego, 
rudego szczeniaczka, kłębek łap i kity - jak dawno temu? 
Osiem lat. Dawno. Dla lisa całe życie.  
   Dla Safnan to więcej niż życie. To więcej niż życie dla jej 
dzieci, a wnuków Yoss, Enkamma i Uye.  
   Jeżeli ja żyję, oni nie żyją, pomyślała jak zwykle Yoss; 
jeżeli oni żyją, ja jestem martwa. Udali się w podróż 
statkiem, który płynie jak światło; są przetransponowani na 
światło. Kiedy wrócą do życia, kiedy zejdą z pokładu statku 
do świata o nazwie Hain, upłynie osiemdziesiąt lat od dnia 
ich odjazdu, a ja od dawna będę martwa; jestem martwa. 
Pozwól im żyć, Panie, słodki Panie, niech oni żyją, a ja 
będę martwa. Przyjechałam tu, by umrzeć dla nich. Nie mogę, 
nie mogę pozwolić, żeby oni umarli dla mnie.  
   Zimny nos Tikulego dotknął jej dłoni. Spojrzała na niego z 
uwagą. Bursztynowe oczy zasnuły się błękitną mgiełką. W 
milczeniu pogłaskała go po głowie i podrapała za uszami.  
   Zjadł kilka kęsów, żeby jej sprawić przyjemność, po czym 
wdrapał się z powrotem na łóżko. Yoss przygotowała sobie 
kolację - zupę i podgrzane ciastka - którą zjadła bez 
apetytu. Zmyła trzy talerze, rozpaliła ogień i usiadła przy 
nim, próbując czytać książkę, podczas gdy Tikuli spał 
na łóżku, a Gubu leżał przed kominkiem, wpatrywał się w 
ogień okrągłymi złotymi oczami i bardzo cicho pomrukiwał. 
Raz usiadł i wydał okrzyk wojenny "Huuu!" w odpowiedzi na 
jakiś hałas, który usłyszał na bagnach. Przez chwilę skradał 
się po domu, w końcu znowu się usadowił, zapatrzył w ogień i 
zaczął mruczeć. Później, kiedy ogień zgasł i dom pogrążył 
się w ciemnościach bezgwiezdnej nocy, kot przyłączył się do 
Yoss i Tikulego na ciepłym łóżku, gdzie wcześniej młodzi 
kochankowie zaznali krótkiej, przeszywającej rozkoszy.  

   W ciągu paru kolejnych dni, kiedy porządkowała mały ogródek 
warzywny przed zimą, przyłapała się na myślach o Abberkamie. 
Kiedy przybył po raz pierwszy, wśród wieśniaków zapanował 
nastrój podniecenia: oto Abberkam miał zamieszkać w domu 
należącym do ich wodza. Chociaż okryty niesławą, nadal był 
bardzo sławnym człowiekiem. Obrany wodzem Heyend, jednego z 
głównych plemion Yeowe, osiągnął ważną pozycję podczas ostatnich 
lat wojny wyzwoleńczej, kiedy przewodził potężnemu 
ruchowi na rzecz, jak to nazywał, Wolności Rasowej. Nawet 
niektórzy z wieśniaków zaczęli się podpisywać pod głównym 
hasłem Partii Światowej: na Yeowe nie miał mieszkać nikt 
poza rdzenną ludnością. Żadnych Werelianów, znienawidzonych 
kolonizatorów, panów i posiadaczy. Wojna położyła kres 
niewolnictwu, a w ostatnich latach negocjacje dyplomatów 
ekumenicznych doprowadziły do końca władzy ekonomicznej 
Werel nad jej dawną planetą-kolonią. Panowie i posiadacze, 
nawet ci, których rodziny żyły na Yeowe od wieków, powrócili 
do starego świata, na planetę najbliższą Słońca. 
Uciekli, a ich żołnierzy wygnano w ślad za nimi. Nigdy nie 
wolno im było wrócić, oświadczyła Partia Światowa. Nie mieli 
prawa powrotu ani jako handlarze, ani jako turyści; nigdy 
więcej nie będą zanieczyszczać duszy i ziemi Yeowe. To samo 
odnosiło się do każdego cudzoziemca, każdej obcej potęgi. 
Obcy z Ekumeny pomogli mieszkańcom Yeowe wyzwolić się; teraz 
musieli odejść. Tutaj nie było dla nich miejsca.  
   - To jest nasz świat. Wolny świat. Tu wykujemy nasze 
dusze na podobieństwo Miecznika Kamye - powtarzał 
wielokrotnie Abberkam i właśnie wizerunek zakrzywionego 
miecza stał się symbolem Partii Światowej.  
   Popłynęła krew. Powstanie na Nadami zapoczątkowało
trzydzieści lat - połowa życia Yoss - walk, rebelii, 
odwetów, a nawet po wyzwoleniu, po odejściu Werelianów, 
walki nie ustały. Młodzi ludzie zawsze byli gotowi zabić 
każdego, kogo wskazała starszyzna: siebie nawzajem, kobiety, 
starców, dzieci; toczyła się nieprzerwana wojna w imię 
pokoju, wolności, sprawiedliwości, władcy. Nowo wyzwolone 
plemiona walczyły o ziemię, wodzowie z miast o 
władzę. Yoss, która przez całe życie pracowała w stolicy 
jako nauczycielka, widziała, jak jej praca idzie na marne 
nie tylko w czasie wojny wyzwoleńczej, ale także po jej 
zakończeniu, kiedy miasto pogrążyło się w kolejnych wojnach 
między dzielnicami.  
   Należało przyznać, myślała, że Abberkam, chociaż wymachiwał 
mieczem Kamye, usiłował uniknąć wojny i częściowo mu się to 
udało. Wolał zdobywać władzę za pomocą metod politycznych i 
perswazji, w czym był mistrzem. Prawie osiągnął sukces. 
Zakrzywiony miecz był wszechobecny, wystąpienia Abberkama 
ściągały tłumy. ABBERKAM I WOLNOŚĆ RASOWA! - głosiły olbrzymie 
transparenty rozciągnięte nad alejami miasta. Nikt nie 
wątpił, że wygra pierwsze wolne wybory na Yeowe, że zostanie 
przewodniczącym rady światowej. 
   Początkowo dochodziły tylko pogłoski. Dezercje. 
Samobójstwo syna. Matka syna Abberkama oskarżała przywódcę o 
rozpustę i tarzanie się w luksusach. Pojawiły się dowody na 
to, że zdefraudował wielkie sumy pieniędzy, przekazane jego 
partii na pomoc obszarom kraju, zubożałym po wycofaniu się 
kapitału wereliańskiego. Ujawnienie tajnego planu zabójstwa 
wysłannika Ekumeny i obarczenia za to winą Demeye'a, starego 
przyjaciela i zwolennika Abberkama... To go zgubiło. Wódz 
mógł folgować sobie w przyjemnościach seksualnych, nadużywać 
władzy, bogacić się kosztem swoich poddanych i być za to 
podziwiany, ale wódz, który zdradzał towarzysza, nie mógł 
liczyć na przebaczenie. Na tym opierał się kodeks 
niewolników, myślała Yoss.  
   Tłumy zwolenników Abberkama zwróciły się przeciwko niemu i 
przypuściły atak na starą rezydencję zarządcy APCY, którą 
zajął. Zwolennicy Ekumenów przyłączyli się do sił lojalnych 
wobec Abberkama, by go bronić i przywrócić porządek w 
stolicy. Po wielodniowych walkach, w których poległy setki 
ludzi, a tysiące w zamieszkach na całym kontynencie, 
Abberkam się poddał. Ekumeni udzielili poparcia rządowi 
tymczasowemu, który ogłosił amnestię. Ich ludzie powiedli 
Abberkama splamionymi krwią, zbombardowanymi ulicami w 
całkowitym milczeniu. Ludzie, którzy dawniej mu ufali, 
darzyli szacunkiem, nienawidzili, patrzyli, jak przechodzi w 
milczeniu, ochraniany przez cudzoziemców, obcych, których 
próbował wygnać z tego świata.  
   Yoss przeczytała o tym w gazecie. Już od ponad roku 
mieszkała na bagnach. "Dobrze mu tak", pomyślała i więcej
uwagi mu już nie poświęcała. Nie wiedziała, czy 
Ekumeni byli prawdziwymi sprzymierzeńcami, czy tylko nową 
grupą posiadaczy w przebraniu, ale widok każdego z wodzów, 
który upadał, sprawiał jej przyjemność. Panowie z Werel, 
pyszniący się wodzowie plemienia czy wrzeszczący demagodzy, 
niech wszyscy posmakują brudu. Yoss najadła się go dość 
w swoim życiu.  
   Kiedy kilka miesięcy później ktoś powiedział jej we wsi, że 
Abberkam przybywa na mokradła jako pustelnik, twórca duszy, 
była zdziwiona i przez chwilę odczuwała wstyd, że brała jego 
słowa za czczą retorykę. Czyżby okazał się człowiekiem 
religijnym? Przez cały czas, kiedy tarzał się w 
luksusach, brał udział w orgiach, kradł, uczestniczył w 
machinacjach władzy, mordował - miał być religijny? Nie! 
Ponieważ stracił pieniądze i władzę, postanowił nadal rzucać 
się ludziom w oczy, robiąc przedstawienie z własnego ubóstwa 
i pobożności. Nie miał za grosz wstydu. Yoss była zdziwiona 
własną zaciekłością. Kiedy po raz pierwszy zobaczyła, 
Abberkama zapragnęła splunąć na te duże, grubopalczaste 
stopy w sandałach, ponieważ tylko taką jego część zobaczyła; 
nie chciała mu spojrzeć w twarz.  
   Jednak później, w zimie, usłyszała wycie na bagnach, które 
niosło się nocą na mroźnym wietrze. Tikuli i Gubu zastrzygli 
uszami, ale ten potworny odgłos ich nie przestraszył. To 
uświadomiło jej, że głos należy do człowieka. Ktoś krzyczał 
- pijany? szalony? - skowyczał i błagał tak, że pokonała 
przerażenie i wstała, żeby pospieszyć mu z pomocą; on jednak 
nie wzywał pomocy człowieka.  
   - Panie, mój panie, Kamye! - krzyczał, a kiedy wyjrzała 
przez drzwi, zobaczyła go na grobli, cień na tle jasnych 
nocnych chmur. Chodził tam i z powrotem, targał się za 
włosy, krzyczał jak zwierzę, jak udręczona dusza.  
   Po tej nocy przestała go osądzać. Byli sobie równi. Przy 
kolejnym spotkaniu spojrzała mu twarz i przemówiła, 
zmuszając Abberkama, żeby się do niej odezwał.  
   Nie spotykali się często; żył w prawdziwym odosobnieniu. 
Nikt nie odwiedzał go na bagnach. Wieśniacy często 
wzbogacali swoje dusze, dając Yoss jedzenie, nadwyżki 
plonów, resztki, czasami, w święta, posiłek przyrządzony 
specjalnie dla niej, ale nigdy nie widziała, żeby ktokolwiek 
zanosił coś do domu Abberkama. Może złożyli mu dary, a on 
okazał się zbyt dumny, żeby je przyjąć. Może bali się 
cokolwiek mu ofiarować.  
   Skopywała grządkę korzenną za pomocą żałosnej łopaty z 
krótką rączką, którą dostała od Em Dewi i myślała o wyciu 
Abberkama i sposobie, w jaki kaszlał. Safnan o mały włos nie 
umarła na berlot w wieku czterech lat. Yoss słyszała ten 
upiorny kaszel tygodniami. Czy Abberkam, kiedy spotkała go 
wczoraj na grobli, szedł do wsi po lekarstwo? Czy doszedł 
tam, czy też zawrócił w pół drogi?  
   Otuliła się szalem, ponieważ wiatr przenikał ją do kości;
nadciągała jesień. Wspięła się na groblę i na rozwidleniu 
dróg skręciła w prawo.  
   Drewniany dom Abberkama wznosił się na zbitej z pni 
tratwie, zatopionej w torfowej wodzie mokradła. Takie domy 
były bardzo stare, liczyły sobie dwieście lub więcej lat i 
pochodziły z okresu, kiedy w dolinie rosły drzewa. Dom 
Abberkama, dawniej zagroda rolnicza, był znacznie większy 
niż chata Yoss. Mroczne domostwo miało źle naprawiony dach, 
niektóre okna zabite, a deski na werandzie, na którą weszła 
Yoss, poluzowane. Wypowiedziała imię Abberkama, a potem 
powtórzyła je głośniej. Wiatr zawodził w trzcinach.  
Zapukała, odczekała chwilę, pchnęła ciężkie drzwi. Wewnątrz 
panował mrok. Znajdowała się w rodzaju korytarzu.  Usłyszała 
głos w sąsiednim pokoju: 
   - Nigdy w głąb sztolni, wyjmij to, wyjmij - powiedział 
ktoś głęboko, ochryple, a potem rozległ się kaszel. Yoss 
otworzyła drzwi. Przez dobrą minutę przyzwyczajała oczy do 
ciemności. Był to stary pokój od frontu. Okna zasłaniały 
okiennice, ogień wygasł. W pokoju stał kredens, stół, 
kanapa, a także  łóżko przysunięte do kominka. Zbite w kłąb 
koce zsunęły się na podłogę, a nagi Abberkam wił się na 
łóżku i majaczył w gorączce.  
   - O Boże! - wykrztusiła Yoss. Ta wielka, czarna, spocona 
pierś i brzuch, porośnięty siwymi kłakami, te potężne 
ramiona i chwytne dłonie, jak miała się do niego zbliżyć?  
   A jednak zrobiła to. Wyzbywała się nieśmiałości widząc, 
że jest osłabiony gorączką, a poza tym umysł miał jasny i 
posłusznie wypełniał jej polecenia. Przykryła go wszystkimi 
kocami z podłogi, na które położyła jeszcze dywanik; 
rozpaliła możliwie najgorętszy ogień i po paru godzinach 
Abberkam zaczął się pocić. Pot lał się z niego strugami, 
wsiąkając w prześcieradła i materac.  
   - Nie znasz umiaru - łajała go późno w nocy; pchała go i 
ciągnęła, zmuszając do położenia się na zdezelowanej 
kanapie. Leżał tam, owinięty w dywanik, podczas gdy Yoss 
suszyła pościel przy kominku. Abberkam dygotał i kaszlał, a 
Yoss zaparzyła zioła, które przyniosła i wypiła gorący wywar 
razem z chorym. Nagle Abberkam zasnął i spał jak kamień; nie 
zbudził go nawet kaszel, który nim wstrząsał. Yoss równie 
nagle zapadła w sen i zbudziła się na gołym obmurzu kominka, 
na którym wygasał ogień. Dzień bielił się za oknami.  
   Abberkam leżał jak góra pod dywanikiem, na którym Yoss 
dopiero teraz zauważyła brud; miał świszczący, ale głęboki i 
regularny oddech. Wstała z trudem, cała obolała, rozpaliła 
ogień, rozgrzała się, zaparzyła zioła, a potem zbadała 
zawartość spiżarni. Znalazła w niej podstawowe artykuły; 
najwyraźniej wódz zamówił dostawy z Veo, najbliższego 
liczącego się miasta. Zrobiła sobie dobre śniadanie, a kiedy 
Abberkam się zbudził, ponownie zmusiła go do wypicia ziół. 
Gorączka ustąpiła. Według Yoss zagrożenie stanowiła obecnie 
woda w płucach; ostrzegano ją przed tym podczas choroby 
Safnan, a tu miała do czynienia z człowiekiem 
sześćdziesięcioletnim. Gdyby przestał kaszleć, byłaby to 
groźna oznaka. Zmusiła Abberkama, żeby usiadł.  
   - Kaszl - powiedziała.  
   - Boli - warknął.  
   - Musisz - rozkazała, a on zakaszlał.
   - Jeszcze! - krzyknęła, a Abberkam rozkaszlał się tak, że 
całym ciałem wstrząsnęły spazmy.  
   - Dobrze - powiedziała. - A teraz śpij. - Zasnął.  
   Tikuli i Gubu musieli umierać z głodu! Pomknęła do domu, 
nakarmiła zwierzęta, pogłaskała je, przebrała się w czystą 
bieliznę i na pół godziny usiadła we własnym krześle, przed 
własnym kominkiem, a Gubu mruczał jej nad uchem. Potem 
wróciła przez mokradła do domu wodza.  
   Przed zapadnięciem zmroku wysuszyła posłanie Abberkama i 
zaprowadziła go na nie. Została przy nim na noc, ale rano 
odeszła, mówiąc: 
   - Wrócę wieczorem.  
   Milczał, nadal bardzo chory, obojętny na położenie, w jakim 
się znajdował on czy Yoss.  
   Następnego dnia najwyraźniej poczuł się lepiej: kaszel 
stał się mokry, gwałtowny - dobry kaszel; Yoss znakomicie 
pamiętała, kiedy Safnan zaczęła wreszcie dobrze kaszleć. Co 
pewien czas wódz odzyskiwał pełną przytomność, a kiedy 
przyniosła mu butelkę, która miała służyć za naczynie nocne, 
wziął ją od Yoss i odwrócił się, żeby załatwić potrzebę 
fizjologiczną.  Skromność, dobra cecha jak na wodza, 
pomyślała. Była zadowolona z siebie i z niego. Okazała się 
użyteczna.  
   - Zostawię cię dziś w nocy. Nie pozwól, żeby koce się 
zsunęły. Wrócę rano - oświadczyła, zadowolona z siebie, z 
własnego zdecydowania i stanowczości.  
   Kiedy jednak wróciła do domu w ten jasny, zimny wieczór, 
Tikuli leżał zwinięty w kłębek w rogu pokoju, w którym nigdy 
się nie kładł. Nie chciał jeść, a kiedy próbowała go 
przenieść, pogłaskać, skłonić do zaśnięcia na łóżku, 
odczołgał się z powrotem do kąta. Daj mi spokój, 
powiedział, odwrócił od niej wzrok i wtulił suchy, czarny, 
ostry nos w zakrzywienie przedniej łapy. Daj mi spokój, 
powtórzył cierpliwie, pozwól mi umrzeć, to właśnie teraz 
robię.  
   Zasnęła, ponieważ była bardzo zmęczona. Gubu został na 
mokradłach na całą noc. Rankiem stan Tikulego nie uległ 
zmianie; leżał zwinięty na podłodze, w miejscu, w którym 
nigdy wcześniej się nie kładł. Czekał.  
   - Muszę iść - powiedziała Yoss. - Niedługo wrócę, bardzo 
niedługo. Czekaj na mnie, Tikuli.  
   Nie odpowiedział, a tylko odwrócił od niej pociemniałe, 
bursztynowe oczy. To nie na Yoss czekał.  
   Ruszyła szybkim krokiem przez mokradła; miała suche oczy, 
targał nią gniew, czuła się bezużyteczna. Stan Abberkama nie 
uległ wyraźniej zmianie. Nakarmiła go kleikiem, oporządziła 
i powiedziała: 
   - Nie mogę zostać. Moje zwierzątko jest chore. Muszę wracać.  
   - Zwierzątko - powtórzył potężny mężczyzna swoim basem.  
   - Lisek. Dostałam go od córki. - Dlaczego się tłumaczyła, 
usprawiedliwiała? Wyszła. Po powrocie do domu zastała 
Tikulego w tym samym miejscu, w którym go zostawiła. Zajęła 
się cerowaniem, przygotowała posiłek, który, jak miała 
nadzieję, Abberkam zgodzi się zjeść. Potem spróbowała czytać 
książkę o światach Ekumenów, o świecie bez wojen, gdzie 
zawsze panowała zima, a ludzie byli zarówno mężczyznami, jak i 
kobietami. Po południu przyszło jej na myśl, że powinna wrócić 
do Abberkama i właśnie wstawała, kiedy Tikuli się podniósł.
Podszedł do niej bardzo powoli. Ponownie usiadła na krześle 
i schyliła się, żeby go podnieść, ale Tikuli wetknął ostry 
pyszczek w jej dłoń, westchnął i położył się, z głową na 
łapach. Znowu westchnął.  
   Yoss usiadła i rozpłakała się, chociaż nie na długo; potem 
wstała, wzięła łopatę i wyszła z domu. Wykopała grób za 
załomem kamiennego komina, na słonecznej polance. Kiedy 
wróciła do domu i podniosła Tikulego, pomyślała z 
przerażeniem: "On nie umarł!" A jednak nie żył, tyle że 
jeszcze nie ostygł; gęsta ruda sierść utrzymywała ciepłotę 
ciała. Owinęła go w niebieską chustą, wzięła na ręce i 
zaniosła do grobu, czując, jak słabe ciepło wciąż emanuje 
przez materiał; lekkie, sztywne ciałko przypominało 
drewniany posążek. Zasypała grób i położyła na nim kamień, 
który odpadł z komina. Nie przychodziły jej na myśl żadne 
słowa, jednak w umyśle uformował się obraz będący prawie
modlitwą: Tikuli biegnący w pełnym słońcu.  
   Wystawiła na werandę jedzenie dla Gubu, który przez cały 
dzień trzymał się z dala od domu, po czym ruszyła drogą po 
grobli. Był cichy, pochmurny wieczór. Wśród szarych trzcin 
lśniły ołowianym blaskiem jeziorka.  
   Abberkam siedział na łóżku. Z pewnością miał się lepiej; 
może lekka gorączka pozostała, ale nie było to nic 
poważnego. Był głodny: dobry znak. Kiedy podała mu tacę, 
zapytał: 
   - Czy zwierzątko wyzdrowiało?  
   - Nie - odparła i odwróciła głowę, by dopiero po minucie 
dodać: - Nie żyje.  
   - Jest w rękach Pana - powiedział ochrypły, głęboki głos, a 
Yoss ponownie ujrzała Tikulego w słońcu, w czyjejś 
obecności, pełnej dobroci jak samo słońce.  
   - Tak - odparła. - Dziękuję. - Usta jej drżały, poczuła 
dławienie w gardle. Wciąż miała przed oczami nadruk na 
niebieskiej chuście: liście w ciemniejszym odcieniu 
niebieskiego. Zaczęła się krzątać po pokoju. Wreszcie 
wróciła, żeby doglądnąć ognia i usiadła przed kominkiem. 
Czuła się bardzo zmęczona.  
   - Zanim Pan Kamye chwycił za miecz, był pasterzem - 
powiedział Abberkam. - Nazywali go Panem Zwierzyny i 
Pasterzem Jeleni, ponieważ kiedy zagłębiał się w las, 
wędrował razem z jeleniami, a lwy również przyłączały się do 
stada nie krzywdząc innych zwierząt. Żaden z jeleni nie 
odczuwał strachu.  
   Mówił tak cicho, że dopiero po chwili zdała sobie sprawę, że 
cytował strofy z "Arkamye".  
   Dołożyła kolejną kostkę torfu do ognia i wróciła na miejsce.  
   - Powiedz mi, skąd pochodzisz, wodzu Abberkamie?  
   - Z plantacji Gebba.  
   - Na wschodzie?  
   Skinął głową.  
   - Jak tam było?  
   Ogień kopcił gryzącym dymem. Wszystko spowijała głęboka 
cisza nocy. Kiedy Yoss po raz pierwszy przybyła tu z miasta, 
cisza budziła ją noc w noc.  
   - Jak tam było? - powtórzył niemal szeptem. Podobnie jak u 
większości ludzi ich rasy, ciemne tęczówki wypełniały oczy 
Abberkama, ale kiedy na nią zerknął, ujrzała błysk białka. - 
Sześćdziesiąt lat temu - mówił. - Mieszkaliśmy na terenie 
plantacji. Niektórzy z nas pracowali w gaju bambusowym; 
ścinali bambusy, pracowali we młynie. Tym zajmowała się 
większość kobiet i małych dzieci. Mężczyźni i 
chłopcy powyżej dziewiątego czy dziesiątego roku życia 
zjeżdżali do kopalni. Pracowało tam też trochę dziewczynek; 
chcieli, żeby były małe, bo mogły się dostawać do szybów 
niedostępnych dla mężczyzn. Byłem silny, więc posłali mnie do 
kopalni, kiedy skończyłem osiem lat.  
   - Jak tam było?  
   - Ciemno - odparł, a Yoss znowu spostrzegła błysk jego oczu. 
- Oglądam się za siebie i zastanawiam się, jak żyliśmy. W 
jaki sposób utrzymywaliśmy się przy życiu w tym miejscu? 
Powietrze w kopalni było tak gęste od kurzu, że miało czarny 
kolor. Czarne powietrze. Światło lampy nie sięgało dalej niż 
na pięć stóp. Na większości wyrobisk woda sięgała do kolan. 
Kiedy w jednym z szybów przodek stanął w ogniu i 
wszystkie korytarze wypełniły się dymem, pracy nie 
zaprzestano, żeby nie zmarnować pokładów. Nosiliśmy maski i 
filtry, ale niewiele pomagały. Wdychaliśmy dym. Zawsze mam 
trochę świszczący oddech, tak jak teraz; nie tylko z powodu 
berlotu. Winien jest ten stary dym. Ludzie marli na pylicę. 
Czterdziesto-, najwyżej czterdziestopięcioletni padali jak 
muchy. Kiedy umierał człowiek, panowie dawali plemieniu 
pieniądze, premię za śmierć. Niektórzy umierający uważali, 
że to warte tych pieniędzy.  
   - W jaki sposób się stamtąd wydostałeś?  
   - Dzięki matce - odparł. - Była córką wójta. Nauczyła mnie 
religii i wolności.  
   Wspominał o tym już wcześniej, pomyślała Yoss. To zdanie 
stało się jego dyżurną odpowiedzią, standardowym mitem.  
   - Jak? Co ci powiedziała?  
   - Nauczyła mnie Świętego Słowa - odparł Abberkam po chwili 
milczenia. - Powiedziała: "Ty i twój brat jesteście 
prawdziwym narodem, narodem Pana, jego sługami, wojownikami, 
lwami, tylko wy. Pan Kamye przybył razem z nami ze Starego 
Świata i teraz jest nasz, żyje wśród nas". Nazwała nas 
Abberkam, Język Pana i Domerkam, Ramię Pana. Abyśmy mówili 
prawdę i walczyli o wolność.  
   - Co się stało z twoim bratem? - spytała po chwili Yoss.  
   - Zginął w Nadami - odparł Abberkam i ponownie oboje 
zamilkli na pewien czas.  
   Nadami stanowiło pierwsze zarzewie Powstania, które 
ostatecznie przyniosło wyzwolenie Yeowe. Na plantacji Nadami 
niewolnicy i wyzwoleńcy z miasta po raz pierwszy walczyli 
ramię w ramię z posiadaczami. Gdyby niewolnicy zdołali 
zewrzeć szeregi przeciwko posiadaczom, Korporacjom, 
wywalczyliby sobie wolność już wiele lat wcześniej. Jednak 
ruch wyzwoleńczy stale rozdzielały rywalizacje 
wewnątrzplemienne, wodzowie ubiegali się o władzę na świeżo 
oswobodzonych terytoriach, targowali się z panami, by 
powiększyć własne zyski. Dopiero po trzydziestu latach wojny 
i zniszczenia zdziesiątkowani Werelianie zostali pokonani i 
wygnani z planety, a mieszkańcy Yeowe mogli zwrócić się 
przeciwko sobie.  
   - Twój brat miał szczęście - stwierdziła Yoss.  
   Zerknęła na wodza, ciekawa, jak przyjmie tę zaczepkę. Jego 
duża, śniada twarz nabrała w blasku ognia łagodnego wyrazu. 
Siwe, szorstkie włosy wymknęły się z luźnego warkocza, który 
zaplotła Yoss, by nie wpadały mu w oczy.  
   - Był moim młodszym bratem - powiedział powoli i cicho. - 
Był Enarem na Polu Pięciu Armii.  
   Ach, więc jesteś samym panem Kamye, odparła w myślach Yoss, 
poruszona, oburzona, cyniczna. Cóż za ego! Jednak ze słów 
Abberkama wypływał także inny wniosek. Enar chwycił za 
miecz, by zabić swego starszego brata na polu bitwy i nie 
dopuścić, by został panem świata. Kamye powiedział mu, że 
miecz, który trzymał Enar, był jego własną śmiercią; że 
władzy i wolności nie znajduje się w życiu, a tylko w 
rezygnowaniu z życia, z tęsknot i pragnień. Enar odłożył 
miecz i odszedł na pustynię, w ciszę, ze słowami: "Bracie, 
jestem tobą". Kamye chwycił za ten miecz, by walczyć z 
armiami zniszczenia, chociaż wiedział, że zwycięstwo jest 
niemożliwe.  
   Kim więc był ten człowiek, ten zwalisty mężczyzna, chory 
starzec, mały chłopiec w ciemnej kopalni, ten tyran, 
złodziej, kłamca, który przemawiał w imieniu Pana?  
   - Za dużo mówimy - powiedziała Yoss, chociaż żadne z nich 
nie wypowiedziało od dobrych pięciu minut słowa. Nalała mu 
herbaty i odstawiła czajnik na ogień, by utrzymywać 
odpowiednią wilgotność powietrza. Podniosła szal. Abberkam 
obserwował ją z tym samym łagodnym wyrazem twarzy, a w jego 
oczach kryło się niemal zmieszanie.  
   - Walczyłem o wolność - powiedział. - Naszą wolność.  
   Sumienie Abberkama nic ją nie obchodziło.  
   - Trzymaj się ciepło - powiedziała.  
   - Wychodzisz?  
   - Nie chcę zabłądzić na grobli.  
   To był dziwny spacer, ponieważ nie miała lampy, a noc 
była czarna jak smoła. Wyszukując po omacku drogę, myślała o 
czarnym powietrzu w kopalni, o którym opowiadał jej 
Abberkam, o powietrzu, które połykało światło. Myślała o 
czarnym, ciężkim ciele Abberkama. Myślała o tym, jak rzadko 
chodziła samotnie nocą. Kiedy była dzieckiem, na plantacji 
Banni niewolników zamykano na noc. Kobiety zostawały w w 
wyznaczonej dla nich części osady i nigdy nie chodziły 
samotnie. Przed wojną, kiedy przybyła do miasta jako 
wyzwolona kobieta, by uczyć się w szkole dla instruktorów, 
poznała smak wolności, ale w ciężkich latach wojny, a nawet 
po wyzwoleniu kobieta nie mogła chodzić bezpiecznie po 
ulicach. W dzielnicach robotniczych nie było policji ani 
latarni; szefowie poszczególnych gangów posyłali swoich 
ludzi, by plądrowali miasto. Nawet w dzień należało mieć się 
na baczności, trzymać się w tłumie, zawsze zostawiać sobie 
drogę ucieczki.  
   Zaczęła się niepokoić, że przeoczy skręt, ale zanim do niego 
dotarła, jej oczy przyzwyczaiły się do ciemności, a w 
bezkształtnej masie trzcin dostrzegała nawet zarys swego 
domu. Słyszała, że Obcy słabo widzą w nocy. Mieli małe oczy, 
małe kropki w białej obwódce jak u przestraszonego cielaka. 
Yoss nie podobały się ich oczy, za to podobał się jej kolor 
skóry Obcych, zazwyczaj brązowej lub rumianobrązowej, 
cieplejszej niż szarobrązowa skóra niewolników czy 
niebieskoczarna Abberkama, który odziedziczył ją po 
posiadaczu, który zgwałcił jego matkę. Cyjanitowa cera, 
mówili grzecznie Obcy, i adaptacja oczna do spektrum 
promieniowania Słońca układu wereliańskiego.  
   Kiedy Yoss schodziła ścieżką do domu, Gubu tańczył w 
milczeniu wokół niej i łaskotał ją w nogi ogonem.  
   - Uważaj, bo na ciebie nadepnę - zbeształa go. Z uczuciem 
wdzięczności do kota podniosła go, kiedy tylko weszli do 
środka. Tej nocy nie mogła liczyć na pełne godności, radosne 
powitanie ze strony Tikulego. Ani tej ani żadnej następnej. 
Mru, mru, mru, dopominał się Gubu, posłuchaj, jestem tutaj, 
życie toczy się dalej, co z kolacją?  

   Wódz dostał jednak zapalenia płuc, więc Yoss poszła do 
wsi, żeby zatelefonować do kliniki w Veo. Przysłali lekarza, 
który oświadczył, że Abberkam się wyliże, niech tylko siedzi 
i kaszle, wywary z ziół na pewno pomogą, niech pani ma na 
niego oko, dziękuję bardzo, i odszedł. Yoss zaczęła więc 
spędzać popołudnia przy łóżku wodza. Dom bez Tikulego 
wydawał się bardzo ponury, późnojesienne dni straszyły 
chłodem, a poza tym cóż innego miała do roboty? Podobał jej 
się ten duży, ciemny dom na bagnach. Nie zamierzała sprzątać 
domu wodza czy jakiegokolwiek mężczyzny, ale myszkowała 
zaglądając do pokojów, których Abberkam najwyraźniej nie 
używał ani nawet do nich nie wchodził. Znalazła jeden taki 
na piętrze, z długimi, niskimi oknami wzdłuż całej 
zachodniej ściany.  Przypadł jej do gustu. Wymiotła go i 
umyła okna z małymi zielonkawymi szybkami. Kiedy Abberkam 
spał, Yoss szła na górę i siadała na postrzępionym wełnianym 
dywaniku, który stanowił jedyny sprzęt w pokoju. Kominek 
zamurowano cegłami, ale nadal wydzielał ciepło, pochodzące 
od ognia torfowego, który płonął na dole. Yoss siadała, 
oparta plecami o nagrzane cegły, słońce wpadało przez szyby, 
było jej ciepło. Czuła spokój, który zdawał się przynależeć 
do tego pokoju, do kształtu tutejszego powietrza, 
zielonkawych, nierównych szybek. Siedziała w milczeniu, 
niczym nie zajęta, tak zadowolona, jak nigdy nie była we 
własnym domu.  
   Wódz bardzo powoli odzyskiwał siły. Często zamieniał się w 
ponurego, zgorzkniałego człowieka, za jakiego początkowo go 
brała, zatopionego w stuporze egotycznego wstydu i 
wściekłości. W inne dni gotów był mówić, a niekiedy nawet 
słuchać.  
   - Czytałam książkę o światach Ekumenów - powiedziała Yoss, 
czekając, aż placki fasolowe będą gotowe do przewrócenia na 
drugą stronę. Przez ostatnie dni szykowała obiad, zjadała go 
z Abberkamem późnym popołudniem, zmywała naczynia i wracała 
do domu przed zmrokiem. - Jest bardzo ciekawa. Nie ulega 
żadnej wątpliwości, że wszyscy pochodzimy od mieszkańców 
Hain, zarówno my, jak i Obcy.  Nawet nasze zwierzęta mają 
tych samych przodków.  
   - Tak mówią - burknął Abberkam.  
   - Nie ma znaczenia, kto to mówi - odparła Yoss. - Pojmie to 
każdy, kto spojrzy na dowody. To jest fakt genetyczny, 
którego nie zmieni to, że ci się nie podoba.  
   - Co to za "fakt", który ma milion lat? - spytał. - Jaki ma 
związek z tobą, ze mną, z nami? To jest nasz świat. Jesteśmy 
sobą. Nie mamy z nimi nic wspólnego.  
   - Teraz mamy - powiedziała dość nonszalancko i przewróciła 
placki fasolowe na drugą stronę.  
   - Nie doszłoby do tego, gdybym postawił na swoim - 
stwierdził Abberkam.  
   - Nigdy się nie poddajesz, co? - spytała ze śmiechem.  
   - Nie.  
   Kiedy jedli, on w łóżku, z tacy, ona na stołku przed 
kominkiem, ciągnęła ten sam temat, czując, że drażni byka, 
kusi lawinę; ponieważ pomimo choroby i osłabienia Abberkam 
nadal był groźny, i to nie tylko ze względu na swój wzrost.  
   - Czy naprawdę o to właśnie chodziło? - spytała. - Czy do 
tego dążyła Partia Światowa? Do oczyszczenia planety z 
Obcych? Czy tylko taki miała cel?  
   - Tak - dobiegło od łóżka ponure burknięcie.  
   - Dlaczego? Ekumeni mają z nami wiele wspólnego. Przełamali 
władzę, jaką miały nad nami Korporacje. Są po naszej 
stronie.  
   - Zostaliśmy przywiezieni do tego świata jako niewolnicy, 
ale sami powinniśmy się w nim odnaleźć - odparł 
Abberkam. - Kamye przybył z nami, Pasterz, Niewolnik, Kamye 
Miecznik. To jest jego świat, nasza ziemia. Nikt nie może 
nam jej dać. Nie musimy korzystać z wiedzy obcych ludów ani 
czcić ich bogów. Żyjemy tutaj, na tej ziemi. Tu umieramy, 
żeby znowu połączyć się z Panem.  
   Po chwili Yoss powiedziała: 
   - Mam córkę, wnuka i wnuczkę. Opuścili ten świat cztery lata 
temu. Znajdują się na pokładzie statku, który leci na Hain. 
Wszystkie lata życia, które mi pozostały, są dla nich jak 
kilka minut, może godzina. Dotrą do celu za osiemdziesiąt 
lat, teraz już siedemdziesiąt sześć. Zamieszkają na innej 
ziemi i umrą tam. Nie tutaj.  
   - Czy chętnie przystałaś na to, żeby polecieli?  
   - To była decyzja mojej córki.  
   - Nie twoja.  
   - To jest jej życie.  
   - Ale opłakujesz ją.  
   Zapadło ciężkie milczenie.  
   - To wszystko jest nie tak, nie tak, nie tak! - powiedział 
głośno i dobitnie. - Mieliśmy swój cel, własną drogę 
do Pana, a oni nam ją odebrali, znowu jesteśmy niewolnikami!  
Mądrzy Obcy, naukowcy z ogromną wiedzą, którzy podają się za 
naszych przodków, mówią nam "Zróbcie to!", a my robimy. 
Potem nakazują: "Zabierzcie dzieci na cudowny statek i 
zawieźcie je do cudownych światów!" I dzieci zostały zabrane 
i nigdy nie wrócą do domu. Nigdy nie poznają własnego domu. 
Nigdy się nie dowiedzą, kim są. Nigdy się nie dowiedzą, 
czyje ręce mogły je trzymać.  
   Abberkam przemawiał; według Yoss było to przemówienie, które 
wygłosił już raz lub sto razy, wrzaskliwe i wspaniałe. 
Abberkam miał w oczach łzy, podobnie zresztą jak Yoss. 
Postanowiła jednak, że nie pozwoli, by ją wykorzystywał, 
manipulował nią, miał nad nią władzę.  
   - Powiedzmy, że przyznałabym ci rację. Ale dlaczego 
oszukiwałeś, Abberkamie? Okłamywałeś własny naród, kradłeś!  
   - Nigdy - odparł. - Wszystko, co robiłem, każdy oddech, 
który brałem w płuca, był dla Partii Światowej. Owszem, 
wydawałem pieniądze, wszystkie pieniądze, jakie wpadły mi w 
ręce, bo jakież inne miały przeznaczenie? Owszem, groziłem 
wysłannikowi, chciałem wygnać jego i całą resztę z tego 
świata! Owszem, okłamywałem ich, ponieważ chcą mieć nad nami 
kontrolę, chcą nas posiadać. Zrobię wszystko, żeby ocalić 
mój naród od zniewolenia, wszystko!  
   Walił pięściami jak bochny w krzepkie kolana i dyszał, z 
trudem łapiąc oddech. Wreszcie załkał.  
   - A ja nic nie mogę na to poradzić, o, Kamye! - zawołał i 
opuścił głowę.  
   Yoss siedziała w milczeniu, zdjęta obrzydzeniem.  
   Po długiej chwili Abberkam otarł dłońmi twarz jak dziecko, 
odgarnął do tyłu szorstkie, zmierzwione włosy, wytarł oczy i 
nos. Podniósł tacę, postawił sobie na kolanach, wziął 
widelec, odkroił kawałek placka fasolowego, wsunął do ust, 
przeżuł i połknął. Skoro on może, to i ja, pomyślała Yoss i 
poszła w ślady wodza. Skończyli kolację. Yoss wstała i 
podeszła, żeby zabrać tacę.  
   - Przykro mi - powiedziała.  
   - Wszystko przepadło - powiedział bardzo cicho Abberkam. 
Podniósł wzrok, po raz pierwszy spojrzał naprawdę na nią.
   Yoss stała, nic nie pojmując; czekała.  
   - Wszystko przepadło wiele lat wcześniej. Wszystko, w co 
wierzyłem w Nadami. Że wystarczy ich wyrzucić, a odzyskamy 
wolność. Wojna toczyła się latami, a my zgubiliśmy drogę. 
Wiedziałem, że to kłamstwo. Jakie miało znaczenie, że 
będę więcej kłamał? 
   Yoss rozumiała jedynie, że Abberkam był mocno wzburzony i 
przypuszczalnie trochę szalony, a ona popełniła błąd, 
prowokując go. Oboje byli starzy, pokonani, oboje stracili 
dziecko. Dlaczego chciała wyrządzić mu krzywdę? Na moment 
położyła dłoń na jego dłoni i po chwili milczenia wzięła 
tacę.  
   Kiedy zmywała naczynia w pomywalni, Abberkam zawołał: 
   - Przyjdź tu, proszę! - Nigdy wcześniej tego nie robił, więc 
Yoss pobiegła do pokoju.  
   - Kim byłaś? - spytał.  
   Wpatrywała się w niego, nic nie pojmując.  
   - Zanim tu przyjechałaś - wyjaśnił niecierpliwie.  
   - Z plantacji wyjechałam do szkoły pedagogicznej - 
powiedziała. - Mieszkałam w mieście, uczyłam fizyki. 
Nadzorowałam nauczanie nauk ścisłych w szkołach. 
Wychowywałam córkę.  
   - Jak ci na imię?  
   - Yoss. Pochodzę z plemienia Seddewi, z Banni.  
   Abberkam skinął głową, a Yoss wróciła po chwili do 
pomywalni. Nie wiedział nawet, jak mam na imię, pomyślała.  

   Yoss codziennie zmuszała Abberkama, by wstał, przeszedł się 
parę kroków i usiadł na krześle. Był posłuszny, ale te 
ćwiczenia męczyły go. Pewnego popołudnia skłoniła go do 
całkiem sporego spaceru, a kiedy wrócił do łóżka, 
natychmiast zamknął oczy. Yoss weszła po chybotliwych 
schodach do pokoju z zachodnim oknem i siedziała tam długo w 
doskonałym spokoju.  
   Kazała mu usiąść na krześle, podczas gdy szykowała dla nich 
obiad. Zaczęła mówić, chcąc go rozweselić, ale Abberkam 
siedział w posępnym nastroju, a Yoss wyrzucała 
sobie, że poprzedniego dnia wytrąciła go z równowagi. Czyż 
nie po to oboje tu przybyli, by wszystko zostawić za sobą, 
zarówno błędy i porażki, jak i miłości i zwycięstwa? 
Opowiedziała mu o Wadzie i Eyidzie, gwiaździstych 
kochankach, którzy właśnie tego popołudnia leżeli w jej 
łóżku.  
   - Dawniej, kiedy przychodzili, nie miałam dokąd pójść - 
powiedziała. - W takie dni jak ten byłoby to dość uciążliwe. 
Musiałabym chodzić po sklepach we wsi. Muszę przyznać, że 
tak jest lepiej. Lubię ten dom.  
   Abberkam tylko chrząknął, ale Yoss czuła, że słucha z 
natężeniem, jak gdyby próbował ją zrozumieć niczym 
cudzoziemiec, który nie zna języka.  
   - Ten dom nic cię nie obchodzi, prawda? - spytała ze 
śmiechem, podając zupę. - Przynajmniej jesteś szczery. Oto 
udaję świętą, tworzę duszę, a przecież lubię rzeczy, 
przywiązuję się do nich, uwielbiam je. - Usiadła przy 
ogniu, by zjeść zupę. - Na piętrze jest piękny pokój - 
powiedziała. - Ten od frontu, narożny, z oknem na zachód.  
Coś dobrego wydarzyło się w tym pokoju.  Lubię wyglądać 
stamtąd na mokradła.  
   Kiedy zaczęła zbierać się do odejścia, Abberkam zapytał: 
   - Czy ich już nie będzie?  
   - Jelonków? O, tak, kiedy wrócę do domu, będą znowu ze swymi 
nienawistnymi rodzinami. Przypuszczam, że gdyby zamieszkali 
razem, staliby się równie nienawistni. Są tacy głupiutcy, 
ale co mogą na to poradzić? Ta wieś to zaścianek, a oni są 
bardzo biedni. A jednak kurczowo trzymają się miłości, jakby 
wiedzieli... że to jest ich prawda...
   - Trzymaj się jedynej szlachetnej rzeczy - powiedział 
Abberkam, a Yoss poznała cytat.  
   - Czy chcesz, żebym ci poczytała? - spytała. - Mam 
"Arkamye". Mogłabym przynieść.  
   Potrząsnął głową, a jego twarz rozjaśnił nagle szeroki 
uśmiech. 
   - Nie ma potrzeby - powiedział. - Znam tę księgę.  
   - Całą?  
   Skinął głową.  
   - Zamierzałam się jej nauczyć, przynajmniej części, kiedy tu 
przyjechałam - wyznała bojaźliwie Yoss. - Jednak nigdy tego 
nie zrobiłam. Jakoś nie ma czasu. Czy nauczyłeś się 
"Arkamye" właśnie tutaj?  
   - Nauczyłem się jej dawno temu, w więzieniu w Gebba City - 
odparł. - Miałem tam mnóstwo czasu... Ostatnio leżę tu sobie 
i recytuję "Arkamye". - Spojrzał na Yoss, a uśmiech nie 
znikał z jego ust. - Ta księga dotrzymuje mi towarzystwa pod 
twoją nieobecność.  
   Yoss oniemiała.  
   - Twoja obecność jest dla mnie słodka - powiedział Abberkam.  
   Yoss otuliła się szalem i wybiegła z domu, ledwo się 
pożegnawszy.  
   W drodze powrotnej do domu towarzyszył jej rój pomieszanych, 
sprzecznych myśli. Jakim potworem był ten człowiek! 
Flirtował z nią, to nie ulegało wątpliwości. Raczej chciał 
ją zaciągnąć do łóżka, na którym leżał, rozwalony niczym
wielki wół, z tym swoim świszczącym oddechem i siwymi 
włosami! Ten łagodny, głęboki głos, ten uśmiech; wiedział, 
jak posłużyć się tym uśmiechem, jak sprawić, by stał się 
nieodparty. Wiedział, jak zabrać się do kobiety; jeśli 
opowieści były prawdziwe, zabierał się już do tysięcy, 
omotywał je, wchodził, wychodził, proszę, zostawiam trochę 
nasienia, żebyś miała pamiątkę po swoim wodzu, na razie, 
mała. Boże!  
   Dlaczego więc wbiła sobie do głowy, żeby opowiadać 
Abberkamowi o Eyidzie i Wadzie, którzy baraszkowali w jej 
łóżku? Głupia kobieto, mówiła do siebie, krocząc w silnym 
wschodnim wietrze, który siekł szarzejące trzciny. Głupia, 
głupia, stara, stara kobieto.  
   Gubu wyszedł jej na spotkanie. Tańczył i bił miękkimi 
łapkami po nogach i dłoniach Yoss, wymachując krótkim, 
zakończonym węzełkiem ogonem w czarne cętki. Wychodząc z 
domu specjalnie nie zamknęła drzwi na klucz, żeby kot mógł 
sobie z nimi poradzić. Teraz były otwarte na oścież. Po 
całym pokoju fruwały pióra jakiegoś małego ptaka, a na 
dywaniku przed kominkiem spostrzegła ślady krwi i resztkę 
wnętrzności.  
   - Ty potworze - skarciła Gubu. - Morduj poza domem! - Kot 
odtańczył taniec wojenny i miauknął. Przez całą noc spał 
wtulony w jej plecy; posłusznie wstawał, przestępował Yoss i 
zwijał się w kłębek po drugiej stronie, ilekroć przewracała 
się na drugi bok.  
   Przekręcała się często, wyobrażając sobie ciężar i żar 
potężnego ciała, ciężar dłoni na swoich piersiach i usta, 
które wysysały z jej sutków życie.  

   Skróciła swoje wizyty u Abberkama. Mógł już wstawać o 
własnych siłach, potrafił zatroszczyć się o siebie, 
przygotować sobie śniadanie. Yoss pilnowała, by stojąca przy 
kominie skrzynka na torf była pełna, dbała o zapasy w spiżarni 
i przynosiła mu obiad, ale nie zjadała go razem z nim. 
Abberkam najczęściej milczał posępnie, a Yoss zwracała uwagę 
na to, co mówiła. Odnosili się wobec siebie z najwyższą 
ostrożnością. Yoss brakowało godzin spędzanych w pokoju na 
piętrze, ale ten rozdział został nieodwołalnie zamknięty; 
stał się snem, utraconą słodyczą.  
   Pewnego popołudnia Eyid zjawiła się u Yoss sama.  
   - Chyba nie będę tu już przychodzić - powiedziała markotnie.  
   - Co się stało?  
   Dziewczyna wzruszyła ramionami.  
   - Czy oni cię obserwują?  
   - Nie. Sama nie wiem. Mogę, no wiesz, mogę zostać wypchana. 
- Użyła starego określenia niewolników oznaczającego zajście 
w ciążę.  
   - Chyba używaliście środków antykoncepcyjnych? - Yoss kupiła 
dla nich w Voss pokaźny zapas.  
   Eyid skinęła głową bez przekonania.  
   - Myślę, że to niewłaściwe - powiedziała i zacisnęła usta.  
   - Kochanie się? Używanie środków antykoncepcyjnych?  
   - Myślę, że to niewłaściwe - powtórzyła dziewczyna i rzuciła 
Yoss szybkie, mściwe spojrzenie.  
   - No, dobrze - powiedziała Yoss pojednawczym tonem.  
   Eyid odwróciła się na pięcie.  
   - Do widzenia, Eyid.  
   Dziewczyna bez słowa ruszyła ścieżką przez bagna.  
   "Trzymaj się jedynej szlachetnej rzeczy", pomyślała z 
goryczą Yoss.  
   Obeszła dom i stanęła nad grobem Tikulego, ale dojmujący 
chłód zimy nie pozwalał zostać długo na dworze. Weszła do 
domu i zatrzasnęła drzwi. Pokój wydał się jej mały, ciemny i 
niski. Słaby ogień torfowy płonął bezgłośnie, kopcąc i 
dymiąc. Na zewnątrz panowała cisza. Wiatr ustał, a skute 
lodem trzciny znieruchomiały.  
   Chcę drewna, chcę rozpalić ogień, pomyślała Yoss. Pragnę, by 
płomienie skakały i trzaskały; chcę ognia, który będzie 
opowiadał bajki, tak jak w domu babci na plantacji.  
   Nazajutrz poszła jedną ze ścieżek przez bagna do oddalonego 
o pół mili zrujnowanego domu i ściągnęła kilka poluzowanych 
desek z zapadniętej werandy. Tej nocy rozpaliła buzujący 
ogień. Nabrała zwyczaju chodzenia do starego domu co 
najmniej raz dziennie. Obok niszy z torfem, która znajdowała 
się po przeciwnej stronie komina w stosunku do niszy z 
łóżkiem, zbiła pokaźną skrzynkę na drewno. Przestała chodzić 
do Abberkama; wrócił do zdrowia, a Yoss chciała mieć jakiś 
cel spacerów.  Nie umiała pociąć dłuższych desek, więc 
wpychała je do ognia stopniowo; w ten sposób jedna starczyła 
na cały wieczór. Siadała przy jasnym ogniu i próbowała się 
nauczyć pierwszej księgi "Arkamye". Gubu leżał na obmurzu 
kominka, czasami patrzył w płomienie i mruczał a czasem 
spał. Tak bardzo nienawidził chodzić w lodowate trzciny, że 
Yoss zbiła mu w pomywalni małą skrzynkę z piaskiem, z której 
bardzo schludnie korzystał.  
   Chłody nie ustępowały; Yoss nie pamiętała tak srogiej zimy 
na mokradłach. Ostre przeciągi naprowadziły ją na szpary w 
drewnianych ścianach, o których istnieniu nie miała przedtem 
pojęcia. Z braku szmat, którymi mogłaby je pozatykać, użyła 
błota i pozwijanych trzcin. Kiedy pozwalała ogniowi zgasnąć, 
chatka oziębiała się w ciągu godziny. Ogień torfowy pozwalał 
Yoss przetrwać noc. W ciągu dnia często dokładała do kominka 
kawałek drewna i cieszyła się towarzystwem jasnego 
płomienia.  
   Wreszcie musiała pójść do wsi. Odkładała ten obowiązek od 
wielu dni z nadzieją, że chłody ustąpią, aż w końcu 
wyczerpały się jej wszystkie zapasy. Było zimniej niż 
kiedykolwiek.  Zabrudzone ziemią kostki torfu paliły się 
słabo i kopciły, więc Yoss dołożyła do kominka kawałek 
drewna, żeby podtrzymać ogień i utrzymać ciepło w domu. 
Otuliła się wszystkimi płaszczami i szalami, jakie mogła 
znaleźć i wyruszyła z torbą do wsi. Gubu mrugnął na nią od 
kominka.  
   - Ty leniwy draniu - powiedziała do niego Yoss. - Mądra 
bestia.  
   Panował przeraźliwy chłód. Gdybym poślizgnęła się na lodzie 
i złamała nogę, mogłabym tak leżeć wiele dni, zanim by mnie 
znaleźli. Leżałabym tutaj i zamarzłabym w kilka godzin. 
Proszę, proszę, jestem w rękach Pana, a za kilka lat tak czy 
inaczej umrę. Dobry Boże, pozwól mi tylko dotrzeć do wsi i 
ogrzać się!  
   Dotarła do wsi, gdzie zabawiła dłuższy czas przy piecu w 
sklepie ze słodyczami, nadrabiając zaległości w plotkach, a 
także przy piecu w kiosku, gdzie w starej gazecie 
przeczytała o nowej wojnie we wschodniej prowincji. Ciotki 
Eyid, a także ojciec, matka i ciotki Wady pytali Yoss o 
zdrowie wodza. Powiedzieli jej też, żeby odwiedziła 
właściciela jej chaty, Kebiego, który coś dla niej miał.  
Okazało się, że tym czymś jest paczka taniej, wstrętnej 
herbaty. Yoss, która nie miała nic przeciwko temu, żeby Kebi 
wzbogacił sobie duszę, podziękowała mu za herbatę. Zapytał 
ją o Abberkama. Czy wódz był chory? Czy czuł się lepiej?  
Zadawał napastliwe pytania, a Yoss odpowiadała beznamiętnie.  
Łatwo jest żyć w milczeniu, pomyślała, ale za nic w świecie 
nie mogłabym żyć wśród tych głosów.  
   Nie chciała opuszczać ciepłego pomieszczenia, ale jej torba 
okazała się cięższa, niż Yoss by sobie życzyła, a 
zlodowacenia na drodze stałyby się źle widoczne po zmroku. 
Pożegnała się i ponownie ruszyła przez wioskę ku grobli. 
Było później, niż sądziła. Słońce stało nisko, kryło się za 
jedyny pas chmur na czystym niebie, jakby skąpiło choćby pół 
godziny ciepła i jasności. Yoss pragnęła znaleźć się z 
powrotem w domu, przy ogniu, więc wydłużyła krok.  
   Ponieważ w obawie przed lodem patrzyła pod nogi, początkowo 
dobiegł ją tylko głos. Znała go, więc pomyślała: Abberkam 
znowu szaleje! Biegł w jej stronę wołając. Zatrzymała 
się przestraszona, ale Abberkam wykrzykiwał jej imię: 
   - Yoss! Yoss! Wszystko w porządku! - Stanął tuż przed nią: 
potężny, dziki mężczyzna, cały w błocie, z lodem i błotem w 
siwych włosach, z czarnymi rękami i ubraniem, a Yoss 
widziała, jak błyskają mu białka oczu.  
   - Cofnij się! - powiedziała. - Trzymaj się ode mnie z 
daleka!  
   - Wszystko w porządku - odparł - ale dom, dom...  
   - Jaki dom?  
   - Twój dom się spalił. Widziałem to. Szedłem właśnie do wsi, 
kiedy zobaczyłem dym na mokradłach...  
   Mówił dalej, ale Yoss stała jak sparaliżowana i nic nie 
słyszała. Wychodząc z domu zatrzasnęła drzwi i pozwoliła, by 
skobel opadł. Nigdy nie zamykała drzwi na klucz, ale 
pozwoliła, by skobel opadł, więc Gubu nie mógł się wydostać. 
Został uwięziony w domu; te jasne, rozpaczliwe oczy, cichy, 
płaczliwy głos...  
   Ruszyła do przodu, ale Abberkam zastąpił jej drogę.  
   - Przepuść mnie - powiedziała. - Musisz mnie przepuścić. - 
Postawiła torbę na ziemi i pognała przed siebie.  
   Abberkam chwycił ją za ramię, a Yoss stanęła jak 
powstrzymana morską falą. Poczuła, jak okręca ją; otoczyło 
ją potężne ciało i głos: 
   - Wszystko w porządku, kociakowi nic nie grozi, jest u mnie 
w domu - mówił Abberkam. - Posłuchaj, posłuchaj mnie, Yoss! 
Dom spłonął, ale kociak jest bezpieczny.  
   - Co się stało? - krzyknęła z wściekłością. - Puść mnie! Nie 
rozumiem! Co się stało?  
   - Proszę cię, przestań krzyczeć - powiedział błagalnie, 
uwalniając jej rękę. - Pójdziemy tam. Sama zobaczysz, 
chociaż nie zostało wiele do oglądania.  
   Ruszyła za nim chwiejnym krokiem, a Abberkam opowiedział 
jej, co się stało.  
   - Ale jak to się zaczęło? - spytała. - W jaki sposób mógł 
wybuchnąć pożar?  
   - Od iskry. Czy zostawiłaś ogień w kominku? Oczywiście, że 
tak, przecież jest zimno. Widziałem, jak z komina wylatywały 
kamienie. Jeżeli dołożyłaś drew do ognia, może poszła iskra, 
może zajęła się deska podłogowa albo gont na dachu. Jest 
taka susza, że wszystko momentalnie stanęło w ogniu. O, mój 
Boże, słodki Boże, myślałem, że jesteś w środku. Idąc groblą 
zobaczyłem ogień - po chwili znalazłem się przed drzwiami 
domu, nie wiem, w jaki sposób, może przefrunąłem - pchnąłem 
drzwi, były zamknięte na skobel, wyważyłem je i ujrzałem, że 
cała tylna ściana i sufit stoją w płomieniach. Przez kłęby 
dymu nie widziałem, czy jesteś w środku. Wszedłem. 
Zwierzątko chowało się w kącie - przypomniałem sobie, jak 
płakałaś, kiedy tamto drugie umarło, spróbowałem złapać 
kotka, ale śmignął przez drzwi niczym strzała. Zobaczyłem, że w 
domu nie ma nikogo, skoczyłem do drzwi, a wtedy runął dach. 
- Abberkam zaśmiał się dziko, triumfalnie. - Uderzył mnie w 
głowę, widzisz? - Pochylił się, ale nawet wtedy był dla niej 
zbyt duży, by mogła dostrzec czubek jego głowy. - 
Zobaczyłem twoje wiadro i próbowałem chlusnąć wodę na 
frontową ścianę, żeby coś uratować, potem pojąłem, że to 
szaleństwo, stała w ogniu, nic nie ocalało. Ruszyłem 
ścieżką, a twój kotek czekał tam na mnie, cały drżący. 
Pozwolił mi się wziąć na ręce, ale nie wiedziałem, co z nim 
zrobić, więc pobiegłem z powrotem do siebie i zostawiłem go 
tam. Zatrzasnąłem drzwi. Kotek jest tam bezpieczny. Potem 
pomyślałem, że musisz być we wsi, więc wróciłem, żeby cię 
odnaleźć.  
   Doszli do skrętu z głównej drogi. Yoss podeszła do skraju 
grobli i spojrzała w dół. Smuga dymu, czarny kłąb, czarne 
patyki, lód. Wstrząsnął nią dreszcz i poczuła takie mdłości, 
że musiała kucnąć i wypluć zimną ślinę. Niebo i trzciny 
kołysały się z lewa na prawo, wirowały jej przed oczami; 
Yoss nie potrafiła powstrzymać wirowania.  
   - Chodź, chodź już, wszystko w porządku. Chodź ze mną. - 
Zdała sobie sprawę z głosu, z dłoni i rąk, z potężnego 
ciepłego ciała, które ją podtrzymywało. Ruszyła przed siebie 
z zamkniętymi oczami. Po chwili zdołała je otworzyć i 
dokładnie przyjrzeć się drodze.  
   - Och, moja torba... zostawiłam ją... to wszystko, co mam - 
powiedziała nagle ze śmiechem, odwróciła się i o mały włos 
nie upadła, ponieważ w wyniku nagłego obrotu ponownie 
zawirowało jej przed oczami.  
   - Mam ją tutaj. Chodź, to już niedaleko. - Abberkam niósł 
torbę w dziwny sposób, w zagłębieniu łokcia. Drugą ręką 
obejmował Yoss. Pomógł jej wstać, ruszyli w dalszą drogę. 
Dotarli do jego domu, ciemnego domu na palach. Na wprost 
rozpościerało się pomarańczowo-żółte niebo, z różowymi 
pasmami rozchodzącymi się gwiaździście w miejscu, gdzie 
zaszło słońce. Kiedy Yoss była dzieckiem, te pasma nazywali 
włosami słońca. Abberkam i Yoss odwrócili się plecami do 
chwały nieba i weszli do ciemnego domu.  
   - Gubu? - zapytała Yoss.  
   Znalazła go dopiero po chwili. Kulił się pod kanapą. Yoss 
musiała go wyciągnąć, bo nie chciał do niej wyjść.  
Zakurzone futerko zostawało jej w dłoniach, kiedy go 
dotykała. W pyszczku miał trochę piany; drżał i leżał cicho 
w ramionach Yoss. Nie przestawała głaskać srebrnego, 
cętkowanego grzbietu, łaciatych boków, jedwabistego, białego 
futerka na brzuchu. Wreszcie zamknął oczy, ale kiedy tylko 
się poruszyła, dał susa pod kanapę.  
   Yoss usiadła i powiedziała: 
   - Tak mi przykro, Gubu, tak mi przykro.  
   Na dźwięk jej głosu wódz wrócił do pokoju z pomywalni. 
Trzymał przed sobą mokre dłonie, a Yoss zastanawiała się, 
czemu ich nie wytarł.  
   - Czy kotek dobrze się czuje? - spytał Abberkam.  
   - Minie trochę czasu, zanim się oswoi - odparła. - Ten ogień 
i obcy dom. One są... koty przyzwyczajają się do terytorium. 
Nie lubią obcych miejsc.  
   Yoss nie była w stanie uporządkować własnych myśli ani słów. 
Przypływały w bezładnych fragmentach.  
   - A więc to jest kot?  
   - Owszem, łaciaty kot.  
   - Wszystkie zwierzęta domowe należały do panów, mieszkały w 
ich domach - oświadczył Abberkam. - My nigdy nie mieliśmy 
zwierząt domowych.  
   Yoss uznała te słowa za oskarżenie.  
   - Owszem, zwierzęta przybyły z Werel razem z panami - 
powiedziała. - My również. - Po wyrzuceniu z siebie tych 
ostrych słów przyszło jej na myśl, że oświadczenie Abberkama 
stanowiło być może przeprosiny za ignorancję.  
   Wódz wciąż tam stał, wyciągając ręce sztywno przed siebie.  
   - Przepraszam, ale myślę, że potrzebuję jakiegoś bandaża.  
   Yoss skoncentrowała wzrok na dłoniach Abberkama.  
   - Oparzyłeś się - stwierdziła.  
   - Drobiazg. Nawet nie wiem, kiedy to się stało.  
   - Pokaż. - Podszedł bliżej i odwrócił duże dłonie wierzchem 
do góry. Na niebieskawej skórze palców jednej dłoni widniała 
jaskrawoczerwona pręga pełna pęcherzy, a na drugiej, u 
podstawy kciuka, otwarta, krwawa rana.  
   - Zauważyłem to dopiero podczas mycia - wyjaśnił Abberkam. - 
Nic nie bolało.  
   - Pozwól, że obejrzę ci głowę - powiedziała przypominając 
sobie o zwalonym dachu. Abberkam uklęknął posłusznie i 
podsunął pod oczy Yoss kudłaty, pobrudzony 
sadzą kołtun z czerwono-czarną oparzeliną na czubku.  
   - O Boże! - wyszeptała.  
   Duży nos i oczy Abberkama pojawiły się pod siwą czupryną i 
spojrzały na Yoss z niepokojem.  
   - Wiem, że zawalił się na mnie dach - powiedział, a Yoss 
zaczęła się śmiać.  
   - Dach nie wystarczy, żeby cię powalić! - odparła. - Czy 
masz coś, jakieś czyste szmatki? Wiem, że w szafce w 
pomywalni zostawiłam kilka czystych ściereczek do naczyń. 
Masz może jakiś środek dezynfekujący?  
   Czyszcząc ranę na głowie mówiła dalej: 
   - Nie wiem nic o oparzeniach, tyle tylko, że należy 
utrzymywać je w czystości i nie zakrywać, żeby mogły 
obeschnąć. Powinniśmy zadzwonić do kliniki w Veo. Jutro 
mogłabym pójść do wsi.  
   - Sądziłem, że jesteś lekarką albo pielęgniarką - powiedział 
Abberkam.  
   - Jestem kuratorką szkolną!  
   - Opiekowałaś się mną w chorobie.  
   - Wiedziałam, co ci dolega, ale nie znam się na
oparzeniach. Pójdę do wsi i zatelefonuję, ale nie dzisiaj.  
   - Nie dzisiaj - zgodził się. Zacisnął dłonie w pięści i 
skrzywił się z bólu. - Zamierzałem przygotować kolację. 
Nie wiedziałem, że jest coś nie tak z moimi dłońmi. Nie 
wiem, kiedy to się stało.  
   - Gdy ratowałeś Gubu - powiedziała trzeźwo Yoss i 
nagle się rozpłakała. - Pokaż, co zamierzałeś zjeść, a ja to 
podgrzeję - zaproponowała przez łzy.  
   - Przykro mi z powodu straty twoich rzeczy - powiedział 
Abberkam.  
   - Nie było tam nic ważnego. Mam na sobie prawie wszystkie 
swoje rzeczy - odparła łkając. - W domu zostało tylko trochę 
jedzenia, "Arkamye" i książka o światach. - Pomyślała o 
stronicach, które czerniały i skręcały się, kiedy czytał je 
ogień. - Pewna przyjaciółka przysłała mi tę książkę z 
miasta. Nigdy nie aprobowała mojego pomysłu, że przyjadę 
tutaj, będę udawała, że piję wodę i zachowuję milczenie. 
Miała zresztą rację: powinnam wrócić, w ogóle nie powinnam 
tu była przyjeżdżać. Cóż za kłamczucha ze mnie, jaka jestem 
głupia! Kradłam drzewo, żeby rozpalić miły ogień! Chciałam 
się ogrzać i rozweselić! No, więc podpaliłam dom i wszystko 
przepadło. Ucierpiał dom Kebiego, mój biedny kotek, twoje 
dłonie, to wszystko moja wina. Zapomniałam o iskrach, jakie 
sypie płonące drewno. Zapomniałam, że komin został 
zbudowany z myślą o ogniu torfowym. Zapominam o wszystkim, 
mój umysł mnie zdradza, moja pamięć kłamie, ja kłamię. 
Znieważam mojego Pana, udając, że zwracam się ku Niemu, 
podczas gdy nie mogę się ku Niemu zwrócić, nie potrafię 
zrezygnować ze świata. Wobec tego spalam go! A miecz kaleczy 
ci dłonie. - Ujęła dłonie Abberkama w swoje i pochyliła nad 
nimi głowę. - Łzy mają właściwości znieczulające - 
powiedziała. - Och, tak mi przykro, tak przykro!  
   Potężne, poparzone dłonie Abberkama spoczywały w dłoniach 
Yoss. Nachylił się do przodu i pocałował ją we włosy, 
pieszcząc je wargami i policzkiem.  
   - Wyrecytuję ci "Arkamye" - powiedział. - Siedź teraz 
spokojnie. Musimy coś zjeść. Bardzo zmarzłaś. Myślę, że 
doznałaś szoku. Siedź tutaj, dam radę postawić czajnik na 
ogniu.  
   Yoss posłuchała. Abberkam miał rację: bardzo zmarzła. 
Przysunęła się bliżej ognia.  
   - Gubu? - szepnęła. - Wszystko w porządku, Gubu. Chodź, no 
chodź, maleńki. - Ale pod kanapą nic się nie poruszyło.  
   Abberkam stanął tuż obok i coś jej podał. Kieliszek, to był 
kieliszek czerwonego wina.  
   - Masz wino? - spytała zdumiona. 
   - Zazwyczaj piję wodę i zachowuję milczenie - odparł. - 
Czasami piję wino i mówię. Weź to.  
   Przyjęła kieliszek z pokorą.  
   - Wcale nie doznałam szoku - powiedziała.  
   - Nic nie jest w stanie zszokować kobiety z miasta - 
oświadczył poważnym tonem. - A teraz musisz otworzyć ten 
słoik.  
   - W jaki sposób otworzyłeś wino? - spytała odkręcając słoik 
z gulaszem rybnym.  
   - Już było otwarte - odparł głębokim głosem, nieporuszony.  
   Usiedli przed kominkiem naprzeciwko siebie i zaczęli jeść, 
nakładając sobie z garnka zawieszonego na haku nad ogniem. 
Yoss opuszczała kawałki ryby tak nisko, że Gubu mógł je 
dostrzec spod kanapy; szeptała do niego, ale kot nie chciał 
wyjść.  
   - Wyjdzie, kiedy zgłodnieje - powiedziała. Miała już dość 
płaczliwego drżenia własnego głosu, guli w gardle, poczucia 
wstydu. - Dziękuję za jedzenie - powiedziała. - Już czuję 
się lepiej.  
   Wstała, żeby umyć garnek i łyżki; powiedziała Abberkamowi, 
żeby nie moczył rąk, więc nie zaproponował, że jej pomoże. 
Siedział przy ogniu, nieruchomo, jak wielka ciemna bryła z 
kamienia.  
   - Pójdę na górę - oznajmiła, kiedy skończyła. - Może uda mi 
się złapać Gubu i zabrać go ze sobą. Daj mi jeden albo dwa 
koce.  
   - Są na górze - odparł wódz i skinął głową. - Rozpaliłem 
ogień. - Nie wiedziała, co miał na myśli. Uklękła, żeby 
zajrzeć pod kanapę. Wiedziała, że wygląda groteskowo: stara 
kobieta, otulona w szale, z tyłkiem w powietrzu, szepcząca 
"Gubu, Gubu!" do mebla. Nagle rozległo się chrobotanie i 
Gubu wszedł prosto w jej ręce. Przywarł do ramienia Yoss i 
wtulił nos pod jej ucho. Yoss przysiadła na piętach i 
spojrzała na Abberkama z rozpromienioną twarzą.  
   - Oto on! - wykrzyknęła. Z pewnym trudem wstała z podłogi 
i powiedziała: - Dobranoc.  
   - Dobranoc, Yoss - odparł wódz. Yoss nie odważyła się unieść 
lampy naftowej, więc weszła po schodach po ciemku, 
przyciskając Gubu mocno obiema dłońmi, aż znalazła się w 
zachodnim pokoju i zatrzasnęła drzwi. Otworzyła oczy ze 
zdumienia. Abberkam otworzył kominek i w którymś momencie 
tego wieczoru rozpalił torf; rdzawy blask odbijał się w 
długich, niskich oknach, czarnych od nocy, a ogień pachniał 
słodko. Łóżko, które dotąd stało w innym, nieużywanym 
pokoju, przyniesiono tutaj, posłano, przykryto nową kapą z 
białej wełny. Dzbanek i miska stały na półce obok komina. 
Stary dywan, na którym dawniej siadywała, został wytrzepany, 
wyszorowany i teraz, czysty, leżał przed kominkiem.  
   Gubu wyrywał jej się z rąk, więc postawiła go na podłodze, a 
kot pobiegł prosto do łóżka. Będzie mu tutaj dobrze. Yoss 
nalała trochę wody z dzbanka do miski, którą postawiła przed 
kominkiem, na wypadek, gdyby Gubu zachciało się pić. 
Potrzeby fizjologiczne będzie mógł załatwiać w popiele. Jest 
tutaj wszystko, czego potrzebujemy, pomyślała, nadal patrząc 
w osłupieniu na zacieniony pokój, na łagodne światło, które 
padało na okna od wewnątrz.  
   Wyszła, zamknęła za sobą drzwi i zeszła na dół. Abberkam 
siedział nieruchomo przy ogniu. Błysnął oczami w jej stronę, 
a Yoss nie wiedziała, co powiedzieć.  
   - Podobał ci się pokój - stwierdził.  
   Skinęła głową.  
   - Powiedziałaś, że kiedyś był to może pokój kochanków. 
Przyszło mi na myśl, że może dopiero ma nim zostać.  
   - Być może - odparła po chwili.  
   - Ale nie dzisiejszej nocy - powiedział z niskim pomrukiem, 
a Yoss zdała sobie sprawę, że to śmiech. Już raz widziała, 
jak Abberkam się uśmiecha; teraz słyszała jego śmiech.  
   - Nie, nie dzisiejszej nocy - powiedziała z rezerwą.  
   - Potrzebuję swoich dłoni - powiedział Abberkam. - Po to, by 
się z tobą kochać, potrzebuję całego ciała.  
   Yoss przyglądała mu się w milczeniu.  
   - Usiądź, Yoss, proszę. - Usiadła na sofie przed kominkiem 
naprzeciwko wodza.  
   - Kiedy chorowałem, myślałem o tych wszystkich rzeczach - 
zaczął Abberkam, a w jego głosie dały się słyszeć tony 
mówcy. - Zdradziłem swoją sprawę, w jej imieniu kradłem i 
kłamałem, ponieważ nie mogłem się przyznać, że przestałem w 
nią wierzyć. Bałem się Obcych, ponieważ bałem się ich bogów. 
Tak wielu bogów! Bałem się, że umniejszą mojego Pana. 
Umniejszą Go! - Zamilkł na minutę, by zaczerpnąć tchu, a 
Yoss słyszała, jak chrypi mu w płucach. - Zdradziłem matkę 
mego syna wiele, wiele razy. Zdradziłem ją, inne kobiety, 
samego siebie. Nie trzymałem się ani jednej szlachetnej 
rzeczy.  - Rozłożył dłonie, skrzywił się nieco i spojrzał na 
oparzeliny. - Myślę, że tobie się to udało - zakończył.  
   - Z ojcem Safnan żyłam tylko kilka lat - powiedziała po 
chwili Yoss. - Miałam innych mężczyzn. Jakie to ma teraz 
znaczenie?  
   - Nie to miałem na myśli - odparł Abberkam. - Chciałem 
powiedzieć, że nie zdradziłaś swoich mężczyzn, dziecka, 
siebie samej. Zgoda, to wszystko należy już do przeszłości. 
Pytasz, jakie to ma teraz znaczenie. Nic nie ma znaczenia. 
Ale nawet teraz dajesz mi tę szansę, tę piękną szansę, żebym 
cię przytulił, przytulił ze wszystkich sił.  
   Yoss nie odpowiedziała.  
   - Przybyłem tu okryty wstydem, a ty obdarzyłaś mnie 
szacunkiem - powiedział Abberkam.  
   - A dlaczegóżbym miała tego nie robić? Kim jestem, żebym 
miała cię oceniać?  
   - Bracie, jestem tobą.  
   Yoss rzuciła na wodza przerażone spojrzenie, po czym 
przeniosła wzrok na ogień. Torf palił się niskim, ciepłym 
płomieniem, wysyłając w górę pojedyncze pasemko dymu. Yoss 
pomyślała o jego ciepłym, ciemnym ciele.  
   - Czy między nami zapanuje pokój? - zapytała.  
   - A czy potrzebujesz pokoju?  
   Po chwili Yoss uśmiechnęła się nieznacznie.  
   - Zrobię, co w mojej mocy - zapewnił Abberkam. - Zostań w 
tym domu na pewien czas.  
   Yoss skinęła głową.  
                                  Przełożył Paweł Lipszyc





