Autor: Marcin Szymula
Tytul: Sposób na życie

Z "NF" 11/93
   Pierwszego dnia jesieni siepacze Aborcjonistów dopadli i 
zgwałcili córkę wiceszefa prawego skrzydła Kieleckiej Partii 
Antyaborcjonistów. Gwałcili ją w ziemiance przez dwa 
tygodnie trzy razy dziennie po posiłkach, by potem ciężarną 
i omdlałą porzucić na rynku w Staszowie. Dziewczyna 
wylądowała w szpitalu, mimo to jej ojciec powtarzał z 
płaczem na publicznych spotkaniach, że dziecko trzeba będzie 
urodzić. Wścibscy dziennikarze nie dali wiary jego słowom i 
zaczaili się na matkę nieszczęśnicy. Wkrótce potem 
przyłapano tę matkę, jak w paryskiej aptece kupowała fiolkę 
pastylek RU 200. Fotoreportaże uwieczniające zdarzenie 
ukazały się w dzienniku "Między oczy" i tygodniku "Wcale 
nie". Rzecznik prasowy prawego skrzydła Kieleckiej Partii 
Antyaborcjonistów nazwał zdjęcia nędznymi fotomontażami i 
natychmiast został pozwany przed sąd jako oszczerca.
   Tydzień później naczelnego redaktora "Wcale nie" 
znaleziono na rynku w Legnicy dosłownie rozszarpanego na 
kawałki. Poznano ofiarę po głowie, choć oczy miała 
wyłupione, obcięte wargi i przekłute policzki. Do tułowia 
redaktora przymocowana była kartka z napisem złożonym z 
liter wydartych z "Między oczy" oraz "Wcale nie". Napis 
brzmiał: Myśmy go nie zabili, myśmy go tylko wyskrobali z 
sześćdziesięcioletnim opóźnieniem. A tak poza tym - NIECH 
ŻYJE ŻYCIE!
   - Wcale mi się to nie podoba - powiedział Pan.
   Zadzwonił telefon.
   - A myślisz, że mnie się podoba? - zapytał cierpko Pan 
II.
   - Krążysz jako lew ryczący, który patrzy, kogo by pożarł, 
a w dodatku krętaczysz - odrzekł Pan. - Przecież lubisz, 
kiedy wpadają w amok i ranią sami siebie. To cię podnieca.
   - Jeszcze bardziej lubię, kiedy postępują tak, by zrobić 
ci na złość i mając świadomość, że łamią twoje zakazy.
   - Twierdzisz, że teraz nie mają?
   - Pewnie, że nie - powiedział Pan II. - Są podnieceni i 
rozżaleni. Jedni i drudzy. Pielęgnują podwyższone poczucie 
słuszności i w ogóle nie czują... tfu... grzechu. Ich 
sumienia są czyste. Takich przecież mi nie oddajesz.
   - A dziecko? To życie w tej nieszczęśnicy w Staszowie?
   - Z nim też sobie poradzili. Cholerny francuski specyfik! 
I też nie czują się winni. Sprzątnęli mi chłopaka sprzed 
nosa, tymczasem za trzydzieści ziemskich lat miałbym z niego 
wielką pociechę. Urodzony kanciarz, gwałciciel i 
sprzedawczyk. A tak, niewiniątko, aniołek. Teraz należy do 
ciebie. Sprytnie to urządziłeś.
   - Jesteś bezczelny!
   - Zawsze byłem.
   - Więc po co dzwonisz? Bawi cię, że przegrywamy obaj? 
   - Dzwonię, żeby ci powiedzieć, że w tym temacie możemy 
wygrać. Jeden i drugi.
   - Zaciekawiasz mnie. Gadaj!
   - Sprawa nie na telefon, boję się przecieków po obu 
stronach. Spotkajmy się. Wolisz u ciebie, czy u mnie?
   - Żartowniś! Pewnie, że u ciebie. Tu do mnie nie masz 
karty wstępu i nigdy nie będziesz miał.
   - Chyba że się ukorzę?
   - Aha, już to widzę.
   Spotkali się na dachu hotelu Forum. Zresztą może była to 
iglica Empire State Building. A może jedno i drugie? Któż to 
wie!
   - Rzecz w tym, że musisz mi zaufać - powiedział Pan II. - 
I zrezygnować z paru zasad. Zostawisz mi wolną rękę?
   - Akurat?
   - Zaufaj mi. Pozwól, żebym się sprawdził. Z Hiobem 
pozwoliłeś.
   - Z Hiobem to było dawno. I dla dobra Księgi.
   - "Dawno" tylko w ich czasie. W naszym to było i trwa. W 
dodatku w przypadku Hioba wygrywasz. No więc?
   - Gadaj!
   - Pozwolisz?
   - Powiedziałem, gadaj!
   - A więc pozwolisz.
   1 kwietnia 1994 roku papież zadziwił świat: Kościół 
zezwala na badania prenatalne. Można już uznać je za 
medycznie nieszkodliwe, no a rodzice mają prawo wiedzieć, 
czy ich dzieci będą zdrowe, czy nie, jakiej będą płci i 
odpowiednio się do tego przygotować. Na przykład kupić 
na zapas właściwe pampersy. Kto robi badania prenatalne z 
myślą o ewentualnej aborcji, ten grzeszy ciężko. Kto tylko z 
zapobiegliwości bądź z ciekawości, Bóg z nim.
   - Namówiłeś nas do zamaskowanego łajdactwa - powiedział 
Pan. - Już widzę tę ich zaspokojoną ciekawość, jak się 
okaże, że dzieciak ma Downa. Już widzę te zapasowe pampersy. 
Guzik prawda!
   - Ciiicho, proszę bez egzaltacji - szepnął Pan II. - 
Teraz uważaj.
   Szef Międzynarodówki Neutralnych zabrał głos na forum ONZ
w drażliwym temacie aborcji: jest bomba demograficzna, a on 
znalazł sposób jak ją rozbroić. Mamy za dużo kobiet, w 
dodatku te kobiety zachodzą w ciążę i rodzą bez opamiętania 
nadliczbowych obywateli, których Ziemia nie zdoła wyżywić. 
Aborcja jest złem, przeludnienie jeszcze większym. Więc 
skorzystajmy z tego mniejszego zła selektywnie, by gdy 
sytuacja ulegnie poprawie, zrezygnować ze zła całkowicie. 
Usuwajmy tylko płody płci żeńskiej. Zmniejszy się liczba 
kobiet na świecie, ciąża stanie się wyróżnieniem i 
zaszczytem. Kobiet będzie mniej, staną się niepomiernie 
większą atrakcją, mężczyźni nie będą ich opuszczać, 
przeciwnie - będą o nie wariacko zabiegać. Po co w takiej 
sytuacji aborcja!?
   - Diabelska logika - powiedział Pan. - Żałuję, że ci 
pozwoliłem. Muszę to przerwać.
   - Przecież się zgodziłeś. Zaczekaj, proszę!
   - Jak długo? Dwadzieścia lat, trzydzieści? Mam czekać, aż 
wymordują połowę kobiet, zanim się opamiętają?
   - Co ty wygadujesz. Starczy rok.
   - Rok?
   - No to patrz.
   Oburzyły się feministki. Także te spod znaku "Pro choice" 
i "Mój brzuch należy do mnie". Jak to, zawołały, dlaczego 
zabijać akurat kobiety? Kobiety nie są gorsze od mężczyzn. 
Są lepsze. Jedna kobieta rodzi najwyżej raz w roku, 
natomiast jeden mężczyzna może w tym czasie zapłodnić nawet 
trzysta kobiet, jeśli nie więcej. A więc to męskie płody 
należy abortować. Bomba demograficzna to przede wszystkim 
męska sprawa. Pod klinikami wyroiły się pikiety kobiet...
   - Wiesz, zaciekawiasz mnie - powiedział Pan.
   ,.. które wymachiwały plakatami i krzyczały: "Kobiety 
świata, łączcie się", "Ani jednej siostry na zatracenie", 
"Nie damy zabijać naszych dziewczynek". Lekarze skarżyli się 
w publikatorach, że wywiera to na nich nieznośną presję. To 
znaczy, skarżyli się lekarze-mężczyźni; lekarki stanęły na 
czele demonstracji. Powstały spontanicznie komitety pomocy 
dla kobiet, które mają urodzić dziewczynki i te komitety 
zgromadziły wkrótce wielkie fundusze. Liczba aborcji 
rozpoznanych płodów żeńskich spadła niemal do zera.
   - Spisałeś się, fakt, ale tylko  na pięćdziesiąt procent 
- powiedział Pan, drapiąc się w brodę.
   - Poczekaj!
   Ożywili się mężczyźni. Feministyczna aberracja sięgnęła 
szczytu - napisał "Newsweek" i nawet tygodnik "Wcale nie" to 
przedrukował - niby dlaczego mieliby ginąć tylko chłopcy? 
Antymęski spisek, baby chcą zniszczyć świat - głosiły 
plakaty pikiet, które z opóźnieniem zjawiły się jednak pod 
klinikami. Demonstrowali ostrzyżeni i długowłosi, czarni i 
żółci, biali i czerwoni. A najbardziej zażarcie biało-
czerwoni. Lekarze-mężczyźni poczęli odmawiać wykonywania 
abortów na płodach męskich i bardzo uważnie patrzyli na ręce 
koleżankom. Nie pozwólmy się unicestwić, wołali z anteny 
spikerzy i słuchacze radiowej Trójki. Liczba aborcji 
rozpoznanych płodów płci męskiej spadła niemal do zera.
   - Dotrzymałeś słowa - powiedział Pan i zapłakał. - Tylko, 
że w tym nie ma za grosz miłości. Oni się nienawidzą.
   - Nie mówiliśmy o miłości, mówiliśmy o życiu.
   - Nienawiść to twoje żniwo. Twój dodatkowy łup.
   - Przesadzasz jak zwykle - powiedział Pan II i podał 
rozmówcy chusteczkę. - Wcześniej też nie przepadali za sobą. 
Pamiętasz Staszów i Legnicę?
   - Aż za dobrze... Więc twierdzisz, że wygraliśmy obaj?
   - Będzie więcej dusz do sprawiedliwego podziału. Ja mam 
ich nienawiść, ty masz ich życie. Mówiąc ściśle: jest remis. 
To chyba uczciwa transakcja, prefesjonalny deal.
   - Synu mój - powiedział Pan do siebie i zamknął oczy. - 
Synu mój umiłowany, żyłeś między nimi, dostałeś ich ciało, 
cierpiałeś jak mało kto na Ziemi... I co? Przychodzi ten 
palant i okazuje się, że to on ma skuteczne rady, nie ty. 
Zna ich lepiej, daje mi czego chcę, a przy okazji ogrywa 
mnie bezlitośnie. Cała twoja męka na marne, Synu?
   - Przepraszam, czy mogę się wtrącić? - zapytał Pan II.
   - Jeszcze tu jesteś!? Mów!
   - Błąd w założeniu. Ostrzegałem cię, prosiłem, ale nie 
chciałeś mnie słuchać. Twój Syn wcielił się w dobrego 
człowieka. A taki nigdy nie zrozumie ich do końca. We mnie 
miałbyś lepszego doradcę i informatora. Jest jeszcze czas, 
żeby to naprawić.
   - Też coś, nieźleś to obmyślił, niepoprawny zazdrośniku. 
Idź precz, Szatanie!
   - Idę, idę, ale czy mógłbyś przedtem zwrócić mi moją 
chusteczkę?

Nie nawołuję do rozszarpywania nielubianych autorów i 
redaktorów. Nikogo nie namawiam do represyjnego gwałcenia 
kobiet - dzięki dobrym układom z matką, siostrą i żoną mam 
do przeciwnej płci zrównoważony stosunek emocjonalny (gdybym 
posiadał również córkę, byłoby jeszcze lepiej). Do wysunięcia 
nieodpowiedzialnej sugestii, iż Pan może dyskutować z Panem 
II, ośmieliły mnie duch i litera biblijnej "Księgi Hioba".
Czy to wystarczy?

                                             Marcin Szymula
