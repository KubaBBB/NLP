Autor: Gary M. Gibson
Tytul: Dotknięcie anioła

(Touched by an Angel)

Z "NF" 1/96

   1. W chwili, gdy książka rozpuściła się na jej języku, 
Alis Dorcan poczuła, jak całkiem nowe wspomnienia, wydobyte 
z czyjegoś mózgu, wypełniają jej liczący dziesięć lat umysł.  
Była to lekcja historii; o tym, jak anielska technologia 
została zaadaptowana do ludzkich potrzeb, pozwalając 
ludzkości rozprzestrzenić się w promieniu trzystu lat 
świetlnych od ojczystej planety. Alis mieszkała z matką - 
Obserwatorem przysłanym przez Kolektyw - w gigantycznej 
sekwoi o zmienionym kodzie genetycznym, która rosła w 
starannie pielęgnowanym lesie na skraju podmokłej niziny 
obejmującej swym zasięgiem niemal całą południowo-zachodnią 
Anglię. Oprócz nich w pokojach i korytarzach ogromnego 
drzewa żyło dziesięć rodzin. Alis także chciała zostać 
kiedyś Obserwatorem, w związku z czym zjadła wiele 
należących do matki książek o Aleksandrze Freiholdzie, 
legendarnym uczonym, który odkrył przeznaczenie mnóstwa 
przedmiotów pozostawionych przez tajemnicze Anioły. Kiedy 
koledzy i koleżanki namawiali ją do udziału w przejażdżce na 
grzbiecie mamuta po rozległych angielskich równinach, ona 
zazwyczaj wynajdywała różne preteksty, żeby tylko zostać w 
pokoju, przymknąć powieki i wrócić myślami do chwili, gdy 
stała na mostku fulhauzjańskiego Statku, spoglądając na 
gigantyczny, stworzony dzięki inżynierii genetycznej kadłub 
sunący majestatycznie po wodach obcej planety. Co prawda, 
nigdy tam nie była, lecz wcale jej to nie przeszkadzało.  

   2. Trzy dni po tym, jak Alis zakończyła szkolenie w 
stacji treningowej Kolektywu na Lunie, nadeszła wiadomość, 
że jej matka zaginęła wraz z całym Statkiem na północnych 
wodach Planety Fulhausa. Statek, długi na ponad trzy 
kilometry i szeroki na półtora, zniknął bez śladu, jego los 
zaś podzieliło tysiące mieszkających na nim ludzi. Zgodnie z 
oficjalną wersją matka Alis została skierowana przez 
Kolektyw na Planetę Fulhausa w celu zażegnania konfliktu 
dotyczącego praw połowowych, jaki wybuchł między dwiema 
największymi ugrupowaniami politycznymi planety - Lojalnymi 
Fulhauzjańczykami oraz Prawomyślnymi Moralistami.  
Nieoficjalnie zaś miała za zadanie odnaleźć Aleksandra 
Freiholda.  Freihold zaginął na Planecie Fulhausa ponad 
dwieście lat temu, podczas pierwszej fali kolonizacji, a 
przed upadkiem pierwszej Samojedności.  
   Informacji o zniknięciu Statku towarzyszyły zawoalowane 
aluzje do różnych kolonialnych mitów i legend: że Anioły 
wciąż żyją i bez przerwy obserwują ludzi, że Anioły porywają 
ludzi i wykorzystują ich do eksperymentów genetycznych, że 
Anioły, co prawda, wymarły, lecz ich duchy nadal nawiedzają 
planety, których mieszkańcy przeszli transformację 
genetyczną, że Anioły pozostawiły swoje wytwory po to, by 
przekonać się, jak zostaną wykorzystane przez ludzkość, 
którą osądzą na podstawie jej czynów, wreszcie, że Anioły 
wpadły we wściekłość, stwierdziwszy, iż ludzie zagnieździli 
się na Statkach i potraktowały ich jak natrętne robactwo.  
   Nauczycielem Alis był siwowłosy weteran, gorący zwolennik 
Oświeconych.  
   - Znaki są wyraźne, trzeba tylko umieć je dojrzeć - 
powtarzał wielokrotnie. - Nawet jeśli Anioły istotnie 
zniknęły sto tysięcy lat temu, to przecież wyprzedzały nas w 
rozwoju o co najmniej dziesięć tysięcy lat. Mogą wrócić w 
każdej chwili. Powinniśmy być na to przygotowani.  
   Alis nieodmiennie potrząsała głową.
   - To nie ma sensu. One nie żyją, a my odziedziczyliśmy 
wszystko, co po sobie zostawiły.  
   - Jak sądzisz, czy spodobałby im się sposób w jaki 
wykorzystaliśmy ich własność? Właśnie w tym problem, Alis. 
Jak by nas oceniły?  

   3. Samojedność Oorta jest kulą supergęstej materii 
oddalonej o niespełna rok świetlny od Słońca. Stąd właśnie 
Kolektyw wysyłał statki wypełnione Obserwatorami, by 
ponownie nawiązały kontakt z planetami skolonizowanymi 
wkrótce po utworzeniu pierwszej Samojedności, czyli ponad 
osiemset lat temu. Stojąc przy przezroczystej ścianie stacji 
i spoglądając na ciemną powierzchnię protogwiazdy, Alis po 
raz pierwszy poczuła ukłucie niepokoju. Co ją czeka w 
najbliższej przyszłości? Zdarzało się, że ludzie znikali bez 
śladu. Działanie i przeznaczenie wielu artefaktów 
pozostawionych przez Anioły wciąż stanowiło tajemnicę, 
zdarzało się, że nawet zabijały ludzi, którzy próbowali 
poznać ich budowę.  
   Alis skierowano na Planetę Fulhausa. Tuż przed 
opuszczeniem Luny otrzymała od nauczyciela małą fiolkę z 
książkami, którą przywiozła ze sobą aż tutaj, na skraj 
Układu Słonecznego. Co prawda, zawierały sprzeczne poglądy 
na wiele spraw, on jednak chciał, by wyszkoleni przez niego 
Obserwatorzy byli przygotowani na każdą sytuację.  
   - Znałem twoją matkę - powiedział. - Dawno, bardzo dawno 
temu odbywaliśmy wspólnie szkolenie. Od chwili, kiedy 
przeszedłem na emeryturę, nie widzieliśmy się ani razu, ale 
kiedyś byliśmy sobie bardzo bliscy.  
   Jak bardzo byli sobie bliscy przekonała się w trakcie 
lektury jednej z książek. Dotknąwszy jej językiem, wpatrzona 
w Samojedność wiszącą nad nią wśród bezkresnej nocy, poczuła 
smak jego potu, poczuła jego gorący oddech i stała się 
świadkiem swojego poczęcia. Choć zgodnie z najnowszą modą 
nie było w dobrym tonie znać własnego ojca, to po policzkach 
Alis, która odziedziczyła po matce skłonność do wzruszeń, 
popłynęły łzy.  

   4. Siedziba Rządu była zbudowana z potężnych, łukowato 
wygiętych kości rosnących nieprzerwanie od stu lat i 
łączących się ze sobą wysoko w górze, przez co wnętrze nieco 
przypominało nawę średniowiecznej katedry zaprojektowanej 
przez Boscha.  Padał deszcz; duże ciepłe krople bębniły w 
dachy i spływały stromymi ulicami. Na Planecie Fulhausa 
większość ludzi mieszkała na Statkach, których było wiele 
tysięcy, a łączna powierzchnia ich pokładów wielokrotnie 
przewyższała całkowitą powierzchnię lądów.  
   Niemal całą planetę pokrywał gigantyczny ocean; tylko w 
okolicy równika znajdowało się niewielkie skupisko wysp 
różnej wielkości. Siedzibę Rządu wzniesiono na Wyspie 
Fulhausa, w miejscu Pierwszego Lądowania. Stojąc na płaskim 
cyplu Alis obserwowała przepływający nie opodal Statek. Do 
ogromnego kadłuba tu i ówdzie przywarły strzępy porannej 
mgły. Ponad trzy kilometry długości, prawie półtora 
szerokości... Na górnych pokładach migotały liczne światełka 
świadczące o obecności ludzi, całe pływające miasto podążało 
zaś za ciepłymi oceanicznymi prądami, w których żyły ławice 
ryb stanowiących główny składnik pożywienia kolonistów. 
Starała się zapamiętać ten widok z najdrobniejszymi 
szczegółami, by później wykorzystać go przy weryfikowaniu i 
katalogowaniu danych.  

   5. Jonathan van Iendos był szpiegiem. Jego rodzice 
pełnili funkcję Reprezentantów Floty Muldena, która 
sprzymierzyła się z Praworządnymi Moralistami opowiadającymi 
się za ścisłymi związkami z Kolektywem. Podejrzewał, iż 
oboje zostali zamordowani przez Kapitana van Orleosa, 
członka Rady Najwyższej oraz gorącego zwolennika 
zdecydowanie antykolektywnych Lojalnych Fulhauzjan, dążących 
do uzyskania niezależności bez względu na cenę, jaką 
przyszłoby za nią zapłacić. Van Iendos poprzysiągł 
Kapitanowi zemstę. Alis zanotowała w pamięci, że 
Fulhauzjanie przywiązują ogromną wagę do zemsty, i poczuła 
się trochę dziwnie, jakby cofnęła się w czasie do dawnej, 
znacznie mniej skomplikowanej epoki.  
   - Jeśli zdołasz udowodnić, że van Orleos ukrywa 
informacje o nowo odkrytych pozostałościach po Aniołach, 
dostaniesz go od Kolektywu na talerzu - powiedziała.  
   - A co się stanie, jeżeli on i Lojaliści w dalszym ciągu 
będą ignorować żądania Kolektywu?  
   Wzruszyła ramionami.
   - Najprawdopodobniej pewnego dnia zjawią się oddziały 
interwencyjne z Ziemi i zrobią porządek.  
   Van Iendos zmarszczył brwi.
   - Zawsze wydawało mi się, że Kolektyw stara się unikać 
działania z pozycji siły. Czyżby jego członkowie przestali 
wierzyć w skuteczność negocjacji?  
   - Nadal w nią wierzą, wszyscy z wyjątkiem Oświeconych. To 
oni stanowią największy problem.  
   Van Iendos pokręcił głową na znak, że nie rozumie.
   - Oświeceni są jedną z grup nacisku działających wewnątrz 
Kolektywu - wyjaśniła Alis. - Ich zdaniem należy zrezygnować 
z wykorzystywania anielskiej technologii, a wszystkie 
artefakty zostawić w nienaruszonym stanie, żeby czekały ich 
powrotu.  
   - Powrotu Aniołów? - Potrząsnął z politowaniem głową. - 
Bajki.  
   - Może dla ciebie.
   Pomyślała o ojcu. W ostatnim liście wspomniał, że został 
wyznawcą filozofii Oświeconych i przestał korzystać z 
chemicznych książek.  

   6. Wznieśli się nad Statkiem w przeszklonej windzie, z 
której roztaczał się jedyny w swoim rodzaju widok, jakby 
stworzony po to, by wywoływać zawroty głowy. Potężne 
zdeformowane budowle wyrastały bezpośrednio z pokładu, 
najniższe na dziobie, najwyższe na rufie Statku. 
Przypominały niezliczone, posypane błyszczącymi okruchami 
grzyby pnące się ku niebu. Alis po raz kolejny uświadomiła 
sobie, że patrzy na gigantyczną żywą istotę; w porównaniu z 
nią zamieszkujący ją ludzie byli nie więksi od karzełków. 
Obok wznoszącej się coraz wyżej kabiny przemykały z 
niezrównaną zwinnością podobne do małp pasożyty stanowiące 
część skomplikowanego ekosystemu.  Wędrówka po wnętrzu 
Statku stanowiła nie lada przeżycie: korytarze wiły się 
łagodnymi łukami, a ich owalny przekrój nie pozwalał 
zapomnieć zwiedzającemu, że przebywa we wnętrzu 
funkcjonującego organizmu liczącego sobie wiele tysięcy lat.  
Inżynieria genetyczna nie stanowiła dla Alis nowości - bez 
niej życie na wielu planetach skolonizowanych przez ludzi 
byłoby niemożliwe - lecz skala przedsięwzięć podejmowanych 
przez Anioły była wręcz niewyobrażalna. Choć zniknęły przed 
stu tysiącami lat, wiele wskazywało na to, że ich dzieła 
przetrwają miliard albo więcej.  
   Coś wielkiego uderzyło w Statek, który wydał odgłos 
bardzo podobny do jęknięcia. Alis poczuła, jak żołądek 
podchodzi jej do gardła, spojrzała w dół i zobaczyła jakiś 
ciemny gigantyczny kształt przesuwający się pod kadłubem. 
Woda zapieniła się, wzburzona poruszeniami monstrualnych 
macek.  Lewiatany dorównywały niemal rozmiarami Statkom i 
według wielu członków Kolektywu podobnie jak one stanowiły 
wytwór technologii stosowanej przez Anioły. Van Orleos oraz 
Lojaliści zamierzali lada dzień rozpocząć rzeź Lewiatanów, 
twierdząc, iż stanowią zagrożenie dla flot podążających za 
ławicami.  

   7. Głębinowa baza naukowa pozostawała nieczynna od 
stuleci. Van Iendos podprowadził dwuosobową łódź podwodną do 
stalowej ściany. Robot o dwóch hydraulicznych ramionach 
uzbrojonych w palniki tlenowe wyciął otwór, po czym 
uszczelnił przejście.  
   We wnętrzu bazy znaleźli kurz i zmumifikowane zwłoki.  
Zidentyfikowali Freiholda na podstawie zapisków oraz 
materiału genetycznego pobranego ze szczątków. Alis znalazła 
w jednej z szuflad kilka chemicznych książek i zjadła je 
wszystkie, pamiętając, że Freihold prowadził pionierskie 
badania przy adaptowaniu anielskiej technologii do wymogów 
ludzkiej fizjologii. W chwili, gdy jej umysł wypełniły 
wspomnienia sprzed prawie tysiąca lat, wszystko stało się 
jasne.  

   8. Lewiatan dostojnie unosił się głęboko pod powierzchnią 
morza, to pojawiając się w smugach zielonkawego blasku, to 
niknąc w nieprzeniknionym cieniu. Powinien właściwie budzić 
przerażenie, lecz Alis stwierdziła, że jest piękny. Macki 
falowały wokół gigantycznego cielska, zgarniając do otworu 
gębowego plankton i małe ryby. Van Iendos sterował 
zachowując maksymalną ostrożność; zetknięcie z którąś z 
macek oznaczało śmierć.  
   - Są tu od zawsze - powiedział. - Widzieli je już pierwsi 
koloniści. Zjadają żywność, której potrzebujemy, by 
przetrwać.  To stanowi źródło konfliktu.  
   - Kiedyś były Statkami.
   - Co takiego?
   - Naprawdę. Lewiatany i Statki sa tymi samymi istotami, 
tyle że w różnych fazach rozwoju. Statek, który zatonął z 
moją matką na pokładzie, opadł na dno oceanu i zaczął 
przeistaczać się w Lewiatana.  
   Zewnętrzne mikrofony przekazały serię stłumionych 
wybuchów, a wkrótce potem mała łódź podwodna zakołysała się 
gwałtownie.  Lojaliści zignorowali zalecenia Kolektywu i 
rozpoczęli rzeź Lewiatanów. Alis przemknęło przez głowę, 
że tym razem wojna jest nieunikniona.  

   9. Kapitan van Orleos był potężnie zbudowanym mężczyzną o 
twarzy przypominającej tępe ostrze noża i umyśle jak 
doskonale naostrzona siekiera. Alis stała obok niego na 
mostku korwety, obserwując fulhauzjańskie myśliwce 
zrzucające ładunki do wody, która miała barwę krwi.  
   - Walczymy o przetrwanie! - zagrzmiał van Orleos. - Ta 
planeta, podobnie jak wszystkie, ma ograniczone zasoby 
naturalne. Jeśli nie uda nam się zdobyć nad nimi kontroli, 
będziemy skazani na zagładę!  
   Alis zjawiła się na statku jako Obserwator, by podjąć 
jeszcze jedną, ostatnią próbę niedopuszczenia do masakry 
Lewiatanów. Na krótko przed śmiercią Aleksander Freihold 
odkrył sekwencję genów powtarzającą się w łańcuchu DNA 
wszystkich stworzeń ulepszonych lub stworzonych przez 
Anioły, coś w rodzaju genetycznego autografu. Pozostali 
Obserwatorzy byli zajęci przemycaniem zapisków Freiholda 
przez gęste sito lojalistycznej kontroli celnej.  
   Problem był bardzo złożony; Oświeconym wcale nie zależało 
na tym, by Lojaliści podporządkowali się żądaniom 
zaniechania masakry, gdyż straciliby wówczas koronny 
argument na rzecz rozpoczęcia przez Kolektyw zakrojonej na 
szeroką skalę operacji militarnej. To, co niegdyś było 
trochę filozofią, a trochę religią, obecnie stało się 
narzędziem w walce o wpływy polityczne. Właśnie polityczny 
oportunizm sprawił, iż ojciec Alis przestał pisać do niej 
listy.  
   - Kapitanie, moje zadanie polega na oszacowaniu wpływu, 
jaki populacja Planety Fulhausa wywiera na istoty 
zmodyfikowane przez Anioły. Według niedawno uzyskanych 
informacji Lewiatany należą do tego samego gatunku co 
Statki.  
   Van Orleos przez dłuższą chwilę wpatrywał się w nią z 
otwartymi ustami, a kiedy wreszcie otrząsnął się z szoku, w 
jego oczach pojawił się chytry błysk.  
   - Nie uda wam się tego udowodnić!
   - Czemu nie? Poza tym wy także doskonale zdajecie sobie z 
tego sprawę. Musicie natychmiast zaprzestać rzezi. Statki są 
produktami technologii Aniołów; świadczy o tym zapis w ich 
kodzie genetycznym.  
   - Obserwatorze, chyba zdajesz sobie sprawę, że Planeta 
Fulhausa przez wiele stuleci doskonale dawała sobie radę bez 
pomocy Kolektywu. Powiedziałbym nawet, że przyczyną, dla 
której moi przodkowie zdecydowali się prawie tysiąc lat temu 
opuścić Ziemię, była działalność czegoś bardzo do niego 
podobnego, choć noszącego inną nazwę. Lewiatany dziesiątkują 
ławice, których śladem podążają Statki. W sytuacji, kiedy 
mamy do wyboru śmierć głodową albo przetrwanie, nikogo nie 
powinno dziwić, że wybieramy to drugie.  
   - Ja tylko staram się zapobiec wojnie - odparła Alis z 
głębokim westchnieniem. - Z pewnością zdajesz sobie sprawę z 
konsekwencji waszego postępowania? Oświeceni mogą przejąć 
kontrolę nad Kolektywem, a to oznacza bardzo złe wieści 
zarówno dla was, jak i dla wielu innych kolonii.  
   Kapitan pokręcił głową.
   - Nic mnie to nie obchodzi. Zajmujemy się własnymi, 
ważnymi sprawami, więc nie mam czasu ani ochoty wysłuchiwać 
opowieści o dawno wymarłych istotach, których nikt nigdy nie 
widział na oczy. To moja ostateczna odpowiedź.  
   - Nie ma sposobu, żeby cię przekonać?
   - Nie. Proszę opuścić mostek.
   Odwrócił się do niej plecami.
   - Rozumiem. Cóż, w takim razie bardzo mi przykro.
   Uruchomiła miniaturowe urządzenie, które przez cały czas 
trzymała w prawej ręce, i przez chwilę obserwowała, jak van 
Orleos sinieje na twarzy, próbuje łapać powietrze szeroko 
otwartymi ustami, wreszcie osuwa się na podłogę i kona, nie 
mogąc odetchnąć. Na szczęście byli sami. Środek, którego 
dosypała mu wcześniej do jedzenia, zaczął działać na sygnał 
z nadajnika, paraliżując działanie płuc. Był to jedyny 
sposób i, szczerze mówiąc, Alis wcale nie odczuwała wyrzutów 
sumienia.  

   10. Ojca trzymano na Tytanie, w więzieniu o złagodzonym 
reżimie. W nagrodę za dobre sprawowanie otrzymał celę z 
bąblastym oknem, przez które można było podziwiać gęste 
chmury otaczające Saturna.  
   - Alis! Cieszę się, że cię widzę.
   Skinęła głową.
   - A mnie jest przykro, że to musiało się odbyć w taki 
sposób.  
   Wojny udało się uniknąć, ale dosłownie o włos. Śmierć van 
Orleosa wprowadziła tak wielki zamęt w szeregi Lojalistów, 
że eksterminacja Lewiatanów została pospiesznie odwołana, 
dzięki czemu autorytet Kolektywu wzrósł niepomiernie, co z 
kolei niemal sparaliżowało działanie frakcji Oświeconych.  
   - Twój ostatni list był bardzo tajemniczy. Wspomniałaś o 
jakimś wielkim sekrecie, którym chcesz się ze mną 
podzielić...  
   Ponownie skinęła głową.
   - Chodzi o ten "genetyczny autograf" odkryty przez 
Freiholda. Znaleźliśmy go w DNA Statków i Lewiatanów... A 
także w naszym.  
   Ojciec spojrzał na nią ze zdumieniem.
   - Ale to by oznaczało...
   - Zgadza się. Że Anioły nas też udoskonaliły. Że jesteśmy 
równie niezwykli jak wszystko, czego się dotknęły. Oznacza 
to również, że Oświeceni stracili rację bytu. Dlaczego 
Anioły miałyby mieć coś przeciwko temu, żeby ich własne 
dzieci bawiły się wytworzonymi przez nie rzeczami?  
   Sprawiał wrażenie zupełnie zdezorientowanego. Bardzo 
zmienił się od chwili, kiedy widziała go poprzednio. 
Zestarzał się. Było mu dużo trudniej spojrzeć na świat z 
zupełnie nowej perspektywy.  

   11. Alis opuściła wzrok na swoje pomarszczone ręce starej 
kobiety i dotknęła końcówek nerwów pełniących rolę urządzeń 
sterowniczych. Statek zadrżał, po czym zaczął powoli 
zmieniać kurs. Ogromne, przypominające liście palmowe 
kończyny wyrastające ze spodniej części kadłuba poruszały 
się teraz w innym rytmie, pchając Statek pod prąd. Alis była 
ich Kapitanem, ich władcą.  
   Poczuła ukłucie w boku. Spojrzawszy tam, ujrzała małą 
gałązkę, która nie wiedzieć kiedy wyrosła ze ściany 
nadbudówki i teraz trącała ją delikatnie.  
   Tuż obok Mostku pojawił się jeden z przypominających 
małpy pasożytów.  
   - To wyłącznie kwestia porozumienia, Alis - powiedział, 
co było całkowicie niemożliwe, ponieważ pasożyty te nie 
potrafiły mówić. - Skoro ty możesz czuć się samotna, cały 
gatunek też może czuć się samotny. Czasem musimy z kimś 
porozmawiać.  
   - Nie rozumiem - odparła, bezskutecznie usiłując złamać 
gałązkę.  
   - Przypomnij sobie, Alis. Przypomnij sobie, kim byliśmy, 
nie kim ci się wydawaliśmy. Nie jesteśmy aniołami.  
   Przypomniała sobie dumną cywilizację, która 
rozprzestrzeniła się po wszechświecie i władała nim przez 
dziesięć tysięcy lat, ale nikogo nie spotkała. Czy gatunek 
może umrzeć z samotności?  
   - Umierasz, Alis, ale nie musisz umrzeć na zawsze.  
Przyłącz się do nas.  
   - Nie rozumiem - powtórzyła.
   - Fragmenty naszego kodu genetycznego zachowują się we 
wszystkim, czego dotkniemy. W Statkach, w tobie... Możemy ci 
pomóc, jeśli zechcesz.  
   Poczuła eksplozję bólu głęboko w piersi i osunęła się na 
podłogę. Przed jej oczami tańczyły czarne plamy. Nagle ból 
zniknął, ona zaś podniosła wzrok na schylającą się nad nią 
postać. Postać miała twarz jej matki. Alis rozejrzała się, 
zupełnie zdezorientowana. Była młoda, wokół niej tańczyły 
migoczące światła. Wyciągnęła rękę do jednego z nich i 
dotknęła anioła.  
                          Przełożył Arkadiusz Nakoniecznik

