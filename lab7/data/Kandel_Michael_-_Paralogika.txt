Autor: MICHAEL KANDEL
Tytul: paralogika

(Fuzzy Logic)

Z "NF" 2/99

   
   Na myśl o spotkaniu z Feliksem doktor Benjamine czuł zdenerwowanie. 
Zrozumiałe zdenerwowanie. Felix był bez wątpienia najważniejszym 
przypadkiem w Bradford Specific. Udało mu się trafić nawet na łamy 
"Kolonialnego Biuletynu Psychotycznego", mającego pięćdziesiąt 
milionów czytelników. Od czasu do czasu pisano o nim w tanim, ale 
popularnym piśmie "Okiem Wariata". Wspomniano go również - i to nie 
raz, nie dwa, lecz trzy razy - w prowadzonym przez Sandy Collins 
programie "Zdrowie psychiczne". Nic więc dziwnego, że doktor 
Benjamine dostał skurczy żołądka.
   To mógłby być dla niego poważny krok w górę, mówiąc językiem 
kariery. Doktor Hopkins wezwał na konsultację właśnie jego, młodego 
doktora Benjamine, by zasięgnąć profesjonalnej opinii w sprawie Feliksa. 
A przecież doktor Benjamine nie był jeszcze nawet Sousem i miał tylko 
cal zarostu, w dodatku jeszcze szpakowatego.
   Co wskazywało, w jak rozpaczliwej byli sytuacji.
   "Nie licz na zbyt wiele, mój drogi" - mówiła mu Millie dwa śniadania 
temu. - "Ten stary drań wie, że Felix to beznadziejny przypadek, więc nie 
stanowisz zagrożenia". Miała mało pochlebne zdanie o Hopkinsie. Cała 
Millie - tylko polityka i nieprzebieranie w słowach. Ach, gdzie się 
podziało to czułe małżeńskie gruchanie?
   Z tysiąc obiadów minęło od skazania Felixa po jego prawie udanej 
próbie samobójczej. Tysiąc obiadów - Boże, to ponad trzy lata. I to w 
czasach, gdy większość pacjentów wypuszcza się po tygodniu lub nawet 
mniej, dzięki cudownemu działaniu tropofin: beta-tropofin, delta-tropofin, 
sigma-tropofin, a teraz także nowiutkich alfa-neotropofin od Dulutha, z 
atestem PAA.
   Spędzić tysiąc obiadów w zakładzie psychiatrycznym, pomimo 
osiągnięć współczesnej medycyny... Doktora Benjamine'a przeszedł 
dreszcz (najbardziej nieprzyjemny ze wszystkich dreszczy nękających 
jego żołądek). Możliwość nieuleczalności zaprzeczała zdrowemu 
rozsądkowi.
   Lecz może to właśnie on, ledwie trzydziestokilkulatek z lekko  
szpakowatym zarostem (choć włosy na skroniach zjaśniały już mocniej), 
odnajdzie klucz do zrozumienia, szczegół, który wszyscy przeoczyli - 
wszyscy ci dostojni specjaliści, chlubiący się stopniami naukowymi o 
astronomicznej wielkości. Szczegół, który będzie tak oczywisty, tak 
prosty. Cały czas czekający spokojnie na kogoś, kto będzie wiedział, 
gdzie szukać.
   Będą szarpać z zazdrości swe siwe brody i zagryzać bezkrwiste wargi 
widząc, jak on udziela wywiadu samej Sandy Collins, docierając w 
żywych kolorach do pięćdziesięciu milionów gospodarstw domowych.
   Wychodząc z windy na drugim piętrze, doktor Benjamine westchnął i 
poprawił sobie krawat, umieszczając jednocześnie na tablicy w Camden 
College, trzy budynki dalej, pracę domową dla studentów wstępnego 
kursu medycyny. Każdego roku wykładał tam obojętnie nastawionym 
kursantom Wprowadzenie do Etyki Sodomii. Kursanci nie wierzyli w 
etykę (ponieważ nie można jej obliczyć), a dyskutowanie sodomii uważali 
za mało istotne (bo gdy uprawiali ją ze sobą w akademikach, nie włączały 
się żadne alarmy ani nikt ich nigdy nie zaaresztował).
   Dlaczego młodzi zawsze są zbyt skomplikowani, a zarazem zbyt 
naiwni, by to zrozumieć? Doktor Benjamine uśmiechnął się ponuro. Życie 
nauczy tych gładko wygolonych smarkaczy w swoim własnym słodkim 
czasie. Zawsze tak było.
   Pokazał swoją bladozieloną kartę identyfikacyjną pannie Markmain, 
która była dziś na służbie. Wsunęła ją do czytnika systemu 
bezpieczeństwa. Maszyna sapnęła, zabulgotała i wypluła kartę, 
wyświetlając migające OK.
   Gdyby tylko udało mu się znaleźć rozwiązanie, które wszyscy pominęli, 
awansowałby co najmniej dziesięć szczebli w górę, może dwadzieścia - 
wtedy w końcu mogłoby być go więcej. Mając się tylko dwóch, doktor 
Benjamine z trudem wypełniał cotygodniowe obowiązki, w związku z 
czym nie miał czasu na dodatkowe badania, a Millie, choć się na 
szczęście nie skarżyła, widywała go najwyżej połowę.
   Może właśnie to sprawiło, że stała się tak chłodna i kategoryczna.
   Czy powinien trzymać za to kciuki? Układ gwiazd prawie sprzyjał 
trzymaniu palców kończyn, a jego osobista gwiazda przebywała teraz 
blisko azymutu. Poważna decyzja w sprawie kariery, ot co. Powinien 
trzymać kciuki, czy nie?
   W drzwiach pojawił się doktor Hopkins. Dwaj mężczyźni wymienili się 
gestem uznania - pionowym potrząśnięciem rąk.
   - Cieszę się, że cię widzę, Bob - rzucił Hopkins grobowym basem.
   - Wydajesz się bardziej zmartwiony niż zazwyczaj, Hal - odparł doktor 
Benjamine, widząc cienie pod oczami starca.
   - Ach, to przez to nowe skrzydło - żachnął się doktor Hopkins.
   - Taaak, słyszałem - doktor Benjamine nadał słowom sympatyczną 
nutę. Odkrył, że taka sympatyczna nuta okazywała się skuteczna w 
kontaktach nie tylko z pacjentami, ale i kolegami oraz zwierzchnikami. 
Jedna wesoła melodyjka i wszyscy ludzie są po twojej stronie.
   - Wyrasta w ciągu nocy, a teraz trzeba na to znaleźć pieniądze. Chyba 
powinniśmy się cieszyć - rozwój, i tak dalej - ale, na miłość boską, jakież 
spustoszenie to czyni w budżecie.
   Doktor Benjamine ruszył za starym, znużonym lekarzem przez 
bladozielony korytarz, a idąc rozmyślał o ambicji.
   Dotarli do drzwi, na których widniało po prostu: FELIX.
   Doktor Hopkins zwrócił się w stronę doktora Benjamine'a i ociężale 
przymknął powieki, co potrafią tylko ci, którzy osiągnęli pewien wiek. 
   - Jest niezwykle racjonalny - wyszeptał doktor Hopkins. 
   Doktor Benjamine skinął głową, dając do zrozumienia, że już wie. 
   - Niech się pan nie da tym zmylić.
   Nie, doktor Benjamine nie da się zmylić.
   Otworzyli drzwi i weszli do środka. Doktor Hopkins przedstawił 
Feliksowi dr Benjamine'a. Felix był zadziwiająco szczupły, prawie tak 
szczupły, jak nieopierzony nastolatek, choć stuknęła mu  już - czy aby na 
pewno? - czterdziestka. Miał dziwnie bezbarwne oczy, jak szklane kule 
upstrzone gdzieniegdzie bladymi szaroniebieskimi smugami.
   Doktor Benjamine nie grał w kule od wieku niedyskrecji. Pamiętał koło 
na brunatnej ziemi, suchość tej ziemi na palcach i gorące letnie słońce 
rozpalające mu ramiona.
   Jak szybko płynął czas. I posiłek za posiłkiem.
   Felix, jak każdy inny pacjent, nosił szlafrok - gwiazdki w kolorze 
burgunda na szarobrązowym tle. Ich wizyta najwyraźniej wprawiła go w 
rozdrażnienie, jak gdyby dwaj psychiatrzy przeszkodzili mu w czymś 
nieprzyjemnym, lecz poważnym. Wyglądał także na coraz bardziej 
znużonego, jak człowiek uwięziony w nieskończonym cyklu powtórzeń, 
w świecie ustawionych naprzeciwko siebie luster.
   W pokoju Felixa było niewiele mebli: sofa, mały stolik, na nim lampa. 
Doktor Benjamine zauważył, że sznur od lampy zrobiono w taki sposób, 
by w żaden sposób nie można było się na nim powiesić - łatwo się rwał. 
Dwuletnie dziecko by go urwało. Niemowlę by go urwało. No i prąd miał 
oczywiście bardzo niskie napięcie, zgodnie z przepisami panującymi w 
Bradford Specific oraz wszystkich pozostałych zakładach dla nietypowo 
zaburzonych w Koloniach.
   Na ścianie wisiał staroświecki dwuwymiarowy obraz, przedstawiający 
historyczny park wokół Camden. Kobiety w gorsetach, mężczyźni w 
wysokich kapeluszach oraz mnóstwo koni i powozów.
   Spokojny, pogodny pokój. Pacjent natomiast, nawet jeśli był spokojny, 
nie miał pogodnego nastroju. Zdecydowanie nie był pogodny. Wisiał nad 
nim niemal dostrzegalny cień.
   - Miło mi pana poznać - zaczął doktor Benjamine, potrząsając chudą i 
małą dłonią chyba najważniejszego i najbardziej zagadkowego 
przypadku, jaki pojawił się od czasu Strasznej Clarence z Bledsoe 
pięćdziesiąt tysięcy obiadów temu. Przyglądał się badawczo Feliksowi, 
próbując ocenić go swym okiem profesjonalisty.
   - I nawzajem - odparł Felix z grymasem na twarzy. Skinął uprzejmie 
głową, po czym zacisnął mocniej pas swojego szlafroka. Wiedział, że 
będzie poddany kolejnemu badaniu/wywiadowi. Był dość 
spostrzegawczy. I mocno znudzony.
   Po wymianie nieistotnych uwag na temat pogody oraz gry Wombatów 
w bieżącym sezonie, doktor Hopkins chrząknął i powiedział:
   - Felix, jeśli nie masz nic przeciwko temu, doktor Benjamine chciałby 
zadać ci parę pytań. Jest jednym z naszych najbardziej obiecujących 
młodych naukowców. No cóż, więc do zobaczenia. - Machnął im na 
pożegnanie, jakby od niechcenia.
   A dla ciebie, obiecujący młody doktorze Benjamine, oznacza to wielką 
szansę.
   - Jesteś przygnębiony - zaczął doktor Benjamine. Było to jego ulubione 
otwarcie. Obojętne, a zarazem zdradzające troskę.
   - Jestem przygnębiony - potwierdził  Felix, siadając na prostym, 
pozbawionym poduszki krześle. Gestem gospodarza zaprosił doktora 
Benjamine'a do zajęcia miejsca na sofie, ponieważ wszystko 
wskazywało, że rozmowa nie skończy się przed podwieczorkiem.
   Doktor Benjamine  przygryzł wargę. Lekarz powinien umieścić tylną 
część swego ciała na twardym i wysokim drewnianym stołku, dzięki 
czemu jest wyżej od pacjenta. Lekarz musi być czujny jak jastrząb, 
czysta koncentracja, podczas gdy pacjent, spoczywając wygodnie na 
miększym, znajdującym się bliżej ziemi podłożu, niech wpada w błogość, 
z której mogą łatwo wymknąć się nie upilnowane słowa i cenne 
przesłanki.
   Lecz niestety, doktor Benjamine nie mógł odmówić zaproszeniu na 
sofę, ponieważ byłoby to z jego strony arogancją. Akcentowanie powagi 
autorytetu lekarza przez odmowę zajęcia pozycji siedzącej jest 
równoznaczne powiedzeniu: "Kimże jesteś, by proponować mi sofę? 
Dziękuję, postoję".
   Nie w taki sposób zdobywa się możliwość wejrzenia w mroczne źródło 
szaleństwa. Trzeba umieć wtopić się w otoczenie.
   Doktor Benjamine usiadł więc na sofie, która pod jego ciężarem wydała 
długotrwały, daleki od niesłyszalnego syk. Natychmiast poczuł senność. 
Przeklął w myślach.
   - Dziękuję - powiedział.
   Felix czekał z nieprzeniknioną twarzą sfinksa. Nie dawało się z niej 
wyczytać ani o jotę więcej niż z twarzy lekarza. Ciężko coś zdziałać z tak 
doskonałą obojętnością.
   - Czy mogę...? - zapytał doktor Benjamine wskazując na swój 
kieszonkowy magnetofon.
   Felix skinął głową. Doktor Benjamine dyskretnie włączył nagrywanie. 
Magnetofon zaczął cicho szumieć.
*   
   DR BENJAMINE: Wybaczy pan, jeśli zajmę się sprawami, o które już 
pana pytano?
   FELIX: Nie ma sprawy.
   DR BENJAMINE: To na pewno jest dla pana męczące. Wiem, jak 
wielu przychodziło tu już z pytaniami. Wszyscy nasi eksperci, niektórzy 
nawet z zagranicy... dr Springer, dr Jay, dr Vorhies. Wyobrażam sobie, 
jaką kolejkę tworzyliby w holu - sięgałaby chyba aż do panny Markmain. 
Czekając na swoją kolej, czesaliby brody i przeglądali notatki.
   FELIX: A teraz pan, doktorze...?
   DR BENJAMINE: Benjamine. Doktor Benjamine.
   FELIX: Benjamin.
   DR BENJAMINE: Benjamine.
   FELIX: Doktor Benjamine.
   DR BENJAMINE: Zgadza się. (Przerwa, narastająca w ciszę. Dr 
Benjamine, zlustrowawszy ostrożnie pacjenta, jak partnera przy 
szachownicy, rusza dalej.) Doktor Hopkins wezwał mnie w... pana 
sprawie... w nadziei, tak sądzę, że młodszy kolega, no, może posiadający 
mniej rutynowe podejście, potrafiłby...
   FELIX: Odnaleźć klucz do zrozumienia.
   DR BENJAMINE: Można to tak wyrazić.
   FELIX: To dla pana możliwość awansu.
   DR BENJAMINE: Mówiono mi, że jest pan szybki. Tak, to prawda z 
tą możliwością awansu. My, to znaczy całe nasze środowisko zawodowe, 
od prawie tysiąca obiadów jest mocno zakłopotane pana - jak to 
powiedzieć...
   FELIX: Nieuleczalnością.
   DR BENJAMINE: W zasadzie tak. (Wstaje i zaczyna chodzić.) 
Zakłopotane pana nieuleczalnością. (Chodzi z pasją godną poszukiwacza 
prawdy.) Widzi pan, nieuleczalność jest niemożliwa. Na wszystko istnieje 
jakiś sposób.
   FELIX: Z wyjątkiem śmierci i podatków.
   DR BENJAMINE: Słucham?
   FELIX: Sposób na wszystko, z wyjątkiem śmierci i podatków.
   DR BENJAMINE: Ach, tak. Niezłe.
   FELIX: To powiedzenie z moich stron.
   DR BENJAMINE: Felix - czy mogę mówić panu po imieniu?
   FELIX: Dlaczego nie?
   DR BENJAMINE: Sposób istnieje, Feliksie, musi istnieć sposób na 
twoją ostrą melancholię z upośledzeniem odczuwania przyjemności. 
Mózg jest mechanizmem. Bardzo skomplikowanym, ale jednak 
mechanizmem, Feliksie. Musimy tylko znaleźć właściwą cząsteczkę, 
zlokalizować właściwy obwód, wyregulować delikatną równowagę 
między jonami fosforu i azotu na membranie sprawiających problemy 
dendrytów i aksonów...
   FELIX: Już to słyszałem.
   DR BENJAMINE: Tak?
   FELIX: To było w Berkeley.
   DR BENJAMINE: Berkeley?
   FELIX: Berkeley w Kalifornii.
   DR BENJAMINE: Aaa, w Kalifornii.
   FELIX: Nie, nie w TEJ Kalifornii. W mojej Kalifornii. Tej na 
Zachodnim Wybrzeżu.
   DR BENJAMINE: Zachodnim Wybrzeżu? Zachodnim wybrzeżu 
czego? Chyba nie rozumiem.
   FELIX: Mniejsza o to.
   DR BENJAMINE: Stresogenne wydarzenia, a nawet zwykła choroba, 
mogą spowodować ogromne zmiany w chemii i strukturze mózgu. Być 
może przytrafiło ci się w Kalifornii coś, co teraz wypierasz ze 
świadomości.
   FELIX: Coś mi się przytrafiło. Niech tak będzie. (Śmieje się. To smutny 
śmiech.) To był ten sam cholerny naukowy pozytywizm i naukowy 
optymizm, doktorze, który przesyca ten wasz mały, śmieszny świat. Oni 
wiedzieli wszystko, ci komputerowi kretyni. Tak im się wydawało. Te ich 
sieci neuronowe, engramy i programy Z.
   DR BENJAMINE: Mój mały, śmieszny świat. Tak, słyszałem. Twoja 
choroba sprawia, że nie wierzysz, że to jest... rzeczywistość. Feliksie, 
gdybyś zechciał cofnąć się myślami i powiedzieć mi, krok po kroku, nie 
omijając niczego, co stało się tego fatalnego dnia w Kalifornii na 
Zachodnim Wybrzeżu. Będzie ci łatwiej, jeśli zamkniesz oczy. I 
przyjmiesz jakąś wygodniejszą pozycję.  To krzesło wygląda na strasznie 
twarde. Co powiedziałbyś... na sofę?
   FELIX: Nie, dziękuję. Mówiłem im. Wszystko im powiedziałem. 
Oczywiście mi nie uwierzyli. Oni myślą, że TO jest rzeczywistość.
   DR BENJAMINE: Cóż, tak rzeczywiście jest, nieprawdaż?
   FELIX: Nie.
   DR BENJAMINE: Feliksie, to jedyny realny świat. I nie jest tylko twój 
- jest także nasz. To przyjemny świat, Feliksie. Musimy sprawić, żebyś 
go zaakceptował, żebyś się z nim pogodził.
   FELIX: Udowodnię panu nierzeczywistość tego świata.
   DR BENJAMINE: Zgoda.
   FELIX: Jeśli to wszystko istnieje naprawdę, doktorze Benjamin, 
dlaczego dłużej zabiera panu dotarcie do celu podróży niż powrót z 
niego?
   DR BENJAMINE: Nie pojmuję. To jedno z praw natury. Idę do kliniki 
- zabiera mi to dziesięć minut. Wracam w trzy. Pomyśl, o ile trudniej 
byłoby iść gdziekolwiek wiedząc, że powrót zajmie ci tyle samo czasu.
   FELIX: W realnym świecie odległość nie zmienia się w zależności od 
kierunku. Odległość jest równa prędkość razy czas. Kropka. Jeśli ktoś 
idzie w tym samym tempie, odległość, jaką przebywa, jest wprost 
proporcjonalna do czasu, jaki idzie. TO jest prawo natury, doktorze 
Benjamin. Podstawowe prawo Newtona. Uczyli nas tego w szkole 
średniej, a może nawet pod koniec podstawowej.
   DR BENJAMINE: Interesujące.
   FELIX: A ten pomysł z wielokrotnymi ludźmi i ich liczbą zależną od 
pozycji w hierarchii jest zupełnie idiotyczny.
   DR BENJAMINE: Masz na myśli...
   FELIX: Na przykład, jest sześciu doktorów Hopkinsów.
   DR BENJAMINE: Im więcej obowiązków ma do wypełnienia dana 
osoba, tym więcej miejsc wolno jej zajmować jednocześnie. Nie ma w 
tym nic irracjonalnego. Gdyby tak nie było, życie stałoby się niemożliwe. 
Jak mielibyśmy funkcjonować?
   FELIX: Poza tym w realnym świecie nie można być w dwu miejscach 
jednocześnie. (Na stronie.) Chyba, że jest się chmurą elektronową albo 
jednym z tych egzotycznych zjawisk rodem z mechaniki kwantowej, 
których nikt nie rozumie.
   DR BENJAMINE: Pomyśl o tych wszystkich komisjach, w których 
doktor Hopkins musi pracować. Nie byłby w stanie...
   FELIX: I to trzymanie kciuków, gdy najjaśniejsza gwiazda twojej 
osobistej konstelacji osiąga azymut. Jak dorosły człowiek może brać coś 
takiego serio? Śmiechu warte.
   DR BENJAMINE: Każdy człowiek ma tylko trzy specjalne życzenia na 
całe życie. Musi więc być niezwykle ostrożny, by nie zmarnować...
   FELIX: Tam, skąd pochodzę, życzenia się same nie spełniają, czy się 
trzyma kciuki, czy nie.
   DR BENJAMINE: To musi być ponury kraj. Ten, z którego 
pochodzisz.
   FELIX: A o związkach przyczynowo-skutkowych można tu zapomnieć. 
Ten sposób, w jaki rzeczy się pojawiają. Samochody, baseny, domy.
   DR BENJAMINE: To prawda. Ale przecież w końcu ktoś musi za to 
zapłacić. Albo wybudować. To z całą pewnością przyczyna i skutek.
   FELIX: A przy grze w kule? Musicie mieć zawsze w ręku dużą liczbę  
dodatkowych kul, nieprawdaż?
   DR BENJAMINE: Do czego zmierzasz?
   FELIX: Kula leci w górę i nie ma jej przez połowę czasu.
   DR BENJAMINE: I co w związku z tym?
   FELIX: Tam, skąd pochodzę, wszystko, co leci w górę, musi w końcu 
spaść.
   DR BENJAMINE: Wszystko, co leci w górę, musi spaść? Jeśli to 
byłoby prawdą, Feliksie, fontanny, na przykład, nigdy nie wymagałyby 
dodatkowej wody. Można by mieć tyle fontann, ile dusza zapragnie. 
Miasto miałoby nie jedną, lecz kilkadziesiąt. Poza tym ta twoja zasada  
nie jest symetryczna. A może jest ? Jeśli wszystko, co leci w górę, w 
końcu spadnie, to także wszystko, co spada, powinno  kiedyś wzlecieć w 
górę - ale tak nie jest, prawda? W takim przypadku deszcz padałby przez 
połowę czasu w górę, zgadzasz się ze mną? A przecież tak nie jest, czy 
tak?
   FELIX (do siebie, wspierając głowę na dłoni): Czasem wydaje mi się, 
że jestem w przedszkolu, a dyskusja toczy się na temat 
równoległościanów w przestrzeni n-wymiarowej.
   DR BENJAMINE: Słucham?
   FELIX: I to ubranie. (Spogląda na szlafrok i wzdycha.) Kto to 
zaprojektował?
   (Długa przerwa. W Camden College dr Benjamine odkłada kredę i 
traci koncentrację. Widzi, jak jego szansa na awans spływa do ścieku w 
akompaniamencie długiego, przygnębiającego, spiralnego bulgotu. 
Studenci kręcą się niespokojnie na swoich miejscach. W końcu Felix w 
Bradford Specific zaczyna mówić...).
      Prowadzili badania nad paralogiką. Chciał pan usłyszeć, jak to 
wszystko się zaczęło, prawda, doktorze? Benjamin, tak? Nie jestem już 
tak dobry w zapamiętywaniu nazwisk. Przebyłem już tyle światów lub 
raczej nieświatów, albo quasiświatów, cokolwiek to znaczy. Nie będę 
panu opisywał wszystkich krok po kroku. To zajęłoby wieczność. A poza 
tym to nieciekawe. Tak nieciekawe, jak ten wasz mały świat. Dlatego, że 
nie istnieje naprawdę, rozumie pan? Gdy rzeczy nie istnieją, można nimi 
dowolnie manipulować, same w sobie nie mają żadnego znaczenia, jak 
manekiny za szybą sklepu lub jak monety z czerwonego plastyku, które 
kiedyś, dziesięć lat temu, dawały wstęp na jakąś zabawę, gdzieś w jakimś 
dawno zapomnianym miejscu.
   Kalifornia była już planetą, wyspą koło Bermudów, miastem w stanie 
Utah, czymś w rodzaju biblijnego Tofetu lub metafizycznego więzienia 
dla niewierzących (niech mnie pan nie prosi o bliższe wyjaśnienia), firmą 
produkującą okulary, przytułkiem dla samotnych matek, wulkanem i setką 
innych rzeczy. Przestałem to wszystko zapisywać już dawno temu.
   To właśnie w prawdziwej, oryginalnej Kalifornii, na Uniwersytecie w 
Berkeley, przeprowadzono ten eksperyment z sieciami neuronowymi i 
ludzkim mózgiem. Jakiemuś postrzelonemu profesorowi udało się zdobyć 
grant NSF na ten bezsensowny, nikomu niepotrzebny projekt. Aha, NSF 
to National Science Foundation. Dla pana to musi brzmieć jak suahili, 
doktorze Benjamin.
   Nie ulega wątpliwości, że eksperyment był pociągający dla jakiegoś 
dupka z Waszyngtonu.
   Nie, nie waszego Waszyngtonu.
   Zgłosiłem się na ochotnika jako obiekt badania. Widzi pan, 
studiowałem wtedy psychologię. Och, znowu pan pewnie nie rozumie. 
Studenci psychologii są ciągle wykorzystywani jako króliki 
doświadczalne - to tradycja, która sięga czasów jeszcze przed Skinnerem. 
Oglądamy obrazki lewym okiem, potem prawym okiem, zapamiętujemy 
słupki liczb, trwamy w bezsenności, chodzimy z przypiętymi elektrodami, 
łykamy placebo, reagujemy na wynajętych aktorów w trudnych 
sytuacjach grupowych, podczas gdy ludzie za lustrami robią notatki; ze 
stoickim spokojem obnażamy żyły przed strzykawkami do pobierania 
krwi. W tym konkretnym eksperymencie mieli zamiar wpuścić jakiś 
superkomputerowy program Z do mojego ośrodka koordynacji, 
położonego gdzieś w lewej półkuli. Nazywa się chyba cortex - 
zapomniałem już łacińską anatomię. Chodziło też o jakąś substancję 
hormonalną podobną do progesteronu.
   Żadna z tych rzeczy nie powodowała u mnie szczególnie 
nieprzyjemnych uczuć. Kładziesz się, a maszyny szumią nad twoją głową. 
Co jakiś czas ktoś pyta cię, jak się czujesz. Trochę słabo poczułem się 
tylko w jednym momencie - gdy ładowali we mnie tę swoją 
supernowoczesną paralogikę. Pojawiło się lekkie uczucie pływania, lecz 
myślałem, że nie ma nic wspólnego z eksperymentem. Myślałem, że to po 
prostu dlatego, że zbyt długo byłem pozbawiony kofeiny.
   Od której jestem uzależniony.
   Pamiętam, jak profesor Stanley pomagał mi usiąść mniej więcej godzinę 
później, gdy zabrali już te swoje wykresy, skany i zdjęcia. Zapytał mnie, 
czy życzyłbym sobie filiżankę... filiżankę herbaty. I pamiętam, jak 
odpowiedziałem: "Czy chcę filiżankę herbaty? Czy papież jest 
katolikiem?" - z tym, że nigdy nie dotarłem do słowa "katolik". Moje usta 
uformowały się na "p", wargi zetknęły, gotowe rozewrzeć się z 
niewielkim pyknięciem, ponieważ "p" jest zgłoską jednocześnie 
dwuwargową i wybuchową, również bezdźwięczną, gdy...
   Mój sposób myślenia, widzi pan, stał się dziwnie metodyczny, a 
poczucie czasu przestawiło się na kompletnie inne tory,  jak bym wziął 
jakiś silny narkotyk. Czas spowolniał prawie do zatrzymania, a ja 
kontemplowałem to drugie "p" w "papieżu", nie za bardzo mogąc dojść 
do konkluzji, którą było to niewielkie pyknięcie, poprzedzające miękkie 
przejście do "e".  Zacząłem też rozważać szersze zagadnienie: dlaczego 
w naszym języku są dwa "ż". Chodzi mi o to, że moglibyśmy 
zdecydować się na "ż" lub "rz", skoro i tak nie ma różnicy w ich 
wymowie. Mamy dwudziesty wiek, prawie dwudziesty pierwszy, a nasza 
kultura chyli się stopniowo ku gospodarczemu, społecznemu, moralnemu, 
a nawet lingwistycznemu upadkowi.
   Nagle znalazłem się jakby kilkaset lat wcześniej, kiedy nadmiar zgłosek 
nie był dla nikogo problemem. Niezwykle żwawa i głośna zakonnica 
strofowała wszystkich dookoła. Zakonnica pojawiła się zapewne przez 
skojarzenie z papieżem i moje żartobliwe pytanie o jego katolicyzm, choć 
jak już wcześniej wspomniałem, nigdy nie udało mi się dotrzeć do słowa 
"katolik". W każdym razie nie w tym świecie.
   Powinienem chyba powiedzieć raczej: w tamtym świecie.
   Pomiędzy tym światem a tamtym i jeszcze którymś, doktorze Benjamin, 
spędziłem dużo czasu w stanie całkowitego zdezorientowania. 
Szczególnie, gdy zdałem sobie sprawę, że to nie halucynacje. Choć 
aksjomaty ulegały zmianie, twierdzenia i wypływające z nich za każdym 
razem wnioski postępowały (proszę wybaczyć mi tę metaforę), jak 
żołnierz, maszerujący krok w krok za drugim. Ta cykliczna logika nie 
była ani trochę para. Halucynacje, nawet te najbardziej sugestywne, nie 
dają takiego efektu. Nie trwają także przez miesiące i lata bez żadnych 
dodatkowych objawów, jak chociażby czkawka.
   Odkryłem, że to ja zapoczątkowywałem moje skoki z jednego świata 
do drugiego. Działo się to wtedy, gdy mówiłem - lub raczej próbowałem 
powiedzieć - słowo "herbata". Oczywiście z tym wyjątkiem, że nie było 
to tak naprawdę słowo "herbata", ponieważ gdyby właśnie "herbata" była 
tym słowem i bym je wypowiedział, chwilę później już by mnie tu nie 
było, a pan zostałby w tym pokoju sam ze sobą lub, być może, przestałby 
pan istnieć... Tak naprawdę nie wiem, co by się z panem stało.
   To nie herbata, lecz inny popularny napój, który podaje się w 
filiżankach i zawiera kofeinę. Jest ciemnobrunatny, zaczyna się na literę 
"k" i przyrządza się go ze zmielonego ziarna. Wracając do mojej 
opowieści - gdy profesor Stanley zaproponował mi filiżankę herbaty, tak 
naprawdę chodziło mu o filiżankę czegoś innego, czego nie mogę nazwać 
lub raczej nie chcę nazwać, bo, szczerze mówiąc, mam już dość tych 
cholernych skoków.
   I w żadnym z tysięcy, a może nawet milionów światów, które 
odwiedziłem, o czym pan oczywiście nie może wiedzieć, nie było napoju 
"k", za filiżankę którego, może mi pan wierzyć, chętnie zaprzedałbym 
duszę diabłu. Czasem jak zamknę oczy, prawie czuję ten zapach. Zapach 
ziemi, ciemnej, żyznej gleby, bambus, gęste, wilgotne zarośla i cierpliwi 
ciemnoskórzy tubylcy, rozmawiający cicho, z zadowoleniem o mało 
istotnych rzeczach w cieniu dużych liści w kształcie ostrza.
   To właśnie jest rzeczywistość. Rzeczywistość, którą tak długo i uparcie 
starałem się przywrócić. Na próżno. To jak wędrowanie po pokojach 
labiryntu. Wie pan co to znaczy, doktorze? Labirynt luster, labirynt drzwi, 
a ja idę od lustra do lustra i od drzwi do drzwi. Wymawiając... to 
dwusylabowe zaklęcie.
   I nie mogę się wydostać.
   Nazywam się Felix Yuhas. Moi rodzice, John i Lavinia, byli 
nauczycielami. Dorastałem w Muncie w stanie Indiana. Potem poszedłem 
na studia do Berkeley. W pracowni komputerowej wengramowali swój 
program Z do mojej kory mózgowej, podmienili moją własną sieć 
neuronową, tak przypuszczam, na jakąś inną - nieludzką, i na pewno 
właśnie to wepchnęło mnie w ten przypuszczalnie nieskończony nurt, 
matrycę kontinuów, cokolwiek to znaczy.
   Lub, jeśli pan woli, matrycę ciągłych rzeczywistości.
   Coś jakbyśmy wszyscy byli tymi srebrnymi kuleczkami albo kulkami od 
łożysk, poukładanymi w zagłębieniach kawałka tektury - znacie w 
waszym świecie ten rodzaj zabawek do trenowania zręczności ręki? 
Wszystko przykryte jest plastykowym wieczkiem - i jedna z tych kul 
wypadła z powodu jakiegoś głupiego eksperymentu. Teraz toczy się od 
jednej dziury do drugiej, zbyt szybko jednak, by dało się ją zatrzymać w 
pustym zagłębieniu. Grający musi więc bardzo ostrożnie potrząsać 
zabawką, by ustawić kulkę w prawidłowej pozycji i jednocześnie ją 
spowolnić.
   Byłem już szambelanem w Delaware, niewolnikiem na galerach na 
Missisipi, sprzedawałem ubezpieczenia w Stanach Zjednoczonych Prus, 
pompowałem benzynę w centrum sklepowym nad zatoką w Południowej 
Dakocie, jeśli to cokolwiek dla pana znaczy, a także pracowałem jako 
praczka w burdelu wysokiej kategorii pod Bostonem. Miałem tuziny żon, 
psów, kotów oraz jedno czy dwoje dzieci. Zwykle wytrzymuję to jednak 
tylko przez tydzień.
   Mam kłopoty ze spaniem i zawsze jestem zmęczony. To tak, jakby stale 
zmieniać strefy czasowe. Śni mi się, że piję, wie pan co - ten cudownie 
aromatyczny i głęboko odprężający napój, którego filiżankę profesor 
Stanley zaproponował mi nieokreśloną liczbę lat, a może już dekad temu.
   Dwukrotnie byłem na księżycu. Dziesięciokrotnie w izbie wytrzeźwień. 
Także około dziesięć razy dekorowano mnie za odwagę w walce. Pociski 
jednakże zawsze mnie omijały, szable i kopie zawsze chybiały, czy to na 
polu bitwy czy poza nim, więc nie mogę uważać się za szczególnie 
odważnego. Myślę, że program Z ma jakąś podprocedurę, która nie 
pozwala, by moje biologiczne istnienie zostało przerwane. Raz czy dwa 
próbowałem popełnić samobójstwo, lecz to również mi się nie udało... jak 
pan wie.
   DR BENJAMINE: Próbowałeś samobójstwa, ponieważ czułeś, że nic 
nie mogło wyrwać cię z twojego stanu. Czułeś, że żyjesz w śmiesznym 
nierealnym świecie i nie potrafisz powrócić do prawdziwego życia.
   FELIX: Gdzie prawa natury mają sens, a nie są wyciągane jak króliki z 
kartonowego kapelusza.
   DR BENJAMINE: Nie jestem pewien, co miałeś na myśli, mówiąc o 
kartonowym kapeluszu.
   FELIX: Wydaje mi się, że myślałem o doktorze  Seuss.
   DR BENJAMINE: To psychiatra?
   FELIX: Pseudonim. Naprawdę nazywa się Giesel albo Geisel. To bez 
znaczenia. Nie żyje.
   DR BENJAMINE: Prawa natury w tym świecie, który nazywasz 
domem, wydają mi się takie nieprzejednane. Takie surowe, bezlitosne.
   FELIX: To prawda. Takie właśnie są.
   DR BENJAMINE: Nie można być w dwu miejscach jednocześnie. Nie 
można mieć specjalnych życzeń. I odległości są takie same we 
wszystkich kierunkach, bez względu na to, w którą stronę się idzie.
   FELIX: A najkrótsza droga między dwoma punktami to zawsze i tylko 
linia prosta.
   DR BENJAMINE: Naprawdę?
   FELIX: To są PRAWA. Nie da się ich naginać. Nie ma od nich 
wyjątków - jeśli je znajdziesz, prawa przestają być prawami. Fizyczne 
prawa wszechświata są jak... jak żelazne pręty klatki, więzienia. Osoba 
znajdująca się w środku zupełnie ich nie obchodzi.
   DR BENJAMINE: A ty byłbyś szczęśliwy, mogąc powrócić do tego 
więzienia?
   FELIX: Chcę się obudzić, uciec z tych idiotycznych zawikłanych snów. 
Jestem znudzony, doktorze, nawet pan nie wie, jak znudzony. Skoro 
wszystko w końcu znika, nie ma w tym miejsca na dramaty, napięcie, 
prawdziwe przeżywanie. Cokolwiek się dzieje - eksplodujące ptaki, 
Napoleon w Białym Domu - z początku jest trochę zabawne, lecz potem 
przychodzi refleksja: i co z tego, co z tego?
   DR BENJAMINE: Żal mi ciebie. Musisz ogromnie cierpieć.
   FELIX: Nie osiwiałem. Nawet jeden włos. Nie starzeję się. Za sto lat 
wciąż będę trwał w jakiejś beznadziejnej, niedorobionej parodii 
rzeczywistości. Podczas gdy Rhonda, Carl i profesor Stanley... 
   (Nie może mówić. Odebrało mu głos.)
   DR BENJAMINE: Myślę... myślę, że chciałbyś powrócić do więzienia, 
Feliksie, ponieważ w dzieciństwie uczyniłeś coś, co każe ci oczekiwać 
kary.
   FELIX: Moje paznokcie nie rosną. Chyba wieki minęły od czasu, kiedy 
ostatni raz je obcinałem.
   DR BENJAMINE: To dlatego stworzyłeś dla siebie te okrutne, 
spartańskie prawa natury. Dlatego tęsknisz za światem, w którym one 
istnieją. Pragniesz kary, pokuty. Chcesz zrzucić z siebie ciężar winy - 
ciężar, który dźwigasz na swych ramionach od tak wielu, wielu obiadów.
   FELIX: Wieki minęły, od kiedy miałem strzyżone włosy. I krostę. I 
woskowinę w uszach.
   DR BENJAMINE: Feliksie, co wydarzyło się w Muncie w stanie 
Indiana? (Felix nie odpowiada; zamknął oczy.) Czy to ma związek z... 
tak, powiem to, to słowo. To straszne słowo, które wyzwala w tobie te 
bolesne, dotkliwe wspomnienia, lecz pomoże im wypłynąć na 
powierzchnię, na światło dzienne, gdzie będzie je można w końcu z siebie 
wyrzucić... słowo określające ciemny, gorący napój, który zaczyna się na 
literę "k", ma dwie sylaby, zawiera kofeinę i robi się go z mielonego 
ziarna. Powiem to, Feliksie. KAKAO!
   FELIX: Kakao.
   DR BENJAMINE (triumfalnie): Widzisz? Nie zniknąłeś, prawda? 
Wciąż jesteś tu z nami, Feliksie. (Poruszony, bierze Feliksa w ramiona).
   FELIX: Spokojnie, doktorze Benjamin.
   DR BENJAMINE: Benjamine, nie Benjamin.
   FELIX: Rozumiem, to kwestia akcentu na ostatniej sylabie.
   DR BENJAMINE: Nie musisz już przebywać w zakładzie. Zmierzyłeś 
się ze swoim demonem, swoim strachem, brzydką istotą mieszkającą w 
mrocznej głębi twojej podświadomości. I ta konfrontacja cię uwolniła.
   FELIX: Właściwie to kakao nie zawiera kofeiny. Jest w nim 
teobromina, substancja zbliżona do kofeiny. Podobna struktura, ale to nie 
to samo.
   DR BENJAMINE: Możesz odejść, Feliksie, jesteś uleczony!
   FELIX: Następne piórko do kapelusza.
   DR BENJAMINE: Doktor Hopkins będzie bardzo zadowolony.
   FELIX: A ja nie będę już musiał nosić tych okropnych czerwonych 
gwiazdek.
*   
   Doktor Benjamine, otrzymawszy awans na Stowarzyszonego Sousa w 
Bradford Specific oraz dotarłszy w żywych kolorach do pięćdziesięciu 
milionów gospodarstw domowych, występując w prowadzonym przez 
Sandy Collins "Zdrowiu psychicznym", zapuścił dodatkowe 30 
centymetrów brody i poszerzył się do czterech osób. Zrzucił uciążliwy 
kurs o etyce sodomii na barki asystenta, którego zżerała zazdrość, bo był 
on kiedyś - lecz już nie jest - kolegą i bliskim przyjacielem doktora 
Benjamine'a.
   Doktor Benjamine kupił swojej żonie Millie broszkę z certyfikowanym 
rubinem. Gdy otworzyła pudełko, oniemiała i zaraz potem wtopiła mu się 
w ramiona. Potem zaś odbyli wspaniały obopólny stosunek - 
najwspanialszy, jaki zdarzyło im się mieć od co najmniej trzystu nocnych 
przekąsek.
   Szczególnie słodkim aspektem tego sukcesu było dla doktora 
Benjamine'a to, że nie musiał składać życzenia do swojej osobistej 
gwiazdy, by go osiągnąć. Użył jedynie zalet własnego umysłu: 
wrażliwości, przenikliwości, empatii i umiejętności trzeźwego myślenia.
   Teraz nie miał już problemów z pieniędzmi. Było go stać na ogrodową 
saunę, która pojawiła się pewnego ranka między solarium a oczkiem 
wodnym, a także na błękitnego bentleya, który wyłonił się znikąd 
następnego dnia w swoim powiększonym nagle garażu. Bez zmrużenia 
okiem podpisywał czeki nowym, śmiałym zawijasem.
   Felix zniknął z oczu i z myśli, co doktorowi  Benjamine'owi 
najzupełniej odpowiadało.
   Było tak, ponieważ Felix, szczerze mówiąc, trochę go zaniepokoił.
   Ten szokujący relatywizm, tymczasowość, alternatywność w podejściu 
Feliksa do egzystencji. Sugestia, że świat mógłby wyglądać... inaczej.
   Myśl, że Konieczność nie jest niepodważalną wartością, lecz może być 
zjawiskiem przypadkowym - jak coś, o czym decyduje niedbały rzut 
monetą.
   Ten sposób, w jaki Felix deprecjonował oczywistości. Sugerował, na 
przykład, że to nie Świat, lecz tylko świat.
   Ogromnie obrazoburczy punkt widzenia prezentował ten Felix. Żrący, 
szkodliwy i mącący myśli.
   Z takim punktem widzenia zaczyna się stawiać pytania dotyczące 
wszystkiego. Weźmy na przykład fakt, że wszyscy psychiatrzy mają taki 
sam drugi inicjał: H.
   Dlaczego H? Dlaczego nie J albo M?
   Albo dlaczego nie mogliby mieć różnych drugich inicjałów, dajmy na 
to, zgodnie z  rozkładem  losowym?
   A tak w ogóle, co właściwie znaczy ten drugi inicjał?
   Doktor Benjamine zrzucił z siebie te niedorzeczne myśli i poprawił 
krawat. Szedł właśnie bladozielonym korytarzem do swojego nowego 
biura, znajdującego się tuż obok gabinetu doktora  Hopkinsa, robiąc 
jednocześnie obchód na Oddziale Drugim, całując Millie w czoło na 
dobranoc w domu oraz dyskutując z księgowym problem rozdzielenia 
podatków, wynikających z jego nowej pozycji finansowej, która miała 
zaistnieć w związku z jeszcze nie przyznanym, lecz oczekiwanym, 
kolonialnym grantem badawczym.
   Hal H. Hopkins.
   Bob H. Benjamine.
   David H. Dubois.
   Zachary H. Zielinski.
   W rzeczy samej, czyż nie ma w tym czegoś... idiotycznego?
   Doktor Benjamine znów pokręcił głową, wprawiając swą szpakowatą 
brodę w ruch wahadłowy. Do diabła, musi z tym skończyć.
   Bo na tej drodze czyhało szaleństwo.
                                                 Przełożył  Andrzej Pieńkowski 
MICHAEL KANDEL
	Pracuje jako redaktor w Modern Language Association, 
poprawiając angielszczyznę profesorów filologii angielskiej, co bardzo 
przypomina wędrówkę po polu minowym. Współpracuje także z 
wydawnictwem Harcourt, Brace and Company jako konsultant do spraw 
fantastyki naukowej. (Jednym z autorów, których odkrył dla tej oficyny, 
jest Jonathan Lethem). W wolnych chwilach (ma ich niewiele) pisuje 
powieści i opowiadania. Ostatnio znowu tłumaczy z polskiego - po 
Lemie, którego książki przekładał przed laty, wziął się za Marka S. 
Huberatha.
                                                                                                        (anak)
22
21
