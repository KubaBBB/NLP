     Z opowiadaniem "Godzina przed świtem" wiąże się w mojej 
pamięci zabawne wspomnienie. Pomysł ten (mogę o nim pisać, gdyż 
nie miał poza scenerią nic wspólnego z tekstem prezentowanym 
poniżej) narodził się w 1991, gdy znajomy wydawca wyraził 
zainteresowanie podróbką Mastertona w rodzimych realiach. 
"Podróbka" nie wchodziła w grę, ale pastisz, parodia? To kusiło: 
napisać niby to horror, a w gruncie rzeczy zgrywę z bardzo wtedy 
popularnego autora, ożywiającego masowo różne potwory z 
zapomnianych wierzeń. Można by dla jaj reanimować jakiegoś bożka 
Prusów lub Jaćwięgów - pomyślałem, głównie dlatego, że 
historykom literalnie nic o takowych nie wiadomo. Ale również 
dlatego, że taki bożek pasowałby geograficznie do terenów, na 
których odsługiwałem zaszczytny obowiązek obrony ludowej 
ojczyzny, nie wątpiłem zaś ani przez moment, iż nie ma 
stosowniejszego środowiska do rozegrania podobnej historii, niż 
ludowe wojsko, a już zwłaszcza SPR Obrony Cywilnej. 
     Nic z tego nie wyszło, ale powstało wtedy nieco notatek, 
które - jak to mam we zwyczaju - zachowałem. Przez długi czas 
zajmowałem się potem zupełnie innymi sprawami. Plik z 
zarzuconymi pomysłami zgrałem sobie jednak na lap-topa, z którym 
jechałem na kilkumiesięczne stypendium do USA. I tam stał się 
cud: gorąco zapragnąłem tę historię napisać. Może dlatego, że po 
osiem, dziesięć godzin dziennie spędzałem w biurze, w okolicy 
nie było ani jednego człowieka mówiącego po polsku, a telewizja 
po prostu dobijała. Oczywiście, w nastroju głębokiej nostalgii 
straciłem chęć na parodię. Pamięć obrosła sentymentem, 
Masterton, odkąd nie musiałem go dla chleba redagować, przestał 
mnie ruszać, 1. Warszawska Brygada Artylerii Armat została już 
dawno rozformowana (w budynku SPR OC mieści się dziś szpital 
psychiatryczny), a co najważniejsze, dotarła do mnie wiedza o 
złożonym w tamtejszych lasach dziedzictwie przeszłości znacznie 
bardziej przerażającym, niż wszyscy pogańscy bożkowie do kupy 
wzięci. Nocami siadywałem więc ze szklaneczką "Ice Bulla" przy 
klawiaturze, po raz pierwszy od czasów "Jawnogrzesznicy" 
rozkoszując się radością pisania. Po powrocie do Polski 
wystarczyło mi już tylko dorobić końcówkę i trochę podrasować 
całość poprawkami. 
     Ale miało być o zabawnym zdarzeniu. Oto ono: parę dni po 
wspomnianej na wstępie rozmowie z wydawcą zabrałem się do 
obmyślania tekstu. Rozłożyłem na biurku papier w kratkę (jeden 
kwadracik = 5 metrów), odtworzyłem na nim Park Magazynowy, 
ustawiłem z pudełek po zapałkach magazyny i wartownię, a z 
fiolek po multiwitaminie wieże wartownicze, wreszcie wydobyłem 
pudełko żołnierzyków i zacząłem rozstawiać scenę, gdy na 
wartowników wyłazi COŚ. Z której strony je puścić? W którym 
momencie Kargul zacznie strzelać? Którędy rzuci się uciekać 
Chlaptusek, jak poprowadzi zmianę Gica? I najważniejsze - ile 
kto ma do przebiegnięcia, jak długo to będzie trwać, gdzie się 
spotkają? Przestawiałem figurki w różnych wariantach, 
przeliczałem, notowałem... Nagle doświadczyłem uczucia, że ktoś 
za mną stoi. Była to moja żona. Pokiwała głową i westchnęła z 
politowaniem: "no, tak - chłopczyk się bawi". W pierwszej chwili 
chciałem się obruszyć, ale - uznałem - właściwie za co? Bawiłem 
się. Fakt. 









Rafał A. Ziemkiewicz 
GODZINA PRZED ŚWITEM 




1. Powiew lęku 
     Tej nocy było zimno i ponuro. Tak zimno i tak ponuro, jak 
może być tylko pod koniec listopada nad suwalskimi jeziorami. 
Chłód przenikał mnie, gdy stojąc przy oknie umywalni, oparty 
dłońmi o kamienny parapet, wpatrywałem się w ciemnogranatową 
noc. Za szybą mokry asfalt ulicy lśnił w słabym świetle 
nielicznych latarń, z trudem przebijającym się przez kokony 
mżawki; kropelki wody pobłyskiwały na biało-czerwonych 
szlabanach, zagradzających bramę jednostki, i na hełmie 
przechadzającego się za nimi wartownika. Żołnierz kulił od 
chłodu ramiona, próbując ukryć dłonie pod pachami i osłonić 
twarz kołnierzem szynela. Poza nim nie było za oknem żywego 
ducha. Nawet bezpańskie psy, których tyle kręciło się zawsze 
wokół koszar, wolały w taką pogodę pozapadać w ciepłych 
piwnicach i śmietnikach. 
     Coś mi się śniło. 
     Dochodziła trzecia w nocy. Nie miałem służby ani warty, nie 
musiałem okradać się z cennego snu aby zdążyć na jutro z czymś, 
czego akurat uwidziało się kadrze zażądać, a na co nie było 
czasu za dnia. Powinienem był spać. 
     Coś mi się śniło. Coś, co pozostawiło po sobie trudny do 
określenia, niezrozumiały lęk. Nie potrafiłem sobie przypomnieć 
żadnego konkretnego słowa ani obrazu, nic, poza niejasnym 
wrażeniem grozy, śmiertelnego spazmu i okropności. Sen 
pierzchnął, ledwie dotknąłem brzegu jawy, i przyczaił się gdzieś 
tuż za krawędzią świadomości, ale wzniecony nim strach pozostał 
i nie pozwalał się niczym okiełznać - ani racjonalnymi 
perswazjami, ani przyciskaniem czoła do lodowato zimnego szkła. 
Dyszałem ciężko, a moje serce tłukło się rozpaczliwie niczym po 
długim, wyczerpującym biegu w panicznej ucieczce. 
     Wartownik, nie przerywając znudzonej wędrówki w tę i z 
powrotem wyprostował się na moment i poprawił ciążący mu 
karabin, podkładając dłoń pod pas nośny. Kiedy ma się kilka 
godzin broń na ramieniu pas wrzyna się boleśnie w bark, nawet 
przez gruby materiał płaszcza. Patrzyłem przez chwilę na 
szamotaninę żołnierza, próbującego znaleźć dla kałasza 
wygodniejsze położenie, i zastanawiałem się, dlaczego właściwie 
nie schowa się, jak Pan Bóg przykazał, do budki. Nie był to 
jednak problem zdolny na długo zaprzątnąć moją uwagę; 
przeniosłem wzrok na tonącą w oślizłym mroku ulicę i zaraz 
pojawiła się myśl, że wystarczyłoby wyjść, ruszyć poszczerbionym 
chodnikiem przed siebie... W paręnaście minut dotarłbym do 
dworca PKS, skąd wczesnym świtem wyruszał autobus do Warszawy. 
Ten sam autobus powracał późnym wieczorem i parkował na noc w 
garażach dworca. Dalej nie miał już dokąd jechać. Dalej była 
tylko granica. 
     Latem, podczas długich, słonecznych dni, na dworzec 
przyjeżdżało więcej autobusów. Na kilka ciepłych miesięcy 
mieścina zmieniała się nie do poznania. Ulice robiły się czyste 
i schludne, pokoje starych, poniemieckich domów zapełniały się 
gośćmi za wszystkich stron kraju i zza granicy, rozkwitały białe 
parasole nad ogródkami kafejek. Na przystani i jeziorze 
gęstniało od żaglówek, a na plaży i skwerach od roześmianych, 
opalonych na brąz dziewczyn. Od czerwca do sierpnia Węgorzewo 
tętniło życiem, a autochtoni przeliczali z zadowoleniem 
pieniądze, dziękując Bogu i świętym patronom prywatnej 
inicjatywy, że wypadło im żyć tak daleko od stolicy, w miejscu, 
gdzie nieprzetrzebione lasy pozostawały wciąż jeszcze gęste i 
dostojne jak dawniej, a woda jeziora wabiła mieszczuchów 
krystaliczną czystością. 
     Potem, kiedy zaczynały się pierwsze jesienne deszcze, białe 
parasole, stoliki i ławeczki znikały z ulic jak zdmuchnięte, 
pustoszała przystań i plaże. Kawiarnie zamykały swe podwoje, na 
większości domów zatrzaskiwano okiennice, znikały z pejzażu 
długonogie plażowiczki. Węgorzewo pustoszało, zmieniało się w 
miasto - widmo. Wzbogaceni przez turystów właściciele lokali, 
pensjonatów, czy choćby tylko budek z wodą sodową wyjeżdżali 
wydawać pieniądze w bardziej cywilizowane okolice. Jesienią i 
zimą zastawało tu tylko trochę staruszków, nieco kobiet 
wystających co rano pod sklepem z chlebem i nabiałem, garść 
miejscowych pijaczków kupiąca się w jedynym czynnym po sezonie 
barze, no i tacy jak ja albo ten chłopak przy bramie - żołnierze 
z rozlokowanych wokół Węgorzewa jednostek. Stęsknieni za domem, 
spragnieni aż do bólu kobiet i znużeni podobnymi do siebie 
dniami służby. 
     Nawet nie warto było starać się o przepustkę. Pusty park, 
dwie obskurne knajpy i kilka najpodlejszego sortu dziwek dla 
ostatnich desperatów, którzy wyrwali się z koszar pierwszy raz 
od pół roku. Wymarłe miasteczko. Listopad. Zimno na dworze i 
jeszcze zimniej w sercu. 
     Strach rozmywał się z wolna, w miarę, jak uspakajały się 
oddech i tętno, ale nie znikał. Zmieniał tylko postać: z 
ostrego, chwytającego gardło skurczu przeradzał się w męczący, 
świdrujący niepokój. 
     Westchnąłem, potrząsając głową i odrywając wzrok od 
otulonych kożuchem wilgotnej poświaty latarń za oknem. Na chwilę 
wzmógł się wiatr; zawył, drąc się na spiczastych dachach 
starych, pruskich koszar, zaszlochał w nagich koronach drzew. 
Lodowaty powiew przedarł się przez źle uszczelnione okna, 
poczułem go na rękach, piersiach, brzuchu... Miałem wrażenie, 
jakby przeniknął mnie na wylot, zmrażając nawet szpik w 
kościach. 
     Po prostu nerwy - tłumaczyłem sobie nie wiem już który raz. 
Nerwy. Stress. Nadmiar adrenaliny wpompowywanej każdego dnia w 
żyły zdezorganizował całą gospodarkę hormonalną organizmu, 
wywołując objaw znany doskonale lekarzom pod nazwą "stany 
lękowe". Nie należy się tym przejmować. Wziąć kilka głębokich 
oddechów, pospacerować, wypić szklankę gorącego mleka - a jeśli 
to niemożliwe, przynajmniej pooddychać świeższym niż w sypialnej 
izbie powietrzem umywalni. A potem położyć się do łóżka i zasnąć 
głęboko. Wszystko jest oczywiste i racjonalnie wytłumaczalne, a 
przecież zrozumieć swój lęk to tyleż samo, co go pokonać. 
Prawda? 
     Guzik tam prawda. Ochota do snu odeszła całkowicie i 
wszystko, co po długim wdychaniu świeższego powietrza zdołałem 
osiągnąć, to że zamiast łamać sobie wciąż głowę i próbować 
wygrzebać z zakamarków pamięci szczegóły dziwnego snu, 
pogrążyłem się w jałowych, gorzkich rozmyślaniach o bezsensie 
odrywania ludzi od normalnego życia i zmuszania ich do trawienia 
czasu przy granicy zapadłego w zimowy letarg miasteczka. Mroźny 
wiatr hulał na dworze i po wycementowanej umywalni, a długonogie 
plażowiczki daleko stąd pomrukiwały rozkosznie przez sen, 
przeciągając się w śnieżnobiałej pościeli, i z pewnością nie 
zamierzały czekać, aż ludowe wojsko raczy wypuścić mnie ze swych 
objęć. 
     Nagle dotarło do mnie, że po przeciwnej stronie ulicy, w 
którą wpatrywałem się tępo od dłuższego czasu, coś jest nie tak. 
Budynki brygady wyglądały jakoś inaczej. Poczułem, jak z 
zakamarków duszy znowu powraca ten niepojęty, odsuwany uparcie 
strach, który teraz bardziej niż ślad po przeżytym, nocnym 
koszmarze przypominać zaczął przeczucie jakiegoś nadchodzącego 
dopiero niebezpieczeństwa. 
     Długo musiałem się zastanawiać, zanim wreszcie uświadomiłem 
sobie o co chodzi. 
     Światło w oknach. Na wartowni brygady świeciły się 
wszystkie trzy okna, a nie, jak zwykle o tej porze, tylko jedno. 
Paliło się także światło w pomieszczeniu przylegającym do 
dyżurki oficera operacyjnego jednostki. Widać nie ja jeden nie 
mogłem tej nocy zasnąć. Oficer dyżurny najwyraźniej zdecydował 
się mimo wszystko wyjść w zimną, mokrą noc, by trochę dać się we 
znaki wartownikom. Trafiają się i tacy. Chłopak przy bramie miał 
szczęście, że jednak nie schronił się w budce; szczęście, a może 
także i jemu zdarzały się przeczucia. Zaprzestał swej 
przechadzki i teraz stał sztywno w pozycji "na ramię broń". 
     Usiłowałem się skarcić w duchu za ten idiotyczny lęk, gdy 
nagle usłyszałem za sobą tubalny, charakterystyczny głos szefa 
szkoły: 
   - A podchorąży coo tutaj roobi, aa? 
     Podskoczyłem, bardziej z zaskoczenia niż ze strachu, i 
odwróciłem się, machinalnie przykładając dłonie do szwów piżamy. 
     W drzwiach umywalni stał Fred. Zarechotał, przekonany, że 
zdołał mnie nastraszyć do nieprzytomności, i zanim zdążyłem się 
odezwać, rzucił, nadal głosem Bambuły: - spoocznij, podchorąży! 
   - Idź do diabła - powiedziałem. Zapewne stać mnie było na 
inteligentniejsze zagajenie konwersacji. Ale też, szczerze 
mówiąc, nie byłem zdecydowany, czy mam na nią ochotę, czy też 
wolałbym nadal siłować się w samotności ze swoimi nocnymi 
lękami. 
     Fred przestał szczerzyć zęby, twarz wygładziła mu się w 
jednej chwili, jakby po prostu odegrał swoje i właśnie usłyszał 
gong na fajrant. Podszedł parę kroków w moją stronę, ściągnął z 
głowy czapkę i rzucił ją na parapet, a potem długo rozcierał 
dłonią brodę. Najświętszym z obowiązków podoficera dyżurnego 
było ani na chwilę nie zdejmować z głowy czapki, a zwłaszcza nie 
popuszczać zaciągniętego pod brodą paska. Ten punkt regulaminu 
ludowe wojsko musiało zaczerpnąć z jakiegoś starego chińskiego 
podręcznika tortur. Spróbujcie pochodzić trochę mając na 
podbródku zapięty pasek, nie zaopatrzony, jak w cywilizowanych 
armiach, w miękką podkładkę. Możecie nawet popełnić tę zbrodnię 
i wysunąć go spod brody, pozwalając zwisać swobodnie - żadna 
różnica. Jeśli nie chce wam się czekać na wyniki eksperymentu 
tych dwóch - trzech godzin możecie po prostu opalić sobie zarost 
na podbródku zapalniczką. Zaręczam, że na jedno wyjdzie. 
     Wreszcie przestał masować sobie twarz i sięgnął do kieszeni 
na piersi. Błyskawicznie wyciągnąłem ku niemu rękę - nawet nie 
żeby chciało mi się palić, tylko tak jakoś, dla sportu. Zmierzył 
mnie złym spojrzeniem. 
   - Oddam, mam na sali. 
     Palił jakieś cuchnące świństwo, skręcane chyba z 
wymiatanych spod łóżek wykruszonych kawałków materacy, 
wzbogaconych włosami i paznokciami. O dostaniu w Węgorzewie 
jakichkolwiek papierosów, co dopiero przyzwoitych, nie było co 
marzyć. Zresztą w tamtych czasach było to normą, nikt się nie 
dziwił i każdy miał jakiś tam uciułany zapas. Ja też, ale nie 
chciało mi się wracać na salę, gdzie chrapali w zaduchu koledzy. 
Zwilżyłem językiem i zaklepałem końcówkę papierosa, żeby 
wykruchy nie sypały się do ust, i wciągnąłem w płuca gryzący 
dym. Parę miesięcy wcześniej załzawiłbym się od niego i 
zzieleniał, teraz to drapanie w gardle wydawało mi się niemalże 
przyjemne. 
   - Kto dziś trzyma inspekcyjnego? - zapytałem. 
     Fred popatrzył na mnie i westchnął ciężko, jakby właśnie 
przekonał się, że należę do spisku dybiącego na jego życie. 
   - Lord Baskerville we własnej osobie - odparł ponuro, 
przysiadając na brzegu kamiennej rynny, nad którą lśnił rząd 
mosiężnych kranów. - Mnie zawsze się musi coś takiego 
przydarzyć. 
     Trochę przesadzał. Baskerville - jak zwykle w takich razach 
czort jeden wiedział, skąd wzięło się to przezwisko - nam akurat 
niewiele mógł zaszkodzić. Ale na brygadzie wzbudzał autentyczną 
panikę wśród służb i wart, straszyło się nim kotów, a każdą 
przeżytą inspekcją w jego wykonaniu szweje chlubili się niczym 
wyjściem cało z bitwy, w której do piachu poszło trzy czwarte 
stanów osobowych. 
     Miałem wrażenie, że sam Baskerville był człowiekiem jeszcze 
bardziej udręczonym od swoich ofiar. Potomek bezrolnego z 
zabitej dechami wiochy najbardziej w życiu nie lubił bałaganu, 
złodziejstwa i układów. Poszedł do wojska, bo wziął poważnie to, 
co śpiewali o tej instytucji artyści z Kołobrzega i zanim 
zorientował się, gdzie trafił, było już za późno. Ludowe wojsko 
okazało się bodaj ostatnim miejscem, gdzie mógłby szukać 
spełnienia swych ideałów. Zanim to zrozumiał zdążył się swym 
baranim uwielbieniem dla regulaminów silnie sprzykrzyć 
przełożonym, przez co trafił do Węgorzewa. Tutejsza brygada 
artylerii bowiem - nie było to dla nas żadną tajemnicą - robiła 
w okręgu za karną jednostkę dla trepów. Nie pozostało mu nic 
innego, niż wylewać swe rozgoryczenia na Bogu ducha winnych 
żołnierzy, wynajdując wszędzie tysiące uchybień wobec 
regulaminu. Wprawdzie dowódca brygady przytomnie zabronił mu 
stosowania kar dyscyplinarnych, które fatalnie psułyby 
sprawozdania, ale Baskerville znalazł na to sposób i uczynił swą 
specjalnością organizowanie podpadziochom karnych marszobiegów 
oraz nocnych ćwiczeń. Z podchorążymi to nie przechodziło; na nas 
mógł tylko wrzeszczeć i to, w połączeniu z kompleksem wsiowego 
prostaka wobec świeżo upieczonych magistrów sprawiało, że 
nienawidził nas gorzej ostatnich psów. 
   - Założysz się, że zaraz tu wpadnie? 
   - Był, godzinę temu - skrzywił się Fred. - Wpisał do książki 
meldunków ogryzek obok kosza na śmieci, kurz na lamperii i źle 
oddane honory. 
   - Aha. Pociesz się, teraz ściga szwejów - wskazałem kciukiem 
za siebie, na lśniące, żółte prostokąty w ciemnym zarysie 
wartowni. Fred spojrzał za moim kciukiem i wydobył spod serca 
kilka słów, jakie każdy chowa tam specjalnie dla oficera 
inspekcyjnego. Niestety, nie nadających się do zapisania. 
     Przez chwilę kontemplował w milczeniu odblask gołych 
żarówek w zżółkłej glazurze, pokrywającej ściany, by nagle zadać 
pytanie, na które sam od dłuższego czasu bezskutecznie szukałem 
odpowiedzi. 
   - A ty Perszing czego właściwie nie śpisz, co? 
   - Rozważam zagadnienia eschatologiczne - odparłem. - 
Heiddegerowska koncepcja bytu i te rzeczy. Taka urokliwa noc jak 
dziś doskonale nadaje się do tego typu rozmyślań. Pozwala omalże 
empirycznie doświadczyć, jak wokół każdego z jestestw gęstnieje 
egzystencjalna pustka. 
     Zdobył się na skwitowanie moich starań wymuszonym 
uśmiechem. 
   - Humanista - mruknął ze wzgardą typową dla wszystkich 
wymawiających to słowo absolwentów politechniki. Rzucił 
niedopałek do lastrykowego koryta i spłukał go wodą z kranu. A 
potem podniósł się ciężko i podszedł do okna. Przez chwilę 
przypatrywał się śliskiej od wilgoci ulicy i budynkom brygady po 
jej drugiej stronie, trąc przy tym zaczerwieniony podbródek. 
Wiatr znów zaduł głośno w szyby, przenikając przez szpary we 
framugach. Poczułem jego zimny powiew na policzkach i dłoniach. 
   - Taka urokliwa noc jak dziś - zawyrokował w końcu - jeśli 
się do czegoś nadaje, to na jakiś sabat czarownic albo coś w tym 
stylu. 
     Podobno dawni słowianie wierzyli, że są pewne pory dnia czy 
miesiąca, kiedy nieopatrznie rzucone słowo może się sprawdzić. 
Jeśli zdarzy się wam kiedyś, że ktoś ostrzeże was: "uważaj, 
żebyś nie powiedział tego w  z ł ą  g o d z i n ę " - to nie 
śmiejcie się z niego. Naprawdę. 
     Znowu poczułem ukłucie w sercu i znowu z trudem udało mi 
się stłumić powracający lęk, jeszcze silniejszy niż przed 
chwilą. Co się ze mną działo, do stu tysięcy diabłów? Nerwy, 
powtórzyłem sobie w myślach. Adrenalina, stress, te rzeczy. Nie 
należy się przejmować. 
   - Rany Boskie - Fred spoglądał ponuro na tarczę zegarka. - 
Dopiero trzecia. Zwariować można. 
   - "Ktoś nie śpi, żeby spać mógł ktoś" - pocieszyłem go. - 
Szekspir. 
   - Humanista - skrzywił się, jeszcze bardziej pogardliwie niż 
przed chwilą. 
     Z korytarza dobiegł dzwonek telefonu. Fred oderwał się od 
okna. Wyszedł o krok przed drzwi umywalni i zamachał ponaglająco 
na dyżurnego. 
     Wyjrzałem za nim. Korytarz tonął w ciemności, tylko u 
samego jego końca, koło schodów, paliła się żarówka nad biurkiem 
podoficera dyżurnego. Stojący obok chłopak - nie widziałem, kto 
to był - gestykulował rozpaczliwie, pokazując coś Fredowi. 
     Pokazywał mu telefon. Ten po lewej stronie, jeśli patrzeć 
od strony schodów. 
     Podoficer dyżurny ma przed sobą dwa telefony. Jeden zwykły, 
łączący wszystkie rozmowy z centrali brygady, i drugi, 
bezpośredni od oficera dyżurnego. Ten drugi odzywa się rzadziej, 
i, szczerze mówiąc, im rzadziej, tym lepiej. 
     Ale w tej chwili to on właśnie dzwonił. 
     Do Freda też to dotarło. Zaklął soczyście i ruszył w stronę 
biurka, jeden długi krok, potem kilka coraz szybszych, wreszcie 
puścił się sprintem. Patrzyłem za nim, oparty o framugę, z 
niedopałkiem w ręku i z dziwnym uczuciem rodzącym się z wolna w 
moim żołądku. 
     Fred dopadł biurka i chwyciwszy słuchawkę wyrecytował: 
   - Melduję się podoficer dyżurny SPR OC starszy szeregowy 
podchorąży Kruszyński. 
     A potem zastygł. Długą chwilę wyglądał w świetle jedynej 
lampy jak kamienny posąg. Miałem wrażenie, że poruszył 
bezgłośnie ustami, jakby szukał odpowiedniego słowa. 
   - Rozkaz - znalazł je wreszcie i odłożył słuchawkę. W tym 
jednym słowie, w przydechu, z jakim je z siebie wyrzucił, 
zabrzmiała autentyczna panika. Oderwałem się od framugi. Już 
wiedziałem. Dziwne uczucie rozlało się z żołądka po całym ciele, 
sięgnęło do gardła i już wiedziałem, że był to po prostu strach. 
Już nie ten irracjonalny lęk, nie wiadomo skąd i przed czym, nie 
mglisty ślad snu ani przeczucie, tylko zwykły strach. Strach 
przed czymś, w co tak naprawdę nikt nie wierzył, nawet w wojsku, 
choć każdy wiedział, że może nastąpić. 
     Fred położył słuchawkę i przez moment rozglądał się 
bezradnie, otwierając i zamykając usta, jakby chciał coś 
powiedzieć i zarazem obawiał się w zalegającej szkołę ciszy 
wydobyć z siebie głos. Zerknął nerwowo na wyeksponowane pod 
płatem plexiglasu pożółkłe instrukcje, w końcu nabrał głęboko 
powietrza i nieco drżącym oraz piskliwym, ale donośnym głosem, 
zawołał: 
   - Uwaga, szkoła, poo-budka, poo-budka, wstać! Ogłaszam alarm, 
alarm, alarm! 
     Jego słowa przetoczyły się przez korytarz, odbiły w nim 
echem i zapadły w ciszę, jakby zbyt absurdalne, by ktokolwiek 
mógł na nie zwrócić uwagę. 
     Czegoś takiego jak alarm po prostu nie da się ukryć. Od 
samej góry poczynając, każdy oficer chce, żeby jego pododdział 
wypadł już nawet nie najlepiej, ale żeby w ogóle wypadł jakoś, 
nie pozabijał się o własne łóżka i zdołał osiągnąć gotowość 
bojową przed nastaniem świtu. Kiedy ma być alarm wszyscy śpią w 
mundurach, z bronią i ekwipunkiem pod łóżkiem, a bywa, że i tak 
jeszcze cichą pobudkę ogłasza się na wszelki wypadek paręnaście 
minut wcześniej. 
     Z całą pewnością na dziś nie zapowiadano żadnych 
ćwiczebnych alarmów. 
   - Alarm, alarm, alarm! - powtarzał swój okrzyk Fred, teraz 
już czysto, bez drżenia głosu. Był przy biurku sam, dyżurny 
pobiegł gdzieś, pewnie na dół, budzić kaprali. 
     Okrzyk powoli zaczął wzniecać w szkole jakiś rezonans. Zza 
drzwi począł dochodzić szmer, zgrzytanie sprężyn, wybijające 
się, pojedyncze głosy. Fred przysiadł się do telefonu, tego 
drugiego, połączonego z centralą. Co robi podoficer po 
ogłoszeniu alarmu, usiłowałem sobie gorączkowo przypomnieć. 
Wpatrywał się w połyskujący na ścianie nad pulpitem plexiglas i 
mówił coś szybko do słuchawki. No tak, wzywa dowódcę szkoły, 
jego zastępców, dowódców plutonów... 
     ...cała kadra przed ćwiczebnym alarmem byłaby na miejscu... 
     Dochodzące z sal szmery nabierały siły, w końcu któreś 
drzwi otworzyły się. Otrząsnąłem się z osłupienia i ruszyłem w 
stronę swojej izby. 
     Jednym z osobliwości ludowego wojska jest obowiązek 
wystawiania na noc butów za drzwi izby. Rano, przy pobudce, i w 
nagłych wypadkach robi się tam straszliwy ścisk i wszyscy 
zderzają się głowami, usiłując pochwycić swoje trepy. Zdążyłem 
złapać opinacze akurat w momencie, gdy któryś z kolegów otworzył 
drzwi. Zderzyłem się z nim, wpadając do środka. Nie odpowiadając 
na zaspane "co jest, do jasnej cholery", zacząłem się ubierać. 
Dość nerwowo, powiedzmy. 
     Nocne przeczucie zamieniło się w fatalistyczną pewność 
bliskiego nieszczęścia. Bałem się pomyśleć te słowa, ale byłem 
pewien, że to właśnie to. Co innego mogłem w tej sytuacji 
myśleć? Od kilku dni w wieczornych dziennikach, których 
oglądania pilnowano w ludowym wojsku jak codziennego sakramentu, 
mówiono o "wichrzycielskich strajkach" w stoczni i paru 
kopalniach, a ostatniego wieczora przemawiający po dzienniku 
Kiszczak bożył się, że władza nie użyje przeciwko robotnikom 
siły, a nawet więcej, dla dobra socjalistycznej ojczyzny gotowa 
jest darować "Solidarności" dawne przewiny i usiąść z nią przy 
okrągłym stole. 
     Dopinaliśmy się w milczeniu, ledwie maskując strach 
siarczystymi przekleństwami, gdy ktoś nie trafił w tę nogawkę co 
trzeba. Na korytarzu pojawili się kaprale, usiłujący sformować 
pierwszych wychodzących plutonami w uczciwym dwuszeregu. Jeden 
rzut oka wystarczał, by zorientować się, że jest to zadanie 
jeszcze na długie minuty. Nawet jeśli kapralowi udało się kogoś 
przemocą i krzykiem ustawić na wskazanym miejscu, pozostawał on 
tam dokładnie tak długo, jak długo kapral się nie odwrócił. Po 
czym wsiąkał w kłębiący się bez sensu po całym korytarzu i 
depczący sobie po nogach niepodopinany tłumek, którego jedynym 
zajęciem było pełne ekscytacji wzajemne wypytywanie się co to 
może być i odpowiadanie sobie, że alarm. 
     To dziwne, ale mimo całego przerażenia myślałem precyzyjnie 
i logicznie, w jakimś sensie nawet jaśniej niż przed pół 
godziną, kiedy bałem się sam nie wiedząc czego. Doszedłem do 
wniosku, że najlepszą metodą dowiedzenia się, co jest grane, 
będzie zajrzeć do magazynu broni. Jeśli pozostaje nie ruszony, 
to sprawa nie jest poważna. Jeśli odwrotnie... 
     Musicie wiedzieć, że mimo wszelkich pozorów wojska miejsce, 
w którym wówczas przebywałem, miało przygotowywać do służby 
dowódców dla Obrony Cywilnej. Gaszenie pożarów, zbieranie 
rannych, przeprowadzanie staruszek przez ulicę, te rzeczy. 
Mówiło się, że w razie wojny jesteśmy przeznaczeni na 
zakładników. Rezerwowa kompania rezerwowego batalionu 
rezerwowego pułku, wady wzroku, krzywe kręgosłupy, doktoranci 
filozofii, poloniści - słowem, wszelkiego rodzaju wybrakowany 
surowiec, którego RKU nie chciało wypuścić z rąk przez czystą, 
bezinteresowną złośliwość. Ostre strzelanie mieliśmy tylko raz, 
a i wtedy komendant szkoły oznajmił w przypływie szczerości, że 
takiemu wojsku jak my to strach dawać broń do ręki. 
     Więc starczyło mi zerknąć w otwarte drzwi magazynu broni, 
tylko przez chwilę, zanim kapral zgarnął mnie z powrotem, żeby 
pozbyć się ostatniej nadziei. W środku zastępca komendanta - 
zdążył się już zjawić, mieszkał tuż obok szkoły - i jeden z 
przydzielonych do nas szeregowców z zasadniczej odbijali wieko 
skrzyni. Jednej z tych na poły zapomnianych skrzyń, które od nie 
wiadomo jak dawna pokrywały się kurzem w kącie za stojakami z 
bronią. Szeregowiec wyprostował się, odrzucając na bok wieko i 
pod jego ramieniem mignęły mi wypełniające skrzynię pudełka z 
ostrą amunicją. 
     Spłynęło na mnie jakieś odrętwienie, jakbym już ustawiony 
został twarzą w twarz ze strajkującymi, z pistoletem politruka 
przystawionym do pleców. 
     Myśl, że może nam się zdarzyć coś jeszcze gorszego nie 
przyszła mi wówczas do głowy, ale nie mam o to do siebie żalu. 
Ci, którzy tkwili wówczas w samym centrum wydarzeń także nie 
rozumieli co się dzieje i choć widzieli wszystko na własne oczy, 
nie potrafili tego przyjąć do wiadomości. 2. Krzyk w ciemności. 
     Tak wyglądał środek tej historii. Teraz czas opowiedzieć 
początek. Nie brałem w nim osobiście udziału, więc odtwarzam 
wypadki na podstawie rozmów z ich uczestnikami. 
     O kilkanaście kilometrów od Węgorzewa, w sosnowym lesie nad 
jeziorem rozciągnięte są druciane ogrodzenia z tablicami: "teren 
wojskowy - wstęp wzbroniony". Zapory te, gdyby oglądać je z 
powietrza, opasują kilka kilometrów kwadratowych sośniny w 
kształt nieforemnego kartofla, którego jeden koniec ścięty jest 
równo brzegiem jeziora. Blisko miejsc, gdzie linia ogrodzenia 
dotyka brzegu, wznoszą się na wysokość trzech metrów dwie wieże 
wartownicze. Są to posterunki III i IV, stanowiące zarazem końce 
opasującej kartofel po wewnętrznej stronie ogrodzenia ścieżki, 
wydeptanej butami kolejnych roczników. Posterunkom tym podlega 
jakieś trzysta metrów plaży i, po obu jej stronach, fragmenty 
ścieżki do pierwszego zakrętu. Pozostałą jej część podzielono na 
cztery kilkusetmetrowe odcinki, których przemierzanie w tę i we 
w tę należy do obowiązków wartowników z posterunków II, V, VI i 
VII. Pośrodku każdego odcinka stoi budka, w której wartownik 
znaleźć może schronienie przed deszczem, a o kilka metrów od 
każdej budki znajduje się głęboka na metr, obetonowana szczelina 
w kształcie graniastego S. Używana przez wartowników głównie w 
charakterze awaryjnej ubikacji, teoretycznie służyć ma im 
schronieniem na wypadek nalotu. 
     W tej akurat funkcji szczeliny owe są całkowicie zbędne; 
gdyby do jakiegoś nalotu rzeczywiście doszło, będzie doskonale 
obojętne, czy wartownicy przycupną w nich, czy będą próbowali 
uciekać do lasu. Wnętrze kartofla zajmują bowiem wielkie, 
wkopane głęboko pod ziemię zbiorniki benzyny oraz park 
amunicyjny brygady. Stoją tam też trzy magazyny, gdzie z 
muzealnym pietyzmem ustawiono piętnastocentymetrowe haubice, na 
zamkach których znaleźć można sygnet Centralnego Okręgu 
Przemysłowego i napis "Starachowice 1937". Amunicji do haubic za 
mojej służby było podobno sporo, widać została jeszcze z 
lepszych czasów, co zaś do strzeleckiej, to ludowe wojsko w 
razie potrzeby zaopatrzone miało w nią zostać przez Wielkiego 
Sojusznika. Sojusznik na razie tego nie robił, nie mając 
pewności (i słusznie) w którą właściwie stronę byśmy, gdyby co, 
strzelali. Jak wyliczyliśmy nudząc się na warcie, gdyby cały 
posiadany przez brygadę zapas rozdać między żołnierzy, 
wychodziło jakieś sześć i pół naboju na głowę. Niemniej, zebrany 
w jednym miejscu zapas ów wystarczyłby na przyzwoity fajerwerk, 
zwłaszcza w połączeniu z pociskami do haubic i benzyną. 
     Nocą oświetlenie Parku Magazynowego brygady zapewniane było 
przez dwie, poprowadzone niezależnie od siebie i zainstalowane w 
różnym czasie linie latarń. Pierwsza, pochodząca chyba jeszcze z 
wczesnych lat sześćdziesiątych, obejmowała kilkadziesiąt 
staroświeckich, okrągłych lamp, rozlokowanych wzdłuż ogrodzenia; 
w tym celu co czwarty słup, na którym się ono wspierało, był o 
połowę wyższy od pozostałych. Lampy na ogrodzeniu oświetlały 
jedynie ścieżkę i kilka metrów terenu na zewnątrz. Dlatego też 
paręnaście lat później zdecydowano się założyć jeszcze 
kilkanaście dodatkowych jarzeniówek, jakie zobaczyć można w 
większości polskich miast, bezpośrednio na budynkach magazynów, 
zazwyczaj po dwie na każdym. Rozchodziły się z najwyższego 
punktu dachu, ponad żelaznymi skrzydłami przebitej przez 
szczytową ścianę hangaru bramy. Były nieporównywalnie silniejsze 
od mdłych, często się psujących lamp na ogrodzeniu. Światło tych 
ostatnich ginęło też w często gęstwie liści, które je zdążyły 
przez ostatnich dwadzieścia parę lat obrosnąć. Szczególnie nad 
jeziorem wartownicza ścieżka tonęła w niemal zupełnej ciemności 
i była to jedna z przyczyn, dla których te dwa posterunki zawsze 
wybierali dla siebie falowcy.
     Dla porządku wspomnieć trzeba jeszcze o bramie, przy której 
mieścił się posterunek I. Wartownik stojący na nim też miał 
swoją budkę i szczelinę przeciwlotniczą, ale mógł zrobić 
wszystkiego po pięć kroków w tę i we w tę. Sterczał więc cały 
czas na widoku dowódcy warty, którego okno wychodziło dokładnie 
na bramę. To sprawiało, że posterunek I uważany był za 
najbardziej przechlapany - nie można było na nim ani przysiąść, 
ani zapalić. 
     Żeby być ścisłym, na innych też nie wolno było, 
teoretycznie, przysiadać, palić, wchodzić do budek (o ile nie 
było deszczu) i szczelin przeciwlotniczych (o ile nie było 
nalotu), jeść, pić, załatwiać potrzeb fizjologicznych i robić 
kilkunastu jeszcze rzeczy, wyliczonych szczegółowo w regulaminie 
służby wartowniczej. Wolno było tylko "czujnie strzec i 
zdecydowanie bronić" przedpotopowych haubic przed zakusami 
amerykańskiego imperializmu. 
     Budynek wartowni stał obok bramy i składał się przede 
wszystkim z mnóstwa perfidnie żłobkowanych płytek podłogowych, 
które przed zdaniem warty trzeba było mozolnie czyścić zapałką z 
naniesionego błota - po to tylko, aby następna zmiana w minutę 
osiem doprowadziła je do poprzedniego stanu i też miała co 
robić. Poza tym była tam mała kuchenka z dwoma palnikami, 
plastikową zastawą stołową i dobrze się rozwijającą hodowlą 
insektów, pokój z leżankami dla zmiany odpoczywającej, szafa z 
kożuchami, na których zazwyczaj byczyli się falowcy ze zmiany 
czuwającej, stolik, dwie talie postrzępionych kart i 
biblioteczka, jakimś dziwnym zbiegiem okoliczności świetnie 
zaopatrzona w stare iskrowskie książki SF. Całości dopełniał 
osobny pokój dowódcy warty z oknem, jak już wspomniałem, 
wychodzącym na nieszczęśnika trzymającego najbardziej 
przechlapany posterunek I. 
     Tej nocy, gdy zmagałem się ze swym lękiem w pustej 
umywalni, dowódcę warty wyrwał ze snu pojedynczy strzał od 
strony jeziora (WSW strawiło potem mnóstwo czasu na ustalenie, o 
której to dokładnie godzinie i minucie ów wystrzał się odezwał, 
ale tak naprawdę nie miało to większego znaczenia). Dowódcą 
warty był tej nocy plutonowy z dywizjonu szkolnego, o nazwisku 
brzmiącym jak wymyślona przez żołnierzy ksywa: Gica. Zwlókł się 
z wyrka, zły, ale bez powodów do wielkiego zdenerwowania, i 
zaczął ubierać, wołając na rozprowadzającego. Ten, równie jak 
przełożony wyrwany wystrzałem z drzemki, nie czekając rozkazów 
zabrał się do budzenia obu siedzących na wartowni zmian, każąc 
im łapać graty i szykować się do biegu w kierunku posterunku V, 
gdzie, jak - słusznie, miało się okazać - przypuszczał, 
strzelano. 
     Od czasu do czasu komuś na warcie popuszczą nerwy i wywali 
do zająca albo zbłąkanego pijaczyny z pobliskiej wioski. Nie 
jest to wydarzenie niezwykłe, ale na tyle rzadkie, że z reguły 
obrasta legendą, a opowieść o nim krąży po brygadzie czasem i 
przez kilka poborów, zanim wreszcie trafi się coś, co da 
początek nowej. Oczywiście w ludowym wojsku, w którym od zawsze 
brakowało wszystkiego (z wyjątkiem może czerwonych plansz z 
budującymi hasłami), a już szczególnie amunicji, nie wolno 
bezkarnie marnować cennych nabojów na strzelanie do zajęcy lub 
pijaków. Rozbudowywana latami sprawozdawczość kazała się 
tygodniami spowiadać z każdego wprowadzenia naboju do lufy, przy 
którym pazur podajnika zostawia na łusce nieusuwalny ślad - cóż 
dopiero mówić o wystrzale! Dla kadry stało się zatem życiową 
koniecznością przechowywanie na wszelki wypadek lewej amunicji. 
Im bardziej surowo wyliczano oficerów z każdego wystrzelonego 
lub tylko zadrapanego naboju, tym owej lewej amunicji krążyło po 
jednostkach więcej. W razie czego uzupełniało się z niej zdawane 
"środki ogniowe", nieszczęsny strzelec otrzymywał stosowny OPR 
oraz zależną od jego cyfry porcję szykan fizycznych, po czym 
jakimś znanym tylko zainteresowanym sposobem uzupełniano zapas, 
nie mącąc w raportach pogodnego obrazu rzeczywistości. 
     Plutonowy Gica, jak każdy, był na podobną ewentualność 
dobrze przygotowany, toteż przez pierwszych kilka minut po 
obudzeniu nie miał powodu szczególnie się przejmować. Sądząc z 
tego, co potem mówili jego podwładni, bardziej był zły, że 
przerwano mu sen, niż zaniepokojony. Co do wartowników, odgłos 
strzału wprawił ich w nastrój radosnego podniecenia szykującą 
się zabawą kosztem trzymającego posterunek V kota, nazywanego 
ze względu na pewne fizyczne podobieństwo do nieżyjącego już 
aktora Kargulem. Perspektywa tej przyjemnej odmiany w monotonnej 
służbie sprawiła, że zmianie czuwającej, nawet bez specjalnego 
poganiania, wystarczyły niecałe dwie minuty, aby w pełnym 
oporządzeniu i z gotową do użycia bronią stłoczyć się w 
gotowości do biegu w przedsionku wartowni. Wymieniając domysły i 
luźne uwagi czekała tam jeszcze dobrych kilkadziesiąt sekund na 
dopinającego się bez szczególnej paniki dowódcę. 
     Chwilę później nastąpiło coś, co zburzyło ten pogodny 
nastrój i przeszyło świadków zdarzenia pierwszym dreszczem 
prawdziwego niepokoju. Mniej więcej w momencie, gdy Gica 
wreszcie stanął w drzwiach swojej kanciapy, z zewnątrz znowu 
dobiegły strzały. Tym razem była to długa, niemilknąca seria - 
wartownik trzymał ściągnięty spust do końca, aż sprężyna 
podajnika rozepchnęła się w magazynku na całą długość, a iglica 
szczęknęła sucho w pustej komorze. Zanim to się stało, do 
kanonady włączył się drugi kałasznikow, bijący bardziej od 
strony jeziora, z sąsiadującej z piątką czwórki. Drugi wartownik 
też strzelał ogniem ciągłym, tylko rozsądniej: krótkimi seriami, 
po trzy - pięć pocisków. Posyłał te serie w kilku, 
kilkunastosekundowych odstępach jeszcze przez dłuższą chwilę po 
zamilknięciu pierwszego kałasznikowa. Potem ucichł i on. 
     W przeciwieństwie do pojedynczego wystrzału, tym razem 
trudno było o proste, narzucające się wyjaśnienie. W każdym 
razie stało się oczywiste, że nie były to strzały przypadkowe 
ani do niczego. Tym bardziej, że strzelającym nie był już tylko 
zestresowany kot, ale jeden z rządzących grupą falowców, który 
podczas ponad półtorarocznej służby przekiwał podobnych wart 
dobrą setkę, większość z nich przesypiając spokojnie w budce, i 
z całą pewnością nie był skłonny ulegać panice albo strzelać do 
zajęcy. Zwłaszcza ogniem ciągłym. A już zwłaszcza krótkimi, 
mierzonymi seriami, jakie regulamin walki przewidywał wyłącznie 
do ostrzeliwania się na krótkim dystansie przed natarciem 
piechoty. 
     Nikt nie pamiętał, jakich słów użył dowódca dając 
oczekiwany rozkaz do biegu. W każdym razie chwilę po umilknięciu 
drugiego kałasznikowa dziewięciu ludzi wybiegło z wartowni w 
zimną i wietrzną noc, kierując się w stronę posterunku V. Wbrew 
wymogom regulaminu, Gica nie trzymał się opasującej kartoflowato 
sośninę ścieżki, ale poprowadził najkrótszą drogą, pomiędzy 
magazynami. Dlatego też prowadzeni przez niego żołnierze nie 
zauważyli w pierwszej chwili, że latarnie na ogrodzeniu zgasły. 
Zeznania wartowników z posterunków II, III i IV pozwoliły 
ustalić, że stało się to w kilkanaście sekund po zamilknięciu 
drugiego kałasznikowa - i że światła zgasły jednocześnie, 
dokładnie tak, jakby ktoś przeciął zakopany pod ogrodzeniem, 
zasilający je kabel. 
     Wydaje mi się bardzo wątpliwe, aby Gica pomyślał, że 
przecinając teren magazynów będzie musiał kilkakrotnie 
przebiegać przez stożki światła, jakie w zacinającej mżawce 
wycinały wieńczące dachy hangarów jarzeniówki. Jeśli nawet 
pomyślał, jeszcze bardziej wątpliwe wydaje się, aby uznał ten 
fakt za w jakikolwiek sposób znaczący. 
     Drugą, oprócz ciemności, przyczynę dla której posterunki 
nad jeziorem były rezerwowane dla falowców, stanowił fakt, iż z 
jakichś trudnych do ustalenia przyczyn budki nad jeziorem były 
obszerniejsze i wyposażone w drewnianą ławę, na której wartownik 
mógł się całkiem wygodnie rozciągnąć, zakładając nogi na ścianę, 
i spać aż do przyjścia zmiany. Wszyscy tak robili i jest 
bardziej niż pewne, że zrobił tak również rozlokowany na 
czwartym posterunku falowiec, znany przez kolegów Chlaptuskiem. 
Wyrwany ze snu musiał wyjść z budki i ruszyć w kierunku 
pierwszego strzału, pchany tą samą radosną ciekawością, która 
ożywiała żołnierzy na wartowni. Uszedł około stu metrów ścieżką, 
kiedy zobaczył to samo co wartownik z piątki i na wysokości 
dwudziestego szóstego słupa, licząc od jeziora, otworzył ogień w 
stronę lasu. Była to jedna z niewielu pewnych rzeczy, jakie 
oficerowie WSW zdołali dokładnie ustalić, ale nie wymagało to od 
nich szczególnej przenikliwości, skoro w tym akurat miejscu 
pozostało po Chlaptusku trzydzieści łusek, rozsypanych na 
powierzchni kilkunastu metrów. Fakt, że nie rzucił on 
wystrzelanego magazynku na ścieżkę, ale schował go do ładownicy, 
wskazuje, że uległ panice dopiero w chwilę po dopięciu do broni 
kolejnego. W którymś momencie, składając się do następnej serii, 
musiał zobaczyć przez celownik coś, co pozwoliło mu uświadomić 
sobie, do czego strzela. Wydaje mi się charakterystyczne, że 
uciekał - instynktownie, jak sądzę - w kierunku światła, 
pomiędzy magazyny. 
     Kiedy po kilkudziesięciu sekundach prowadzona przez dowódcę 
i rozprowadzającego zmiana czuwająca wypadła na wyasfaltowany, 
stosunkowo dobrze oświetlony placyk pomiędzy trzema otaczającymi 
go w koniczynkę hangarami artyleryjskiego muzeum, Chlaptusek 
znalazł się niemal dokładnie naprzeciwko. Wybiegł zza jednego z 
budynków, trzy czwarte od przodu, w chwili, gdy jego koledzy 
znajdowali się dokładnie pośrodku plamy oślepiającego ich 
światła. Zobaczywszy biegnących, zatrzymał się gwałtownie i z 
kolei rzucił do ucieczki przed nimi, nie tą drogą, którą dotarł 
tam ze swojego posterunku, ale w stronę dokładnie w przeciwną 
niż nadbiegała zmiana czuwająca. Po kilkunastu krokach wpadł na 
ścianę. Zaczął krzyczeć, i dopiero ten krzyk uświadomił 
biegnącym jego obecność. Za późno. Oszalały z przerażenia 
wartownik, po kilkusekundowych, bezskutecznych próbach przebicia 
się przez stojący mu drodze budynek odwrócił się i opróżnił 
magazynek w kierunku nadbiegających, nadal nie widzących go 
kolegów. Strzelał nie celując i nie korygując podrzutu, dzięki 
czemu większość pocisków poleciała ku niebu. Kilka wydłubano 
potem z odległych ścian. Tylko jeden trafił nadbiegającego 
człowieka. 
     Z jakichś sobie znanych sposobów ludowe wojsko uznało, że 
każdy magazynek musi być ściśle przypisany do nosiciela i pod 
żadnym pozorem nie wolno się nim wymieniać. Każdy wartownik 
dostaje zatem 120 nabojów luzem i musi je własnoręcznie 
załadować do swoich, przytarganych z jednostki magazynków - 
jednego podpiętego do broni i trzech w ładownicy u pasa - aby 24 
godziny później, przy zdawaniu warty, wyjąć je z powrotem i 
przekazać następnej zmianie. Oznacza to, że każdy wartowniczy 
nabój w ciągu każdej doby jest najpierw wyjmowany z magazynka, a 
zaraz potem ładowany do innego. Za każdym razem czubek pocisku 
ociera się przy tym silnie o wieńczącą magazynek, zakrzywioną 
półkoliście blachę. Dziesięć ani kilkadziesiąt takich otarć nie 
zostawia jeszcze wyraźnego śladu, ale po kilkuset 
przeładowaniach czubek pocisku zaczyna nabierać obłości, aż 
wreszcie w miedzianozłotym płaszczu przeciera się mikroskopijna 
kropka szarości: miękki, ołowiany rdzeń. Innymi słowy, zwykła, 
poczciwa kulka do kałasznikowa, zamienia się w surowo zakazaną 
przez wszystkie międzynarodowe konwencje kulę dum-dum. Twórcy 
regulaminów zdawali sobie z tego sprawę, dlatego też zawarli w 
nich surowe przykazanie, aby wartownicza amunicja wymieniana 
była co kwartał. Nie przewidzieli jednak ukrytego obiegu po 
jednostkach lewych nabojów i oczywistego faktu, że będzie on 
wymagał jakiegoś źródła zasilania, a amunicja wartownicza, w 
praktyce używana wyłącznie do wyjmowania jej z magazynków i 
wtykania tam z powrotem, nada się do tego najlepiej. 
     Pocisk, który trafił dowódcę warty w prawe udo, formalnie 
nie istniał zapewne już od wielu miesięcy. W momencie zetknięcia 
z przeszkodą rozdarł się od miedzianego czubka i rozpłaszczył, 
wyładowując tym samym całą niesioną energię, wystarczającą do 
kilkukilometrowego lotu, w ciele podoficera. Nawet normalna, 
poczciwa kula prosto z fabryki byłaby zdolna przy takim 
trafieniu strzaskać kość i porwać arterie. Wartownicza dum-dum 
praktycznie urwała plutonowemu nogę, pozostawiając ewentualnemu 
chirurgowi dopełnienie formalności - przecięcie skóry i 
ścięgien, utrzymujących krwawą masę przy właścicielu. Gica 
stracił przytomność zanim zdążył cokolwiek krzyknąć: 
przekoziołkował jak szmaciana lalka i znieruchomiał na trawie w 
szybko rosnącej kałuży krwi. Mimo przecięcia arterii mógł 
jeszcze wyjść z tego żywy, gdyby w ciągu następnych kilku minut 
ktoś okazał się na tyle przytomny, żeby należycie podwiązać mu 
ranę. 
     Kilka sekund później do jego ośmiu żołnierzy zaczęło 
docierać, co się stało. Obok dwóch pociski przeleciały na tyle 
blisko, że usłyszeli ich nieporównywalny z żadnym innym 
dźwiękiem gwizd. Niektórzy, w tym rozprowadzający, przypadli do 
ziemi, co nie miało większego sensu, gdyż Chlaptusek wystrzelał 
cały magazynek za jednym zamachem i na szczęście nie był w 
stanie sięgnąć po następny. Inni skoczyli ku leżącemu i 
przyglądali mu się, coś mówiąc i poruszając nieskładnie rękami, 
nie wiedząc, co dalej począć. 
     Żaden nie był potem w stanie odtworzyć kilku następnych 
minut: szok i adrenalina wycięły im je dokładnie z pamięci, 
potem każdy zapełnił sobie tę lukę jak umiał i w efekcie wyszła 
z tego sterta bzdur, w których WSW ugrzęzło na amen, nie mogąc 
za nic spasować zeznań do kupy. Myślę, że w sumie mogli sobie tę 
robotę darować: było naprawdę sprawą drugorzędną, kto w danym 
momencie klęczał przy dowódcy, a kto kręcił się w kółko, 
powtarzając bez sensu, że potrzebne są nosze. Myślę też, że 
ponawiali próby starannego odtworzenia wypadków tak usilnie, by 
w ten sposób oddalić od siebie robotę jeszcze trudniejszą, czyli 
znalezienie racjonalnego wyjaśnienia, dlaczego żołnierz o długim 
stażu w najoczywistszy sposób oszalał, opuścił posterunek i 
ciężko postrzelił swego dowódcę. 
     Jakkolwiek owe szczegóły wyglądały, ktoś w końcu znalazł 
skulonego przy ścianie magazynu i wciąż naciskającego spust 
kałasznikowa Chlaptuska. Po krótkiej szarpaninie udało się go 
obezwładnić. Dwóch ludzi, którzy tego dokonali, uznało za swą 
oczywistą powinność wziąć go na plecy i odnieść na wartownię, 
pozostawiając wyjaśnienia na potem. Pozostali, za ich 
przykładem, uczynili to samo z nieprzytomnym Gicą. Każdy z 
żołnierzy postępował na własną rękę, tak jak mu się akurat 
wydało najlepiej. Nie znalazł się nikt, kto by nimi pokierował w 
zastępstwie postrzelonego. Teoretycznie powinien to zrobić 
rozprowadzający, ale to on właśnie kręcił się w kółko, niezdolny 
do niczego poza powtarzaniem, że potrzebne są nosze. 
     Nieco inaczej sprawa przedstawiała się na wartowni, gdzie 
pozostała zmiana wypoczywająca, a w jej składzie kolejny 
falowiec, niejaki Gorg. Należał on do tego typu ludzi, na sam 
widok których człowiekowi otwiera się w kieszeni scyzoryk. 
Kościsty, szczurowaty mikrus, od pierwszej chwili wzbudzał 
odrazę, narastającą w miarę jak się go poznawało. Poza 
szczurowatą powierzchownością, spośród innych falowców wyróżniał 
się szczególnym sadyzmem i pomysłowością w dręczeniu młodego 
poboru oraz niezwykłą nawet jak na falowca bezczelnością. 
     Gdy tylko za prowadzoną przez dowódcę zmianą czuwającą 
zamknęły się drzwi, Gorg objął dowództwo w sposób całkowicie 
machinalny i nieodparcie się narzucający. Dzięki temu kiedy po 
kilku minutach i kolejnej, długo przebrzmiewającej w 
ciemnościach serii wystrzałów zaczęli spływać na wartownię 
czerwoni z przejęcia i bełkoczący od rzeczy członkowie zmiany 
czuwającej, oczekiwała ich tam w pełni przygotowana do działania 
i zdyscyplinowana mini-jednostka bojowa. Sam Gorg, w sposób 
równie naturalny jak poprzednio, przejął komendę także nad 
resztą żołnierzy, którzy zresztą podporządkowali się temu 
ochoczo, rozpaczliwie jakiejkolwiek komendy potrzebując. Jak 
bardzo rozpaczliwie, najlepszym dowodem fakt, że od tego momentu 
relacje wartowników znów na pewien czas stały się klarowne i 
spójne. 
     Gorg rozpoczął swoje rządy od uderzenia rozprowadzającego w 
twarz rzemienną plecionką. Gorg nigdy nie rozstawał się z 
półmetrowym rzemieniem, splątanym na końcu w niewielką kulkę, 
którą tygodniami dociągał kombinerkami i moczył w wodzie dla 
nadania jej maksymalnej twardości. Wyciągał ten rzemień z 
kieszeni i brał zamach jednym błyskawicznym ruchem, trafiając 
kota dokładnie tam, gdzie chciał - najczęściej w skrzydełko 
nosa, tuż ponad ustami. Prawdopodobnie nie wymyślił tego ciosu 
sam, był on na to zbyt wystudiowany - rozpędzona skórzana kulka 
omijała z daleka kość i chrząstki, nie grożąc pozostawieniem 
trwałych śladów, i uderzała w jeden z najbardziej unerwionych 
fragmentów ciała. Wywołany takim uderzeniem ból mógł oszołomić 
na dłuższy czas nawet solidnie zbudowanego mężczyznę. 
     Rozprowadzający, jakkolwiek nominalnie najstarszy w tej 
chwili stopniem na wartowni, miał na koncie zaledwie pięć 
miesięcy służby, a więc był jeszcze kotem. Trudno mi zgadywać, 
czy Gorg chciał tylko wyprowadzić kaprala ze stanu bredzenia o 
noszach, czy także zaznaczyć, kto tu rządzi - należał on do tych 
spośród uczestników owej warty, z którymi rozmowa później nie 
była możliwa. W każdym razie dopiero Gorg zrobił to, co 
rozprowadzający powinien był zrobić od razu: kazał założyć 
dowódcy warty porządną opaskę uciskową. Polecił także położyć 
dowódcę oraz związanego pasem i szelkami Chlaptuska w pokoju 
zmiany czuwającej i kazał jednemu z żołnierzy połączyć się przez 
telefon z wartownikami. Dzięki temu zyskał po chwili pierwsze 
dane o sytuacji. Posterunki V, IV i VI nie odpowiadały. 
Żołnierze z pozostałych - zwłaszcza z posterunku VII - meldowali 
o dochodzących od przeciwległego ogrodzenia dziwnych hałasach, 
jednak poza wyrazami krańcowego podekscytowaniem nie mieli nic 
konkretnego do powiedzenia. 
     Gorg jako chyba jedyny nie zapomniał, że całe zamieszanie 
nie zaczęło się od postrzelenia dowódcy przez Chlaptuska, ale od 
pilnującego piątki Kargula. Sprawdzenie, co się z nim dzieje, 
powierzył innemu falowcowi, Brunerowi, każąc mu wraz z dwoma 
innymi żołnierzami jak najszybciej wracać z wyczerpującym 
raportem o sytuacji. Drugiej czwórce polecił zaopiekować się 
rannym dowódcą i nieprzytomnym Chlaptuskiem, a zwłaszcza być 
przygotowanym aby w razie potrzeby powtórnie ogłuszyć tego 
drugiego. Pozostałych poustawiał w oknach, by wpatrywali się w 
ciemność i zawiadomili go natychmiast, gdyby ktoś się zbliżał. 
To idiotyczne z pozoru polecenie dowodzi skądinąd, że w 
szczurowatej osobie Gorga, nieustannie podpadniętego za 
pyskowanie i z tego powodu nigdy nie awansowanego, ludowe wojsko 
raczyło zmarnować urodzonego dowódcę. Naturalnie, żołnierze 
sterczący w oknach nie mogli dać mu żadnych informacji: ważne 
było, żeby mieli oni zajęcie, poczucie, że coś robią i żeby nie 
przeżywali stressu w bezczynności. W podobnych chwilach nie ma 
dla ludzi nic bardziej niż bezczynność zabójczego i Gorg, 
którego nikt nigdy dowodzenia nie uczył, musiał to wyczuć 
instynktownie. 
     Roztasowawszy w ten sposób wartę, Gorg połączył się z 
oficerem dyżurnym, a ściślej mówiąc, z jego zastępcą, i 
poinformował go, że wartownik dostał małpy i ciężko postrzelił 
dowódcę, a kapral, który był tego świadkiem, znajduje się w 
szoku i nie jest zdolny do służby. Poprosił o jak najszybsze 
przysłanie samochodu, by odwieźć ich na izbę chorych, oraz warty 
alarmowej. Zanim zakończył rozmowę, na wartowni pojawił się 
Ociec. 
     Gorg nie mógł rozmawiać z samym oficerem inspekcyjnym, gdyż 
ten, jak już pisałem, kursował po brygadzie dając się we znaki 
służbom. Zastępca zaś wolał nie być tym, który obudzi meldunkiem 
o strzelaninie na warcie numer 2 oficera operacyjnego brygady. 
Poza tym, jak potem twierdził, Gorg nie przedstawił sprawy 
właściwie i nie określił, jak poważna jest rana dowódcy. Tego 
samego zdania była komisja z WSW, która dodatkowo obwiniła 
Gorga, że zameldował tylko o wypadku podczas pełnienia służby 
wartowniczej, a nie o ataku na wartę i pilnowany przez nią 
obiekt, co pozwoliłoby od razu uruchomić właściwe procedury. 
     W każdym razie, zamiast zająć się od razu zorganizowaniem 
jakiegoś samochodu, zastępca przystąpił do telefonicznych 
poszukiwań oficera dyżurnego. Po kilku minutach zdołał ustalić, 
że przed chwilą opuścił on trzeci dywizjon i nie pojawił się 
jeszcze nigdzie indziej. Posłał więc na jego poszukiwania gońca. 
     Ociec, w hierarchii wojskowych kast filc, czyli o szczebel 
starszy od kota, a tej nocy wartownik z posterunku numer VI, 
pojawił się na wartowni podczas pierwszej rozmowy Gorga z 
zastępcą oficera inspekcyjnego. Ociec był człowiekiem 
niepodobnym do większości żołnierzy, małomównym, zamkniętym w 
sobie i w każdych warunkach zachowującym niezwykły, irytujący 
formalnych oraz nieformalnych przełożonych spokój. 
Niedźwiadkowaty, łagodny wieśniak robił wszystko w swoim tempie, 
ani za szybko, ani za wolno, nie podnosił głosu, nie reagował na 
wyzwiska jakimi go obrzucano i, rzecz już zupełnie niezwykła, 
sam nie klął zupełnie. Zdołał zachować ten zadziwiający spokój 
przez cały półroczny okres zwyczajowych prześladowań, i tym 
bardziej przez kilka następnych miesięcy. Teraz z tym samym 
spokojem, niczym człowiek z zupełnie innej bajki, wszedł na 
wartownię i stwierdziwszy, że dowódcy nie ma w jego pokoju, 
zapytał o niego kolegów. Potok słów, jakim w następnej chwili 
zalali go wartownicy, że Gica leży w pokoju zmiany czuwającej, 
bo oberwał paskudnie od Chlaptuska, który dostał małpy i trzeba 
go było zgłuszyć i tak dalej, również nie wyprowadził go z 
równowagi. Zapytał spokojnie, kto w takim razie rządzi tym, jak 
się wyraził, pieprznikiem. Dostał odpowiedź, że Gorg. Podszedł 
zatem do rozmawiającego przez telefon Gorga i zaczął wykładać 
przed nim na stole swoje oporządzenie: karabin, ładownicę, 
chlebak, pas, szelki i hełm, wszystko ociekające wilgocią. 
Następnie z kamienną twarzą oznajmił, że ma tego wszystkiego 
dosyć i wraca do siebie. Po czym opuścił wartownię i po chwili 
zniknął w mroku nocy. Na dobre. WSW, które wpisało go na listę 
ściganych za dezercję, mimo długotrwałych poszukiwań nie zdołało 
odnaleźć po nim najmniejszego śladu. 
     Gorg nie zdobył się na skwitowanie zachowania filca bodaj 
jednym słowem. Być może dlatego, że nie bardzo miał na to czas, 
zaledwie bowiem skończył rozmowę z zastępcą oficera dyżurnego, w 
słuchawce odezwał się Brunner. Dzwonił z opuszczonego przez 
Chlaptuska posterunku IV i właściwie nie mówił, ale krzyczał, 
piskliwym, rozedrganym głosem, na krawędzi histerii. To, co miał 
do wykrzyczenia, po oczyszczeniu ze wszystkich ekspresywnych 
wyrażeń podkreślających jego stan emocjonalny, zawierało się w 
zdaniu: "Gorg, przyjdź tu i zrób coś, bo jeśli ja nie 
zwariowałem, to naprawdę nie wiem, co się dzieje". 
     Parę minut później Gorg doskonale zrozumiał Brunera i 
równie jak on zaczął poważnie wątpić w swoje zdrowie psychiczne. 
     Posterunek numer V zniknął. Co najgorsze: nie do końca. 
     Posterunek V znajdował się między posterunkiem IV a VI, na 
tej samej opasującej kartofel od wewnętrznej strony ścieżce. 
Proste. Znajdował się tam od zawsze. Proste. Więc po prostu 
musiał być tam dalej. Tyle, że go nie było, i już. To nie 
znaczy, że ktoś jakimś tajemniczym sposobem zdążył podczas tych 
kilkunastu minut wynieść w nieznane miejsce budkę wartowniczą i 
zasypać graniastą szczelinę. Nie było, to znaczy, że kilkaset 
metrów ścieżki wraz z ogrodzeniem, szczeliną, budką i pilnującym 
jej żołnierzem po prostu wyparowało. Normalnie biegnąc od 
szóstki powinieneś po jakiejś minucie być na piątce, a po dwóch 
na czwórce. Ale wartownicy brnący przez zacinającą wilgoć i 
przez chichoczący złowieszczo, listopadowy wiatr, znaleźli się 
po minucie na czwórce. Przez parę jeszcze minut próbowali 
bezradnie znaleźć jakieś wyjaśnienie, biegając tam i z powrotem, 
niektórzy nawet zaczęli szukać w bok od ścieżki, jakby w 
nadziei, że posterunek tylko odsunął się od niej paręnaście 
metrów i schował w krzakach. 
     Jednak, jak wspomniałem, najgorsze było to, że posterunek 
nie zniknął całkowicie. Tym, co z niego zostało, był głos. Głos 
wartownika z piątki, Kargula, który wrzeszczał przeraźliwie, 
rozdzierająco, doprowadzając słuchających go ludzi do krawędzi 
obłędu. Głos, w którym strach mieszał się z bólem i rozpaczą. 
Głos, który rozbrzmiewał w wilgotnym półmroku gdzieś niezwykle 
blisko, na wyciągnięcie ręki, tuż tuż, który błagał o pomoc i 
litość, przeklinał i przyzywał, skamlał, załamywał się w jęk, 
milkł, by w nieoczekiwanym paroksyzmie znów wzmóc się do 
ogłuszającego wrzasku. I który, co może było najtrudniej znieść, 
odpowiadał, nieskładnie, ale wyraźnie, na rozpaczliwe wołania. 
     Było to tak, jakby krzyczący żołnierz leżał i wił się z 
bólu gdzieś tuż obok, widząc biegających dokoła niego i nie 
mogących go znaleźć kolegów. Wołał ich po imieniu, na ich 
rozpaczliwe "gdzie jesteś" odpowiadał znikąd: "tu, przed tobą", 
albo "za twoimi plecami", albo "obok ścieżki". Ale kiedy robiłeś 
krok we wskazanym kierunku, miejsce, z którego dochodził krzyk 
jak gdyby obracało się razem z tobą, choć nadal pozostawało 
gdzieś na wyciągnięcie ręki. 
     Kiedy wreszcie udało się znaleźć oficera dyżurnego, kiedy 
zadzwonił on na wartownię, i kiedy żołnierze, którzy zostali tam 
pilnując Chlaptuska połączyli go z Gorgiem, który pośród 
histerycznej bieganiny wokół posterunku IV usiłował rozpaczliwie 
zachować zdrowe zmysły, nie miał znaczenia fakt, że ten ostatni 
złożył naprawdę najbardziej logiczny, przejrzysty i rzeczowy 
meldunek, jakiego w tych warunkach mógłby się ktokolwiek 
spodziewać. Baskerville na podstawie tego logicznego i 
przejrzystego meldunku uznał, że Gorg i jego koledzy, delikatnie 
mówiąc, powariowali. Trudno mu się dziwić. 
     Baskerville nie miał do dyspozycji pododdziału alarmowego, 
z wyznaczania którego na brygadzie zrezygnowano już dawno, 
zadowalając się praktyką łapania w razie potrzeby (czyli w razie 
noszenia jakichś oficerskich mebli, gdyż do tego głównie 
rzeczone pododdziały w ludowym wojsku służyły) pierwszej z 
brzegu grupy żołnierzy. Nie wiem, czy kiedykolwiek nad 
czymkolwiek deliberowano równie długo, zawzięcie, i równie 
bezowocnie, jak my deliberowaliśmy potem nad motywami decyzji, 
którą powziął Baskerville, wybierając ową pierwszą z brzegu 
grupę. On sam nie chciał ich nigdy wyjawić, pytany uśmiechał się 
tylko tyleż złośliwie, co tajemniczo. Niektórzy twierdzili, że 
po prostu skorzystał z okazji dogryzienia wymykającym się jego 
regulaminowym prerogatywom bażantom. Inna, bardziej popularna 
hipoteza głosiła, że pomyślał o nas w owej chwili jako o 
ludziach wykształconych, światłych, krótko mówiąc, nieskłonnych 
do zabobonnej paniki, której najwyraźniej - uznał z meldunku 
Gorga - uległa warta. Osobiście przypuszczam, że obie te 
przyczyny miały swoje znaczenie, ale zadecydowała sprawa 
znacznie bardziej prozaiczna. Otóż wskutek czystego przypadku 
SPR OC usytuowany był poza terenem brygady, oddzielony od całej 
jej reszty ulicą. Może wydać się to irracjonalne, ale moim 
zdaniem Baskerville, wiedziony nabytym w wojsku instynktem, 
chciał, aby o kłopotliwej sprawie wiedziało jak najmniej ludzi, 
a przynajmniej żeby zasadnicza część brygady dowiedziała się o 
niej najpóźniej jak tylko można. 
     Tak czy owak, bezpośrednio po wysłuchaniu meldunku Gorga, a 
jeszcze przed zabraniem się do najniewdzięczniejszego z 
możliwych obowiązku poinformowania o nieszczęśliwym zdarzeniu 
oficera operacyjnego, Baskerville postawił na baczność Freda i 
kazał mu ogłosić alarm dla szkoły podchorążych. 3. Cienie śmierci 
     Pomiędzy chwilą, gdy Fred po raz pierwszy wydał z siebie 
rozemocjonowany okrzyk "uwaga, szkoła", a naszym pojawieniem się 
przed bramą Parku Magazynowego, zdążyliśmy wszyscy co do jednego 
umrzeć i urodzić się jeszcze raz - nie wyłączając dowodzącego 
wartą alarmową Rambo. Dwudziestu jeden podchorążych, kapral i 
porucznik, o twarzach wciąż jeszcze czerwonych z przejęcia, 
uczcili swe zbiorowe zmartwychwstanie napadem niepowstrzymanego 
gadulstwa. Nie jechaliśmy na żadną pacyfikację, nie wybuchła 
wojna ani co gorsza stan wojenny, nic się w ogóle - uznaliśmy, 
dowiedziawszy się rozkazu - nie stało. Po prostu z jakiegoś 
powodu mamy podmienić szwejów na warcie. Wszyscy odetchnęli z 
ulgą, wdrapali się, przemagając miękkość kolan, na skrzynię wozu 
i zaczęli gadać, jeden przez drugiego, byle co, byle odreagować 
poprzednie przerażenie. Albo raczej, by je tą gadaniną pokryć i 
móc udawać, że go w ogóle nie było. Tak czy owak, radosna 
paplanina urwała się dopiero przed bramą, gdy w kilkanaście 
sekund po zatrzymaniu się samochodu otrzeźwił nas bolesny krzyk 
- i chwilę potem jeden z nas zwalił się na kocie łby, 
bezskutecznie usiłując zatamować uniesionymi do twarzy dłońmi 
obfity strumień krwi. 
     Nie pamiętam, o czym gadałem po drodze ja - o jakichś 
bredniach, w każdym razie. Pamiętam, że najwięcej i najgłośniej 
produkował się Rambo - i, trzeba przyznać, na najciekawszy 
temat. Porucznik wykorzystał czas podróży do opisania nam ze 
szczegółami, jak to telefon alarmowy właśnie dosłownie zdjął go 
z kobiety, od wymienienia nazwiska której zdołał się, pomimo 
adrenalinowego szoku, powstrzymać. Była to dyskrecja chwalebna, 
jakkolwiek zupełnie zbędna. Pod tym względem szweje działali 
sprawniej niż którykolwiek ze światowych wywiadów, dostarczając 
niemal na bieżąco szczegółowych rozkładów jazdy wszystkich 
zdatnych do czegokolwiek kobiet w promieniu kilometra od 
jednostki, ze szczególnym uwzględnieniem oficerskich córek i 
żon. Świadomość, że w czasie kiedy znienawidzony trep wydziera 
na nich gębę, jego pociecha się puszcza, albo ślubna przyprawia 
mu rogi, musiała działać na żołnierskie serca szczególnie 
kojąco. 
     Nie pamiętam, czy już wspominałem, że żołnierze zawodowi 
zazwyczaj nie trafiali do Węgorzewa ot tak sobie, ale za coś. 
Przeważnie za nadmierne gorzałkowanie lub niemożliwość 
wyliczenia się przed nagłą inspekcją z jakichś powierzonych ich 
pieczy dóbr. Rambo prezentował się na tym tle dość oryginalnie: 
do nadgranicznej, sezonowej mieściny zesłano go podobno za 
bójkę, w której miał natrzaskać jakiemuś innemu porucznikowi, 
oczywiście o babę. Nie wykluczam jednak, że była to legenda, 
którą sam sfabrykował: podtrzymywanie swej reputacji wielkiego 
ogiera i super-komandosa wydawało się głównym, jeśli nie w ogóle 
jedynym, co go interesowało. Bywało to dla nas uciążliwe, ale 
generalnie Rambo cieszył się ze strony podchorążych pełną 
pobłażania sympatią. 
     O mianowaniu go dowódcą warty alarmowej nie zadecydowała 
jednak, oczywiście, samcza reputacja porucznika, co najwyżej 
pośrednio: dbałość o nią miała swój udział w tym, że zjawił się 
na terenie szkoły jako pierwszy z dowódców plutonów, podopinany, 
nie zaspany i jak zawsze manifestujący zdecydowaną wolę 
działania. Tego ostatniego w żadnym wypadku nie dawało się 
powiedzieć o jego plutonie, jak i zresztą o dwóch pozostałych. 
Czekanie, aż któremuś z nich uda się sformować przyzwoity 
dwuszereg i odliczyć nie miałoby naturalnie za grosz sensu, a 
Bogiem a prawdą nie było nawet możliwe - pod budynkiem szkoły 
zdążyła się już pojawić przysłana przez Baskervilla ciężarówka, 
a on sam skorzystał z okazji, żeby się przez telefon odgrywać na 
przybyłym grubo po przewidzianym dla niego czasie komendancie 
szkoły. Nikt poza nimi dwoma nie wie, co komendant usłyszał 
przez telefon. Był w każdym razie bodaj jedynym człowiekiem, 
który dowiedziawszy się o co chodzi nie okazał ulgi, a tylko z 
bladego zrobił się czerwony, cisnął słuchawką omal nie 
rozłupując bakelitu w drzazgi i polecił Rambo sformować wartę z 
dowolnie wybranych podchorążych, byle mieli pobrany ekwipunek i 
właściwe części munduru pozakładane na właściwe części ciała. W 
niemal pół godziny po ogłoszeniu alarmu warunek ten spełniała 
nie więcej niż połowa pensjonariuszy SPR OC. Dlaczego Rambo 
wybrał z tej grupy najwyższych, pozostanie dla mnie na zawsze 
tajemnicą oficerskiej duszy, ale z moimi bez mała dwoma metrami 
nie miałem najmniejszej szansy umknąć jego bystremu oku. 
     Mówiąc nawiasem, nasz odjazd nie zakończył bynajmniej 
zamieszania. Można powiedzieć, że z punktu widzenia wewnętrznej 
logiki alarmu bojowego był wręcz drobnym i nic nie znaczącym 
epizodem. Alarm bojowy raz zaczęty musiał zostać doprowadzony do 
końca, choćby miało to trwać do sądnego dnia. Pozostałym na 
szkole, kiedy już zdołali się pozbierać, wydano więc cały 
niezbędny sprzęt, a następnie zagnano ich do słania swoich i 
naszych "wozów" według wzoru "łóżko do boju" (wbrew pozorom nie 
był to żaden szwejowski dowcip: tak właśnie nazwano ową misterną 
kompozycję koców i prześcieradeł w regulaminie). Kiedy wreszcie 
się z tym uporali, zaczęła się ceremonia zdawania z takim trudem 
rozdanego ekwipunku, połączona ze składaniem odręcznych podpisów 
we wszystkich przewidzianych do tego miejscach, co potrwało 
niemal już do samej - wyłącznie symbolicznej w tej sytuacji - 
pobudki. Większość pozostałych w budynku zazdrościła tym, którzy 
załapali się na alarmową wartę pod komendą Rambo. Przynajmniej 
tak potem twierdzili. 
     Człowiek, którego urywany, bolesny skowyt wyrwał nas pod 
bramą z omalże szampańskiego nastroju nazywany był dla swej 
chuderlawej postury Jętką i miał ciężkiego pecha. Nikt w całym 
SPR nie dociągał nigdy zbyt mocno paska hełmu, po prostu dla 
wygody. Niektórzy, pomimo napomnień oficerów, nosili je nawet 
zupełnie odpięte, szpanując na amerykańskich chłopców. Tyle, że 
głębokie hełmy amerykańskich chłopców siedzą na głowach 
wystarczająco pewnie, podczas gdy jajowata skorupa, używana w 
ludowym wojsku, kolebie się przy każdym mocniejszym ruchu głową. 
Wyskakując z ciężarówki bezwzględnie trzeba mocno przytrzymać 
hełm ręką. Bażant, który podczas drogi siedział naprzeciwko 
Jętki i który opuścił skrzynię zaraz za Rambo (czy muszę 
nadmieniać, że nasz macho-porucznik wspaniałym, sprężystym 
skokiem znalazł się na ziemi zanim jeszcze samochód zdążył 
zahamować?) zrobił to odruchowo. Jętka, wciąż w nastroju 
odreagowywania, po prostu zapomniał - idę o zakład, że to samo 
przydarzyłoby się więcej niż połowie z obecnych, nie wyłączając 
niżej podpisanego, gdyby przypadkiem siedzieli na jego miejscu. 
Lądując Jętka poślizgnął się na mokrych kamieniach; odruchowo 
zamachał rękami i rzucił się gwałtownie do przodu, by zachować 
równowagę. Zdołał utrzymać się na nogach, ale hełm zwinął mu się 
na głowie i siłą bezwładności wyrżnął właściciela przednią 
krawędzią w nasadę nosa, miażdżąc ją jak skorupkę jajka. 
     Zakrwawiona, skulona na klęczkach ofiara własnej 
niezdarności stała się celem gwałtownego wybuchu gniewu dowódcy. 
Rambo w ogóle nie miał wiele litości dla ludzi w ten czy inny 
sposób uszkodzonych, a już tacy, którzy sami byli sobie winni, 
budzili w nim wyłącznie negatywne odczucia. Tym razem 
spotęgowała je jeszcze świadomość własnego niewybaczalnego 
błędu: porucznik poniewczasie skonstatował, że jako dowódca 
powinien powściągać podwładnych i uświadamiać im powagę 
wykonywanego zadania bojowego w warunkach pokojowych - jak 
definiowały wartę regulaminy - zamiast podbijać bębenka 
opowieściami o swych przygodach z cudzymi żonami. Chcąc zatrzeć 
tę niestosowność, porucznik przystąpił do objaśniania rzeczonej 
powagi teraz, rycząc ile miał tchu w piersiach i gęsto 
przetykając swój wywód inwokacjami do bliżej nie sprecyzowanej 
niewiasty lekkich obyczajów. 
     Ponieważ nikt nie chciał podzielić losu Jętki, któremu 
jakaś litościwa dusza próbowała bez powodzenia opatulić 
przetrącony nos opatrunkiem osobistym, reszta zaimprowizowanej 
warty zachowywała przy wysiadaniu aż przesadną ostrożność. 
Gramoląc się powoli ze skrzyni, z rękami przyciśniętymi do 
hełmów i wypiętymi dla zachowania równowagi tyłkami musieliśmy 
stanowić nader pocieszny widok. Gdyby szweje mogli oglądać 
podobne przybycie bażantów w innych okolicznościach, pokładaliby 
się ze śmiechu i ukuli potem z tego całą legendę, która 
kursowałaby po brygadzie do końca stulecia. Ale tym razem 
zupełnie nie mieli do tego nastroju. Żołnierz przy bramie nawet 
się nie uśmiechnął, przyglądał nam się ze ściągniętymi ustami, a 
na jego twarzy malowała się ogromna ulga. Kilka godzin później 
mieliśmy tę ulgę doskonale zrozumieć sami. 
     Oprócz żołnierza z posterunku przy bramie i jego kolegów 
był jeszcze jeden człowiek, który wydawał się nie zwracać uwagi 
na zakrwawionego Jętkę i wściekłe wrzaski Rambo, choć z innej 
zupełnie przyczyny. 
     Tym człowiekiem byłem ja. 
     Pamiętam, że kiedy wysiadłem z ciężarówki, najpierw uderzył 
mnie w uszy potężny szum lasu. Upiorna symfonia gwizdów, 
szlochów i jęków, wygrywana przez wiatr uwięziony w suchych 
gałęziach, wcześniej zagłuszona pracą silnika i naszym gadaniem, 
teraz otoczyła mnie w jednej chwili ze wszystkich stron, wdarła 
się w uszy, zdawała się wypełniać mnie całego. Obróciłem się od 
ciężarówki i stojąc na skraju drogi spojrzałem w ciemność 
pomiędzy drzewami. 
     Poczułem nagle, jak z niezwykłą siłą powraca do mnie mój 
sen. Jak gdyby gdzieś z najczarniejszych głębin świata, z jego 
mrocznych podziemi, gdzie ścieka i gromadzi się od wieków 
wszelkie popełniane tu zło, wezbrała nagle wielka, czarna fala - 
i jakby ta fala z rykiem runęła wprost na mnie, gotowa pogrążyć 
mnie raz na zawsze, pociągnąć do dna i pochować pod swą masą... 
Nie wiem do dziś, ile to trwało, gdy stałem tak odurzony, 
niezdolny się poruszyć ani odezwać, i zresztą całe szczęście, bo 
gdybym mógł, nie wiem czy nie rzuciłbym się z krzykiem do 
panicznej, ślepej ucieczki przed siebie, jak nieszczęsny 
Chlaptusek. Czarna fala dosięgła mnie, przepłynęła na wskroś, 
zmrażając serce. Widziałem korony drzew, wirujące wysoko nad 
moją głową, czułem w ustach smak piasku i zbutwiałych liści, 
słyszałem wściekłe krzyki, przerażone, obłąkańcze wycie ofiar, 
wywrzaskiwane rozkazy, staccato wystrzałów: niezdolny do ruchu, 
przygnieciony jakimś potwornym ciężarem, opanowany bez reszty 
przeraźliwym, śmiertelnym strachem, zacząłem drżeć. Trząsłem się 
cały nieopanowanie, z każdą chwilą gorzej, i pewnie jeszcze 
chwila, a skończyłoby się to jakimś atakiem histerii, gdybym 
przypadkiem w tej akurat chwili nie wpadł w oko rozsierdzonemu 
porucznikowi. 
   - A ten co, mać, sterczy jak ten wuj goły przy drodze?! - 
rozdarł mi się wprost do ucha. I doprawił po chwili jeszcze 
głośniej, zirytowany brakiem reakcji: - Konie mam wysyłać po 
podchorążego, mać !!? 
     Jego wrzask wydawał się nieskończenie odległym, stłumionym 
wołaniem. Trwało całe lata, nim głos dowódcy zdołał przeniknąć 
do mnie przez czarne odmęty. Minęły miesiące, nim skruszała 
jakaś tłumiąca go bariera, przez którą się przesączał. Fala 
odpłynęła z wolna, i znowu, tak jak godzinę temu, na szkole, 
pozostał po niej jedynie potężny szum lasu i trudny do 
określenia lęk. Przypomniałem sobie, gdzie jestem i co tutaj 
robię. Potem uświadomiłem sobie, że trzęsę się cały jak osika. 
Spróbowałem poruszyć rękami, i ręce posłuchały mnie opornie, 
zdawało się, że przez tych kilka sekund - nie mogło to być 
więcej niż kilka sekund - zdążyły całe poprzerastać jakimiś 
twardymi, obcymi włóknami, drewniejąc od palców w dwa klocki. 
Stuliłem je na brzuchu, przyciskając z całej siły do pasa. 
Przemagając z trudem drżenie karku obróciłem głowę i spojrzałem 
porucznikowi w oczy. Nie spojrzałem w nie jakoś, to znaczy, 
groźnie, czy przenikliwie, czy te rzeczy. Po prostu podniosłem 
na niego wzrok, jak na kamień, drzewo czy cokolwiek innego, a 
Rambo aż odskoczył, niczym zdzielony między oczy obuchem. 
Przyglądał mi się przez parę sekund, po czym, wciąż 
podniesionym, ale już nie tak pewnym głosem, zagonił do 
dwuszeregu. 
     Baczność, spocznij, odlicz, pełna - trwało kęs czasu, nim 
Rambo zdołał dojść do ładu z formalnie dowodzącym zdawaniem 
warty kapralem z zasadniczej i stworzyć pozory regulaminowego 
przejęcia wartowni. Próba zachowania pozorów regulaminowego 
przejęcia posterunków dała efekt zupełnie nieoczekiwany. 
     Ceremonia przekazania warty wymagała, aby rozprowadzający 
zmiany poprzedniej wykonał wraz z naszą zmianą regulaminową 
rundkę wokół obiektu, podczas której podchorążowie zastąpiliby 
jego kolegów. Dla młodego kaprala, który granicę swych 
możliwości osiągnął dochodząc jakoś do siebie po wypadku 
dowódcy, było to zbyt wiele. 
   - Ja tam nie pójdę - powiedział nagle, łamiąc rytualną 
wymianę ustalonych na tę okazję formuł. Powiedział to cicho, 
ledwie dosłyszalnie w bezustannym szumie drzew, jakoś tak 
bezradnie, i jakby z odcieniem wstydu. Na krótką chwilę zapadła 
cisza. Poczułem, jak za mną i wokół mnie zafalowało, nasz 
dwuszereg wygiął się w jednej chwili w półksiężyc pod naporem 
chcących lepiej go dosłyszeć, zdumionych kolegów z boków i z 
tyłu. 
     Porucznika dosłownie zatkało z wrażenia, koledzy kaprala 
trwali w milczeniu, a my nic z tego nie rozumieliśmy. Nikt nam 
przecież nie mówił, dlaczego mamy podmieniać wartę przy Parku 
Magazynowym. Ja wciąż jeszcze przeżywałem doznaną wizję, a 
pozostali byli zbyt zaprzątnięci Jętką, by spróbować wcześniej 
wypytać o to kogokolwiek, choćby tego milczącego żołnierza z 
posterunku przy bramie. Z drugiej strony, wartownicy też wcale 
nie garnęli się do nas z opowieściami. Nawet już po wszystkim, w 
blasku dnia, trudno było z nich cokolwiek wyciągnąć. Wielu 
kumpli miało potem do szwejów straszne pretensje, że nas nie 
uprzedzili. Ale myślę, że w ich sytuacji uporczywe milczenie 
było normalne, i chyba każdy by się tak na ich miejscu zachował. 
     Zaledwie kilkanaście minut wcześniej pułkowa sanitarka 
zabrała nie poznającego ludzi Chlaptuska, i dowódcę warty, o 
którym już wiedzieli, że jeśli nawet jeszcze żyje, to najpewniej 
umrze w drodze do jednostki. Niektórzy wraz z Gorgiem długi czas 
usiłowali bezowocnie znaleźć Kargula, przeczesując dziesiątki 
razy mokre krzaki w ślad za jego nieuchwytnym, rozbrzmiewającym 
coraz słabiej jednocześnie ze wszystkich kierunków jękiem. Ci, 
którzy nie widzieli tego na własne oczy, zdążyli się wszystkiego 
dowiedzieć od kolegów. Widzieli szaleństwo w oczach Oćca, kiedy 
ten odchodził gdzieś w nieznane, i sami przez pewien czas 
poruszali się po granicy obłędu. Spędzili na niej całą 
wieczność. A teraz nagle znaleźli się w obliczu bandy 
rozgadanych bażantów, pośmiewiska całego ludowego wojska, 
przybyłych z zupełnie innego świata, nic nie wiedzących i nie 
przeczuwających. Niby jak mieliby z nami rozmawiać? Jak masz 
opowiedzieć komuś, że widziałeś coś, co nie istnieje, nie może 
istnieć, co mogło się zwidzieć tylko szaleńcowi? Gdy próbujesz 
znaleźć pierwsze słowo, przestajesz wierzyć samemu sobie, nagle 
uderza Cię, jak idiotyczne i bezsensowne jest to, co chcesz 
opowiedzieć. Uświadamiasz sobie, że jeśli się odezwiesz, wszyscy 
uznają Cię za wariata, i co najgorsze, nawet ty sam w duchu 
przyznasz im rację. Więc nie pozostaje nic poza milczeniem. 
Dlatego tak mało wiemy o rzeczach, które by mogły zburzyć nasz 
radosny, racjonalny obraz świata - świata, w którym nic nie czai 
się tuż za krawędzią świadomości, nic nie czycha w ciemności, a 
każdy lęk wystarczy zrozumieć, aby go pokonać. Tak mało wiemy o 
tych rzeczach nie żeby się nie zdarzały czy zdarzały tak bardzo 
rzadko, ale dlatego, że ludzie, którzy ich doświadczyli, są 
skazani na milczenie. 
     Pośród podchorążych byłem wtedy jedynym, który niejasno 
przeczuwał, co się tu dzieje i co się jeszcze zdarzy - a i tak 
odpychałem od siebie tę nie wiadomo skąd otrzymaną wiedzę i 
wciąż nie chciałem jej przyjąć do wiadomości. Dla pozostałych 
zachowanie kaprala było w ogóle pierwszym sygnałem, że z 
wartownikami coś jest nie tak. 
   - Co?! - wykrztusił z siebie w końcu Rambo, mrużąc oczy i 
wysuwając do przodu głowę. Przez chwilę wydawało się, że zaraz 
doskoczy do kaprala i chwyci go za gardło. 
   - Nie pójdę - powtórzył kapral błagalnie, opuszczając głowę. 
Stojąc tak pomiędzy dwoma dwuszeregami, bezradny, ze skulonymi 
ramionami, nosem czerwonym jeszcze i nabrzmiałym od uderzenia 
rzemienną bosmanką Gorga, wydawał się uosobieniem chłopięcej 
bezradności. 
     Porucznik zdążył tylko nabrać głęboko powietrza, ale 
powstrzymał się przed wrzaskiem. Nagle skulone ramiona chłopaka 
zaczęły coraz wyraźniej drżeć, w oczach zaszkliły mu się łzy, 
pociekły dwoma strumieniami w dół, po policzkach, na przemoczoną 
bechatkę. Kapral zaczął łkać, potrząsając głową, i wystarczyła 
chwila, by jego łkanie zamieniło się w donośny, bezwstydny płacz 
skrzywdzonego, nic nie rozumiejącego dziecka. 
     Chociaż latarnie nad bramą nie dawały zbyt wiele światła, 
można było dostrzec, że Rambo pobladł. Zaciął usta i zacisnął 
pięści, targany sprzecznymi uczuciami. Kapral nie mógł zrobić 
nic, co wzbudziłoby w poruczniku głębszą pogardę. Z drugiej 
strony, Rambo wyczuwał, że jeżeli w tej chwili uderzy płaczącego 
albo będzie na niego wrzeszczeć, wyjdzie na łajdaka, który 
pastwi się nad bezbronnym. Ale z kolei, na kogoś rozedrzeć się 
musiał - idiotyczna sytuacja, jakiej najpewniej nie 
przewidziałby w najgorszym śnie, sprawiała, że jego autorytet 
dowódcy, wystarczająco już nadszarpnięty gadatliwością w 
podróży, kruszył się z każdą chwilą coraz bardziej. 
     Ostatecznie postanowił się wyładować na Gorgu. Być może 
wyczuł, iż to on tak naprawdę dowodził wartą, chociaż osobiście 
mam inne zdanie - jak wspominałem, Gorg drażnił każdego samym 
swoim widokiem, po prostu miał w sobie coś takiego i już. 
   - No i co, to ma być wojsko, co?! - zakrzyknął tonem 
głębokiej drwiny, patrząc mu w twarz. - Żesz wasza mać, gdzie w 
RKU takie łajzy wynajdują... 
     Obrócił się bokiem do łkającego kaprala, jakby chciał w ten 
sposób okazać, że po prostu nie przyjmuje jego istnienia do 
wiadomości. Udał nawet, że nie widzi, kiedy jeden z żołnierzy, 
wyszedłszy z dwuszeregu, objął rozprowadzającego ramieniem i 
odciągnął litościwie na bok. 
     Rambo wprawdzie używał liczby mnogiej, ale wyglądało jakby 
swoje kazanie wygłaszał tylko do Gorga. W stosunkowo krótkim 
wywodzie zdołał pomieścić i próbę zastraszenia, i szczyptę 
rzeczowej perswazji, i, w końcu, rozpaczliwą próbę zagrania na 
ambicji żołnierzy i skłonienia ich, by pokazali, że są 
mężczyznami, a nie śmierdzącymi tchórzami. 
     Żołnierzom najwyraźniej jednak przestało już zależeć na 
dobrej opinii. 
   - Łajzy jesteście! - powtarzał Rambo, zapominając o 
obserwujących tę scenę w głębokim zdumieniu bażantach. - Gnojki! 
Pętaki! Z was ludzi to dopiero trzeba będzie zrobić! 
   - Jakby pan tam poszedł, to by się sam porobił w majtki ze 
strachu! - nie wytrzymał wreszcie Gorg. 
     Przez kilka następnych sekund Rambo miażdżył szczurowatego 
szeregowca wzrokiem i kto go znał, właściwie już wiedział, jak 
to się skończy. 
   - Jaki znowu pan, u wuja pana! - zagrzmiał, biorąc się pod 
boki. - Co wy mi tu pieprzycie, żołnierzu!
   - Mówię, że jakby  o b y w a t e l  porucznik odważył się 
osobiście pójść na piątkę, to by się porobił w majtki. Ze 
strachu - uściślił, żeby nie było niejasności. W głosie Gorga 
drgała furia, mówił z nieruchomą twarzą, patrząc przez Rambo na 
wylot. - Tylko że to obywatelowi porucznikowi nie grozi, bo 
obywatel porucznik pewnie się zaraz położy spać i wuja nie 
wystawi poza wartownię. 
   - No, dobra, mać - skwitował te słowa po chwili milczenia 
Rambo. Potrząsnął Gorgowi przed twarzą palcem i dodał: - 
jesteście rozprowadzającym. Reszta ładować się na ciężarówkę i 
jazda, niedobrze mi na wasz widok. I zabrać mi stąd tego 
histeryka. Tamtego pierdołę też - przypomniał sobie o Jętce, 
wciąż tulącym do twarzy rozłożony, przesiąknięty krwią opatrunek 
osobisty. - A ten pyskaty zostanie na jego miejsce, zameldujcie 
oficerowi dyżurnemu. Zobaczymy, czy się na własnym gównie zaraz 
nie poślizgnie. 
     Gorg zbył zniewagę dumnym milczeniem. Być może czas 
spędzony na poszukiwaniach zaginionego wartownika wywarł na nim 
jakiś ślad, w każdym razie wydawało się, jakby sprowokowany 
przez Rambo wybuch wyczerpał całe tlące się w nim dotąd 
zainteresowanie dla świata. 
     Dopiero teraz Rambo przypomniał sobie o nas. Odwrócił się 
do naszego dwuszeregu, z dumną miną, dałbym głowę, że swoim 
zwyczajem wciągał przy tym brzuch i prężył klatkę piersiową, ale 
w bechatce nie bardzo było to widać. Skinął na naszego 
rozprowadzającego: 
   - Kapralu, ustawcie podchorążych posterunkami. 
   - Obywatelu poruczniku, melduję, że nie było przydziału na 
posterunki - odparł ten z refleksem. 
     Oczywiście. Kiedy pełniliśmy tutaj normalne, przewidziane 
rozpiską warty, każdy miał przydzielony jeden z posterunków. Ale 
ponieważ teraz wartę zebrano nie według drużyn i plutonów, tylko 
podług wzrostu, cały ten podział wziął w łeb. 
     Rambo nie przejął się tym szczególnie. Podszedł do 
dwuszeregu i zanurzył w nim łapy, odgarniając podchorążych 
grupami po trzech na lewą stronę. 
   - Jedynka, dwójka, trójka - słyszałem jego zbliżające się 
odliczanie. - Czwórka - ramię porucznika wcisnęło się pomiędzy 
mnie a sąsiada z prawej strony, odepchnęło go na bok. - Piątka - 
tchnął mi Rambo chwilę później prosto w twarz, dołączając do 
mojej dwójki stojącego w drugim szeregu po lewej stronie 
podchorążego zwanego Chochlikiem. - Szóstka - zakończył tę 
nieskomplikowaną selekcję, z takim samozadowoleniem w głosie, 
jakby dokonał wyczynu wszechczasów, i cofnął się, spoglądając 
znowu na naszego kaprala. Żołnierze z zasadniczej pakowali się 
skwapliwie na skrzynię ciężarówki, naprzeciwko pozostał jedynie 
nieruchomy jak posąg Gorg. 
     Dopiero wtedy obejrzałem się sprawdzić, kto stoi za mną - 
czyli, kto będzie ze mną dzielił zaszczyt warowania na 
posterunku piątym, o którego zniknięciu oczywiście nie mieliśmy 
jeszcze wówczas pojęcia. Był to niejaki Słoniu, absolwent 
krakowskiej historii, rodem z jakiegoś miasteczka pod Bielskiem. 
Równe dwa metry wzrostu i solidna budowa ciała nadawały mu, 
pomimo grubych jak denka butelek okularów, wygląd wzbudzający 
szacunek. Pozory mylą. W istocie Słoniu, choć w sumie przyzwoity 
człowiek, był bodaj najgorszym w SPR panikarzem. Wystarczyło 
przy nim zapalić, żeby zaczął się nerwowo rozglądać, dreptać w 
miejscu i powtarzać z regularnością zegarka: zgaś, bo ktoś 
przyjdzie. Gdyby miał urwać się na lewiznę, umarłby chyba na 
zawał dwa kroki za płotem. 
     Popatrzyłem na niego i chyba odruchowo skinąłem głową. W 
odpowiedzi zdążył tylko otworzyć usta - jak go znam, żeby mi 
przypomnieć, że w szyku nie wolno rozmawiać. 
   - Jeden z każdej trójki dwa kroki do tyłu! - zakomenderował 
kapral, pojąwszy myśl dowódcy. Chochlik wycofał się 
błyskawicznie, wykorzystując moment naszej nieuwagi. 
   - Tylny szereg w lewo zwrot, odmaszerować na wartownię! - 
przejął komendę Rambo. - I zaraz się zabrać do sprzątania 
obiektu, osobiście potem sprawdzę! Pozostali frontem do mnie w 
dwuszeregu zbiórka! 
     Gorg patrzył na mnie i na Słonia. Dziwnie, odniosłem 
wrażenie. 
   - Podchorążowie! - Rambo poczuł się w obowiązku udzielić nam 
kilku wyjaśnień. Mówił głośno, o wiele głośniej niż wymagało 
tego przekrzykiwanie wiatru, z charakterystyczną dla oficerów 
ludowego wojska intonacją. - Warta ma charakter alarmowy. Jak 
widzicie, żołnierze, od której ją przejmujecie, nie byli w 
stanie sprostać zadaniu. Oczekuję, że zachowacie się jak 
przystało na ludzi światłych i przyszłych oficerów. Ze względu 
na szczególne okoliczności postanowiłem wzmocnić wartę i do 
świtu będzie ona pełniona przez dwie zmiany jednocześnie. To 
znaczy - uznał za stosowne wyjaśnić - będziecie na jednym 
posterunku po dwóch. Pytania? 
   - Obywatelu poruczniku, a jakie są te szczególne 
okoliczności? - nie pamiętam, kto zadał to pytanie, ale wyrażało 
one powszechną ciekawość. 
   - Okoliczności są szczególne... - Rambo jakby potrzebował 
chwili do namysłu. - Bo jest awaria oświetlenia na obiekcie, i 
będziecie musieli polegać tylko na własnych latarkach... 
   - A my nie mamy latarek! - odezwał się ktoś. 
   - Cisza! Milczy się w szyku, jak dowódca mówi! - rozdarł się 
porucznik i przez chwilę wydawało się, że nie usłyszymy już od 
niego nic poza kolejną wiązanką dyscyplinującą. Nieoczekiwanie 
jednak podjął dyskusję, argumentując z nieodpartą wojskową 
logiką. - No i co, dzieci jesteście, że musicie mieć latarki? 
Boją się podchorążowie ciemności, tak? Już tu się taki jeden 
przestraszył, mać, i z tego strachu doszło do wypadku z użyciem 
broni, dlatego trzeba było zmieniać wartę, i to są te szczególne 
okoliczności. 
     W taki sposób usłyszeliśmy po raz pierwszy o Gicy i 
Chlaptusku. 
   - I wszystko w tym temacie - zakończył Rambo - Wy 
przynajmniej, kapralu, latarkę macie? To w prawooo... zwrot! - 
Rambo przeszedł na czoło naszej miniaturowej kolumny, gestem 
dłoni wskazując w niej miejsce Gorgowi. 
   - Za mnąąą... marsz! - zakomenderował przez ramię. 
     Ruszyliśmy wąską ścieżką po obwodzie kartofla, odprowadzani 
spojrzeniami kolegów i żołnierzy z zasadniczej. Pozostający na 
miejscu podchorążowie, nie czekając nawet aż odejdziemy, ruszyli 
ku ciężarówce dopytywać się o niedawne wydarzenia, ale ta wiedza 
do nas dotrzeć miała w chwili, gdy straci już znaczenie. 
     Nie spojrzałem wtedy na zegarek. Musiało być trochę po 
czwartej, najdalej wpół do piątej. Ładnych parę godzin do świtu. 
Wyszliśmy szybko z kręgu światła latarń przy bramie, zagłębiając 
się w wilgotny mrok i w szum szarpanych wiatrem drzew. Podczas 
zbiórki jakoś mniej się ten szum słyszało. Teraz, w ciemności, 
znowu spotężniał, zdawał się ogarniać wszystko. Nie sądzę, abym 
kiedykolwiek w życiu mógł ten upiorny dźwięk zapomnieć, i abym 
kiedykolwiek mógł słyszeć szum szarpanych wiatrem drzew bez 
zimnego dreszczu. 
     Wystarczyło dosłownie kilka kroków w tej ciemności, abym 
doświadczył niezwykłego uczucia, jakbym tak naprawdę znajdował 
się zupełnie gdzie indziej. Ciemna fala wróciła. Nie był to już 
ten blady, nieokreślony lęk, który chwycił mnie za gardło i 
wytrącił ze snu w żołnierskiej izbie. Nie był to też dziki, 
nieokiełznany strach, jakiego doświadczyłem przed bramą. 
Panowałem nad nim i wiedziałem już, czego się bałem. Bałem się 
tego lasu. Tych właśnie drzew i zalegającej między nimi 
ciemności. Delikatny smrodek zbutwiałych liści, bijący z 
poruszonej podeszwami wojskowych butów, rozmiękłej ściółki, 
zdawał się nieznośnie silny, nagle zaczął przyprawiać mnie o 
mdłości. Pamiętałem ten cmentarny odór z mojego snu i z dziwnej 
wizji na jawie. Niewiele pamiętałem poza tym, choć już znacznie 
więcej niż wtedy, gdy samotnie zmagałem się z lękiem w umywalni 
- jakieś oderwane obrazy i dźwięki, korony drzew w ostrym 
słońcu, miękki, mrowiący się pod palcami podszyt - ale cokolwiek 
było w tym śnie, było przesiąknięte zapachem zbutwiałych, 
rozkładających się liści. Nienawidziłem tego zapachu, czy może 
nienawidziłem czegoś, co ten zapach za sobą ciągnęło, a co wciąż 
pozostawało niedostępne moim zmysłom, ukryte za krawędzią jawy. 
     Szliśmy jakiś czas w ciszy, nie widząc nawet pleców swych 
poprzedników. Potem, za którymś zakrętem, idący za porucznikiem 
rozprowadzający zamigotał na jego polecenie latarką, z ciemności 
przed nami odpowiedziało mu identyczne, zielone światło i chwilę 
później zatrzymaliśmy się przed posterunkiem II. Dwójka 
podchorążych, idących za Rambo, kapralem i Gorgiem, skierowała 
się ku budce, stojący przy niej żołnierz dołączył do naszej 
kolumny i ruszyliśmy dalej. Żadnego słowa. Trójka. To samo. 
Plaża. Czwórka. Nie docenialiśmy wtedy faktu, że Gorg podczas 
swych krótkich i nerwowych rządów na wartowni pomyślał o 
obsadzeniu opuszczonych posterunków Chlaptuska i Oćca. 
   - O w duszę! - odezwał się nagle ktoś, chwilę potem, jak 
zmieniliśmy wartownika na czwórce i skręciliśmy z plaży z 
powrotem pomiędzy drzewa. Trudno mi powiedzieć, czy więcej było 
w tym głosie zaciekawienia, czy lęku. 
     Poczułem, że nasi poprzednicy zatrzymują się, choć nie było 
komendy. Stanąłem i ja. 
   - Tam! Jak rany, zoba... 
     Jakieś czterdzieści metrów od nas długi, przerobiony z 
jakiejś poniemieckiej stodoły magazyn, dochodził prawie do 
ścieżki. Umieszczona nad jego wejściem jarzeniówka rzucała nieco 
światła także za ogrodzenie. W tym świetle mogliśmy zobaczyć, 
jak leśny podszyt unosi się i faluje. Wyglądało to, jak gdyby 
buszował pod nią kret. Kret wielkości małego cielaka, zdolny 
usypać kopiec wysoki prawie na pół metra. 
   - No co jest, mać?! - przypomniał o sobie Rambo. - Kupy błota 
nie widzieli?! Ruszać, do cholery! 
     Ruszyliśmy. Trzydzieści metrów, dwadzieścia. Zanim 
dotarliśmy niemal do samej latarni, kopiec zaczął się już 
rozpływać. Ale z bliska widać było wyraźnie, że wszędzie dookoła 
niego ziemia mrowiła się i drżała, nieznacznie, lecz wyraźnie 
poruszając podszytem. Patrzyliśmy na to w milczeniu, z trudem 
ciągnąc za sobą zesztywniałe nagle nogi. Ale nikt poza mną nie 
poczuł wtedy wionącego od poruszającej się ziemi trupiego odoru. 
Widocznie także i na to moje sny i wizje wyczuliły mnie daleko 
bardziej od pozostałych. Stęchła woń uderzyła mnie w nozdrza, 
przyprawiając o nagłą falę mdłości. Słodkawy, nieopisanie 
obrzydliwy smród rozkładu. Żołądek w jednej chwili skurczył się 
w twardą, ciężką kulę, usta wypełnił wraz z napływającą śliną 
obrzydliwy posmak. Pomimo zimna listopadowej nocy nagle zrobiło 
mi się gorąco, zabrakło tchu. Przez chwilę myślałem wręcz, że 
stracę przytomność - walcząc rozpaczliwie, by utrzymać się na 
nogach, nie zauważyłem zakrętu i omal nie wpakowałem się w 
krzaki. 
     Ocalił mnie silne szarpnięcie za ramię. Słoniu. 
Wybełkotałem coś w odpowiedzi na jego pytanie, rozpinając 
najwyższy guzik bechatki. Trupi odór zniknął równie nagle, jak 
się pojawił. Oddychałem ciężko zimnym, przesyconym wilgocią 
powietrzem. 
     Skrawek światła zniknął za drzewami i znowu szliśmy w 
absolutnej ciemności, zimnej i oślizłej. Nie widziałem nic, ale 
nie mogłem oprzeć się wrażeniu, że wszędzie dookoła nas ziemia 
unosi się i opada, jakby tuż pod warstwą mokrych liści, 
rozgarnianą co chwila naszymi butami, roiły się całe armie 
podziemnych stworzeń. I gdy tak szliśmy, ciemność, gęsta od 
odoru rozkładu i niewidzialnych robaków przywołała do mojej 
pamięci kolejne obrazy z nocnego koszmaru. Ciemny całun, 
spowijający okropną wizję pękł w jednej chwili i nagle jaskrawo 
uświadomiłem sobie, czym był ten sen, z którym zmagałem się nocą 
w pustej umywalni. 
     Zrozumiałem, że był on wezwaniem. 4. Krwawy las
     Rambo o mało nie ustawił nas na szóstce. Dopiero po chwili 
zorientował się, że po drodze jakimś cudem wyminęliśmy jeden 
posterunek. Powstrzymał ruchem ręki wartownika, który już kwapił 
się dołączyć do swoich kolegów na końcu naszej kolumny, i po 
chwili namysłu zaczął prowadzić nas z powrotem. 
     Ja i Słoniu szliśmy wtedy na czele, tuż za naszym 
rozprowadzającym i Gorgiem. Po kilku minutach w zupełnej 
ciemności, kiedy oczy przyzwyczaiły się do niej, na szóstce 
wydawało się być stosunkowo jasno, biło tu światło od dość 
odległych wprawdzie, ale nie zasłoniętych drzewami magazynów. 
Pamiętam doskonale wysiłek na twarzy Rambo, by nie okazać 
zdumienia. Gorg obejrzał się na nas, w jego oczach błysnęła 
przez chwilę złośliwa satysfakcja, i jeszcze coś, coś podłego i 
nienawistnego - tak przynajmniej to wtedy odebrałem. 
     Znowu minęliśmy miejsce, gdzie poblask jarzeniówki 
oświetlał poruszającą się niespokojnie ziemię, znowu stanęliśmy 
na czwórce, wykręciliśmy i przebyliśmy tę drogę jeszcze raz. Za 
każdym razem szybciej. Gorg nawet nie próbował ukryć krzywiącego 
mu twarz drwiącego uśmiechu. 
   - No, szeregowy - porucznik nie wytrzymał drwiny w jego 
wyrazie twarzy. - Dlaczego mi o tym nie zameldowano? 
   - A uwierzyłby pan? - odparł Gorg, znowu niezgodnie z 
regulaminem, ale tym razem nie pobudziło to przeciwdziałania 
zaaferowanego niezwykłością sytuacji Rambo. 
     Gdyby Gorg na tym poprzestał, osiągnąłby znaczną przewagę w 
milczącym pojedynku z porucznikiem. Ale on też sięgnął już tej 
nocy granic swej wytrzymałości. 
   - A co sobie myślicie! - wybuchnął nagle. Odszedł parę kroków 
i odwrócił się tak, by móc zwracać się jednocześnie i do nas, i 
do Rambo i, jakby szukając w nim świadka, do wciąż tkwiącego na 
posterunku żołnierza z jego warty. - Myślicie sobie, że się 
wsiokom coś przywidziało, tak? Sobie myślicie, że tacy mądrzy 
jesteście, tak? No to bądźcie teraz, mać, tacy mądrzy, żeby mi 
powiedzieć co się tutaj wyrabia, do wuja pana złamanego! 
Widzieliście, jak się tam ziemia trzęsie, jak wszystko chodzi? A 
jeszcze idźcie sobie poszukać Kargula, tam, w tych krzakach! 
     Ktoś z naszych usiłował poklepać go po ramieniu czy w jakiś 
inny sposób dać do zrozumienia, że wcale go nie uważamy za 
wsioka i że może bez obawy powiedzieć, co się tu właściwie 
dzieje, ale Gorg odepchnął go bezceremonialnie i ciskał się 
dalej. Opowiadał nieskładnie, że Chlaptusek nie zląkłby się byle 
czego, że Kargul jęczy tu i zdycha gdzieś w pobliżu, i że 
wszyscy jeszcze popamiętamy i zobaczymy. Momentami zaczynał 
mówić już prawie normalnie, to znowu nagle jego głos ponownie 
załamywał się na krawędzi krzyku. Po twarzach moich kolegów 
widziałem, że to, co mówił, zdołało ich przestraszyć. Ze mną, 
nieoczekiwanie, było odwrotnie. Mój przydział strachu na tę noc 
już został wyczerpany i słowa Gorga przyjąłem raczej jak coś 
spodziewanego, jak długo oczekiwane wyjaśnienie. Nieomal 
przyniosły mi ulgę. 
   - A do czego oni strzelali? - zapytał wreszcie podchorąży, 
którego nazywaliśmy Tytusem, przydzielony na posterunek VI. - 
Ten Chlaptusek i drugi? 
   - A wuj ich tam wie! Do czegoś musieli! 
   - A ja wiem - odezwał się nieoczekiwanie zza naszych pleców 
żołnierz, zdjęty dopiero co z posterunku II, niejaki Wasyl. - No 
bo... - zacukał się na chwilę, gdy wszyscy nagle odwrócili się, 
wbijając w niego pytające spojrzenia, ale był zbyt przejęty, 
żeby zapomnieć języka w gębie. - No bo, to było tak, że najpierw 
się zaczął taki hałas, nie? Tu od tej strony. Niby ciągle las 
szumiał, ale jak się tak po długim czasie wsłuchało... Taki 
hałas, dziwny. Jak tak, wiecie, stoi człowiek, stoi, no to i 
myśli, co to mogło być. I tak: jak Kargul zaczął strzelać, to 
się jeszcze światło paliło, nie? Czyli że to wszystko widzieli z 
Chlaptuskiem, co za ogrodzeniem. Jak się tam ziemia kotłuje, i 
pewnie tutaj też, tylko teraz za ciemno, to nie widać. Jakby, 
no... - im bliżej był pointy swoich rozmyślań, tym jego głos 
stawał się mniej pewny. Gdyby ktokolwiek z nas się w tym 
momencie uśmiechnął, Wasyl pewnie by się zaraz zawstydził i 
zamilkł, ale wszystkie twarze były poważne. Tam, przy magazynie, 
ziemia naprawdę się kotłowała i wszyscy to widzieli. 
   - No, jakby coś spod niej  w y l a z ł o. - dokończył Wasyl. 
     W ciszy, która teraz zapadła, słychać było z początku tylko 
nieustanny, monotonny szum drzew. Potem odezwał się w niej 
drwiący, pogardliwy śmiech naszego porucznika. Rambo odczekał, 
aż wszyscy przenieśli spojrzenia na niego, po czym podszedł do 
budki wartownika i sięgnął po słuchawkę telefonu. Podniósł ją do 
ucha, odwracając się do nas bokiem, i odmierzonym ruchem, typu 
"pokazuję i omawiam", uderzył kilka razy w widełki. 
   - Dowódca warty - oznajmił słuchawce. - Łączcie z oficerem 
dyżurnym. - Odczekał chwilę. - Mirek? Obywatelu poruczniku, 
melduję się z powiadomieniem... Tak? Tak, oczywiście. - Znowu 
chwila ciszy, podczas której Rambo odruchowo przybrał przy 
telefonie postawę na baczność. - Obywatelu pułkowniku, melduję 
się dowódca warty alarmowej, porucznik Porowicz... 
     Oznaczało to, że na brygadzie fala wzbudzona tutejszymi 
wydarzeniami dotarła już do samych szczytów władzy - to znaczy 
do pułkownika Czachorskiego. Nie mieliśmy jednak za bardzo czasu 
o tym myśleć, ciekawi, w jaki sposób Rambo przedstawi mu sprawę. 
Ktokolwiek spodziewał się, że nasz porucznik nie sprosta takiemu 
zadaniu, miał zostać srodze zawiedziony. 
   - Melduję, obywatelu pułkowniku, że mamy tutaj do czynienia z 
fenomenem fizyczno-przyrodniczym - oznajmił z równym spokojem, 
jakby meldował stan osobowy na porannym apelu. - Objawia się w 
taki sposób, że nastąpiła trudna do usunięcia awaria 
zewnętrznego oświetlenia i nie możemy dotrzeć do posterunku 
piątego. Nie stwierdziłem przeniknięcia osób obcych na teren 
magazynowy ani naruszenia... 
     Znowu chwila ciszy. Na zmarszczonym czole Rambo odbił się 
intensywny wysiłek umysłowy. Niebezowocny, jak się za chwilę 
mogliśmy przekonać. 
   - Melduję, obywatelu pułkowniku, że próby zbliżenia do 
posterunku powodują doznawanie zaburzeń orientacji. Bez wsparcia 
służb specjalistycznych nie jestem w stanie określić ich 
mechanizmu. W każdym razie wśród żołnierzy służby zasadniczej 
wywołały one panikę. 
     Rambo prezentował takie opanowanie i pewność siebie, że 
przez chwilę nawet ja omal nie uwierzyłem w jego proste i 
oczywiste jak z "Młodego Technika" wyjaśnienie faktów. 
   - Nie mogę wykluczyć, obywatelu pułkowniku, ale jeśli był to 
jakiś gaz czy coś w tym rodzaju, to w każdym razie sytuacja jest 
w tej chwili opanowana. Tak, jestem pewien, obywatelu 
pułkowniku. Moi podchorążowie nie boją się duchów. 
     Ostatnie słowa, wypowiedziane jakby odrobinę głośniej, były 
skierowane bardziej do nas, niż do dowódcy brygady. Mimo 
niepowodzenia z wartownikami, Rambo nadal konsekwentnie stosował 
najskuteczniejszą w swoim przekonaniu metodę wychowawczą, czyli 
odwoływanie się do męskiej ambicji. 
   - Tak jest, kończę inspekcję wart i zaraz ich odsyłam. 
Odmeldowuję się, obywatelu pułkowniku. 
     Nie trzeba było wielkiego znawcy ludzkiej psychiki, by po 
sposobie, w jaki Rambo odłożył słuchawkę i odwrócił się do nas, 
odgadnąć stan jego ducha. Ostatni raz widzieliśmy go takiego, 
gdy na naszych oczach wystrzelał 46 na 50 z broni krótkiej. 
   - Wartownicy na posterunek i idziemy. I liczę - zawiesił na 
chwilę głos dla zaznaczenia, że to, co teraz powie, będzie ważne 
- liczę, że mnie podchorążowie nie skompromitują przed dowódcą 
brygady. Ale na wszelki wypadek przypomnę jeszcze, jak się 
wartownik ma zachować, gdyby mu coś  w y l a z ł o . Najpierw ma 
powiedzieć: "Stój, służba wartownicza, kto idzie". Gdyby to nie 
wystarczyło, ma powtórzyć: "Stój, bo będę strzelać". Potem oddać 
strzał w powietrze, a potem do tego, co wylazło. I pod żadnym 
pozorem nie ruszać się z posterunku, bo nogi... - zakończył 
wymownym gestem i odczekawszy, aż sformujemy kolumnę dwójkową 
ruszył stanąć na jej czele. 
   - Obywatelu poruczniku, szeregowy podchorąży Dacynicz melduje 
się z zapytaniem! - wyklepał regulaminową formułkę Słoniu. 
   - Walcie, podchorąży. 
   - My byśmy z Perszingiem wrócili na wartownię. Bo jak ten 
fenomen fizyczno-przyrodniczy, i naszego posterunku nie ma, to 
myślę, że... 
    Poczciwy kretyn zacytował go w najlepszej wierze, ale Rambo 
uznał, że sobie kpi. Widać nie był aż tak pewny udzielonych 
pułkownikowi wyjaśnień, jak na to wyglądało. 
   - Myśleć to będziecie, jak zostaniecie generałem! A teraz to 
jesteście na warcie, zrozumiano? 
   - Rozkaz! 
   - No dobra - w stu procentach regulaminowa odpowiedź nieco 
udobruchała oficera. - Zostańcie tutaj i będziecie z tym drugim 
patrolować do posterunku czwartego i z powrotem. I wszystko w 
tym temacie! 
     Tym sposobem obsada posterunku czwartego powiększyła się do 
czterech osób. Patrzyliśmy przez chwilę, jak prowadzona przez 
Rambo zmiana znika w mroku ścieżki, w kierunku ostatniego, 
bliskiego już wartowni posterunku. Kilka minut potem ostatni 
szweje dołączyli do swoich kolegów na skrzyni ciężarówki i 
pojechali razem z nimi do koszar, gdzie oczekiwał już na nich 
dowódca brygady z oficerami dyżurnym i operacyjnym oraz 
wiadomością o śmierci Gicy. Żołnierzom nie pozwolono wrócić do 
swojego pododdziału: od razu z marszu zaczęto śledztwo. Nie 
dlatego, żeby dowódca brygady nie mógł się doczekać przyjazdu 
WSW z Giżycka - śmiertelne wypadki na warcie zdarzały się na 
tyle rzadko, że można się tego było spodziewać z samego rana. 
Chodziło właśnie, wręcz przeciwnie, o to, by być na ten przyjazd 
przygotowanym i zawczasu wiedzieć, czego się trzymać. 
     Już wtedy musiała zapaść decyzja, że winnym zostanie Gorg. 
Ktoś musiał być winnym, wojsko ma swoje prawa, a Gorg nadawał 
się do tego doskonale: u wszystkich oficerów miał przerąbane, a 
z żołnierzy też chyba nikt go nie lubił. Przesłuchania zmieniły 
się w kolekcjonowanie oskarżeń, które można by mu przedstawić. 
Wymuszenie przejęcia dowództwa od starszego stopniem, przy 
wykorzystaniu jego chwilowej niedyspozycji i zastosowaniu 
przemocy fizycznej; nieudzielenie należytej pomocy rannemu 
dowódcy, co stało się bezpośrednią przyczyną jego śmierci; 
wprowadzenie w błąd oficera dyżurnego co do charakteru zdarzenia 
przez złożenie niewłaściwego meldunku; niezapobieżenie ucieczce 
z warty dwóch szeregowych, jakkolwiek jeden z nich oznajmił 
otwarcie swój zamiar oskarżonemu, w chwili, gdy ten samowolnie i 
bezprawnie pełnił obowiązki dowódcy warty. 
     Tego postanowiono się trzymać po tej pierwszej, nocnej 
turze przesłuchań. Potem, od następnego dnia, przez długie 
tygodnie trwać miało na brygadzie starcie dwóch potężnych woli: 
pułkownika Czachorskiego z jednej, a kierującego komisją WSW 
majora Brony z drugiej strony. Major Brona przyjechał do 
Węgorzewa ze swoją wersją wydarzeń, którą potem uparcie starał 
się przeforsować: podwójna dezercja wskazywała mu jednoznacznie 
na przeprowadzony z premedytacją zamach na podoficera, zapewne 
połączony z rabunkiem. Na takie załatwienie sprawy oczywiście 
dowódca brygady nie mógł pozwolić, i miał w ręku silne atuty. 
Wprawdzie lawina kontroli, jaka spadła potem na Park Magazynowy 
ujawniła w nim obfitość wszelkiego rodzaju braków, w tym 
niektóre datujące się jeszcze z czasów marszałka Spychalskiego, 
ale nie brakowało akurat niczego takiego, co mogli by po zabiciu 
Gicy wynieść dezerterujący Ociec z Kargulem. Ten pierwszy, na 
dodatek, przed opuszczeniem warty oddał broń i prawie cały 
ekwipunek. W żaden też sposób nie mógł major Brona obalić 
lekarskiego orzeczenia o niepoczytalności Chlaptuska. Z każdym 
dniem długiego śledztwa górę brała zaimprowizowana przez Rambo 
teoria fenomenu fizyczno-przyrodniczego i spowodowanej nim 
paniki wśród wartowników, której skutki spotęgowało ze wszech 
miar naganne postępowanie Gorga. 
     I oczywiście, koronnym argumentem na rzecz tej tezy zdołano 
także uczynić to, jak zakończyła się nasza alarmowa warta. To, 
co stało się pomiędzy pozostawieniem nas przez Rambo na 
posterunku VI a świtem. 
     Patrzyliśmy w milczeniu za odchodzącymi, aż zniknęli w 
mroku. Milczeliśmy nie dlatego, by nie było o czym gadać. Było. 
Tylko jakoś nikt nie potrafił znaleźć dobrych słów, żeby zacząć. 
     Znalazł je w końcu człowiek, który dzielił z Tytusem 
przydział na szóstkę, doktorant filozofii o przezwisku Dziewica. 
   - A tam się naprawdę ziemia rusza, i takiego wała - rozprawił 
się zwięźle z poręczną frazą o fizyczno-przyrodniczym fenomenie. 
     Wszyscy wpatrywaliśmy się przez siatkę ogrodzenia w czerń 
lasu, ale nawet jeśli cokolwiek się tam działo, z tego miejsca 
nic nie mogliśmy dostrzec. Poświata jarzeniówek, bijąca od 
strony magazynów, choć dawała nikłe poczucie bezpieczeństwa - 
dopiero po dłuższej chwili zauważyłem, że podświadomie 
skupiliśmy się całą czwórką w plamie światła - zarazem 
utrudniała sięgnięcie wzrokiem w ciemność, poza zatrzymującą ją, 
poprzerastaną trawą i powojem, drucianą siatkę. 
   - A co by tutaj właściwie mogło wyleźć? - podjął Słoniu, z 
pozoru od rzeczy, ale wszyscy wiedzieliśmy o co chodzi. 
   - Trup! - oznajmił Tytus, wysilając się na sztuczny, 
teatralny ton, jakby chciał zostawić sobie furtkę, w razie czego 
udać, że przecież tylko się wygłupiał. 
     Ale nie żartował. Dało się to poznać po głosie. 
   - Naprawdę cię to bawi, Tytus? - zapytałem, z trudem 
panując nad swym głosem. Wiedziałem, kim są ci, którzy się tam 
zwoływali, a ściślej - coś we mnie to wiedziało, ale mój umysł 
wciąż jeszcze bronił się z całych sił przed przyjęciem tej 
wiedzy i pogodzeniem się z nią. 
   - Cholera, nie - przyznał się po dłuższej chwili. 
   - To robi wrażenie, ta ruszająca się ziemia, pewnie. Ale nie 
aż takie, żeby na jej widok zwariować ze strachu i walić z 
kałasza na oślep, do każdego, kto się zbliża - podjął Dziewica. 
- A ten tam Kargul, myślisz, że co się z nim stało? 
   - Może wpadł w jakąś dziurę? Złamał sobie nogę albo coś, i po 
ciemku go nie można znaleźć? 
   - A, żeś mnie uspokoił! Uff! Pewnie, po prostu wpadł w 
dziurę, razem z budką wartowniczą i kawałem ścieżki. Takie 
kontrolne trzęsienie ziemi, na suwalszczyźnie normalka. 
   - A skąd by tu się wziął taki trup? - ciągnął po chwili 
milczenia. - Przecież tu tylko las i las, żadnego cmentarza aż 
do ruskich. 
     Otworzyłem usta, wciąż jeszcze niezdecydowany, czy 
powiedzieć to na głos. 
   - Idź do diabła, pogadajmy o czym innym - zaproponował Tytus. 
- Szlag! 
   - Co? 
   - Zapałki! Przemokły na durch! Ma ktoś ogień? 
     Zapaliliśmy, chowając papierosy przed wiatrem w zgrabiałych 
dłoniach. Tym samym daliśmy Słoniowi okazję do udowodnienia, że 
co do niego, Rambo miał przynajmniej częściowo rację - znaczy, 
że jeśli nawet bał się duchów, to w każdym razie mniej, niż 
swojego dowódcy. 
   - Chłopaki, dajcie spokój - odezwał się, jak to on, niby to 
ot tak tylko. - On może zaraz przyjść... 
   - Oż, przymknij się, trzęsikiblu! A w ogóle, jakby ci się nie 
zebrało z niego nabijać, to byśmy sobie teraz spokojnie grzali 
tyłki na wartowni! Jaki jest, a coś zameldować musiał, nie? 
   - Ja?! Nabijać? - oczy Słonia za grubymi szkłami były pełne 
tak niekłamanego zdumienia, że w innym nastroju pewnie bym się 
zaśmiał. 
   - A ty wiesz, Perszing - przypomniało się Dziewicy - że tutaj 
na wartowni są "Kroniki Marsjanskie" Bradbury'ego? Paranoja, 
nie? Na giełdach chodzą po dwa, trzy tauzeny, nigdy ich nie 
mogłem dorwać, a tu są. Tylko nie miałem czasu doczytać. Wiecie 
co? - zastanowił się przez chwilę. - Nie będziecie się śmiać? 
   - Nie pierdziel, nawijaj! 
   - Przypomniało mi się takie opowiadanie... Jak tu mieliśmy 
ostatni raz wartę, to je akurat czytałem, jak się facet spotyka 
z gościem sprzed iluś tam lat. Rozumiecie, noc, pustka, i coś 
się takiego porobiło z czasem, że się jakby... miniony czas na 
chwilę zetknął z teraźniejszością. 
   - I co, myślisz, że to coś co wylazło na szwejów...? 
     Kątem oka dostrzegłem, że Słoniu, drepczący dotąd coraz 
bardziej nerwowo wokół trójki palących na warcie przestępców, 
zdecydował się na ostateczny, desperacki krok by nie zostać w 
razie nadejścia porucznika posądzonym o współudział: ucieczkę z 
kręgu światła. Ale nie zwróciłem na niego uwagi. Nie w takiej 
chwili. 
   - To wylazło właśnie z przeszłości - dokończył z przekonaniem 
Dziewica. 
     Tak. To była ostatnia kropla. Ostatni klucz, jakiego 
potrzebował mój umysł, by wydostać się z narzucanych mu przez 
całe życie okowów racjonalizmu. By uwierzyć. 
   - A ja miałem sen - zacząłem. Słyszałem własny głos i 
dziwiłem się, że choć wyraźnie przytłoczony, pozostaje tak mocny 
i pewny. - Dziś w nocy, może w tym samym czasie, kiedy to się 
tutaj działo, a może trochę wcześniej. I śnił mi się ten las. 
Jestem pewien, że właśnie ten, a przecież jak mieliśmy tu warty 
prawie go nie widziałem, bo wypadła mi jedynka, przy bramie... 
   - No, i co z tym lasem? 
     Mimo wilgoci, przesiąkającej nasze mundury i ściekającej po 
twarzach miałem zupełnie suche gardło. 
   - Najpierw nic nie pamiętałem, wiecie, jak to czasem jest ze 
snami, budzisz się i za nic... Potem, jak zobaczyłem te drzewa, 
zaczęło mi się przypominać. Tak po trochu, po kawałku. 
   - No? - ich twarze były pełne przejęcia. - I co ci się śniło? 
   - Rozstrzelanie. Tutaj, w piękny, słoneczny, letni dzień. 
Ciężarówki zwoziły ludzi, z rękami związanymi drutem, z workami 
na głowach... Enkawudziści prowadzili ich na skraj dołów, 
zdejmowali im te worki z głów i strzelali w potylicę. I szli po 
następnego. A kiedy dół się zaczynał wypełniać, wchodzili na te 
trupy, podskakiwali, żeby je ugnieść. 
     Nigdy w życiu nie słyszałem takiej ciszy. Jeśli to słowo 
ma oznaczać brak jakichkolwiek dźwięków, to na nocnej warcie 
cisza nie istnieje. Trzeba tylko odczekać, aż ogłuszone dniem 
uszy odzyskają zdolność rozróżniania tysięcy nocnych szelestów i 
skrzypień, odzywających się w tle twego własnego pulsu - a noc 
ożywa niezliczonymi chrobotami i trzaskami. Ale wtedy wydawało 
mi się, że cały świat zamarł w absolutnym bezruchu. Nawet deszcz 
i wiatr. 
   - Czterdzieści pięć lat. Próchnieli tu, pod tymi liśćmi, i 
nikt o nich nie wiedział, nikt już nie pamiętał. Całe setki. 
Wydaje mi się, że mógłbym pokazać miejsca, gdzie leżą. A dzisiaj 
coś ich zbudziło. I zaczęli się zwoływać. To właśnie usłyszałem, 
w swoim śnie, jak się zwołują. I teraz też ich słyszę. Cały 
czas, coraz mocniej. Rozumiecie? Ja nie. Ale czuję, cały czas 
czułem, gdzieś w środku. Krzyk umarłych, umarłych bez imion, bez 
grobu, krzyża, bez niczyjej łzy. Pomordowanych, i nie 
pomszczonych. To jest straszny krzyk, krzyk umarłych. 
     Ich twarze w poświacie jarzeniówek były blade, kredowo 
białe, czaiło się w nich rozpaczliwe błaganie, żebym obrócił to 
wszystko w żart, zaśmiał się "ale was nabrałem!", coś takiego. 
   - I on jest... coraz głośniejszy - we mnie nie było już ani 
odrobiny strachu. Wszystko złożyło się w całość. Już nie duszny 
lęk, przyczajony na krawędzi jawy, nie podmywająca zmysły czarna 
fala. Po prostu przeznaczenie. Przeznaczenie, któremu trzeba 
stawić czoła, jakkolwiek straszne by było, dobywając na to 
wszystkich sił. 
   - Bo oni jeszcze się nie zeszli - dyszałem. - Jeszcze nie ma 
świtu. Cokolwiek widzieli tamci, to był dopiero początek. 
Uciekajcie stąd. Uciekajcie - powtórzyłem. 
   - Perszing, co ty pieprzysz?! - zapiał Tytus trzęsącym się 
głosem, identycznym jak głos Gorga, gdy wykrzykiwał nam historię 
poszukiwań Kargula. - Przecież ty żyjesz, ty... To niby dlaczego 
akurat ty byś miał słyszeć, jak się tutaj trupy skrzykują? 
   - Nie wiem. Nie wiem. Ale po prostu ich usłyszałem. A teraz 
czuję, że się zbliżają. Nie oszukuję was. Tylko radzę: 
uciekajcie. 
   - A ty? 
     Nie zdążyłem odpowiedzieć, kiedy z ciemności dobiegł nas 
zbliżający się szybko tupot ciężkich, wojskowych butów. Na naszą 
wyspę światła wpadł Słoniu. Śmiertelnie przerażony Słoniu. 
Trząsł się cały. Dyszał, niezdolny wydać z siebie artykułowanego 
dźwięku. Gdy próbował mówić, poruszając z trudem drżącym 
podbródkiem, z jego gardła wydobywały się jakieś rozpaczliwe 
piski i rzężenia, jakie zdarza się słyszeć tylko w zakładach dla 
upośledzonych. 
     Sięgnął ręką za siebie, w dół. Próbował coś pokazać. 
     Już nie było potrzeby. 
     Ziemia pod naszymi stopami zadrżała, poczuliśmy to wszyscy. 
Jakby pod dywanem gnijących liści przetoczyła się 
kilkucentymetrowa fala. Zachwialiśmy się. 
   - Nie próbujcie ich skrzywdzić! Uciekajcie! - zawołałem, i 
były to ostatnie moje słowa, które dobrze pamiętam, zanim świat 
zawirował i wszystko stało się jedną chwilą. 
     Cisza pękła nagle i z mroku uderzyła nas ściana dźwięków. 
Brzmiało to, jakby ktoś jednym szarpnięciem zdarł zasłonę, pod 
którą zebrały się stulecia cierpienia, jęku, niewysłuchanych 
modlitw i przekleństw. Fala przedwiecznego lamentu runęła na 
świat, tratując nas po drodze i przytłaczając. Wraz z nią owiał 
nas z ciemności mdły, trupi fetor, nieopisanie obrzydliwy, 
wyżymający boleśnie wnętrzności i zaciskający gardło. A spodem, 
pod zbutwiałym podszytem, sunął z szelestem rój drobnych, 
miękkich, ohydnych w swej ślepej obłości stworzeń. Ziemia wokół 
zamrowiła się od nich, zafalowała, solidny jeszcze przed chwilą 
grunt w jednej chwili zamienił się w rozmiękłe, wciągające w 
głąb bagnisko. 
     Czułem, jak drżenie ziemi ogarnia moje stopy, łydki, 
kolana, jak mrowiskowy ruch posuwa się po mnie w górę, jak coś 
roi się pod przemoczoną na wskroś bechatką, w jej rękawach, pod 
zapiętym ciasno sztucznym futrem kołnierza, sięga twarzy. 
     Usłyszałem krzyk. 
     Niektórym z was wydaje się może, że wiedzą, co to jest 
krzyk. Mnie też się tak do tego momentu wydawało. A teraz, gdy 
wiem, co to naprawdę jest krzyk, nie potrafię go opisać. To 
wcale nie ten wysoki, przeciągły pisk, nagrywany do filmów czy 
słuchowisk. Prawdziwy krzyk brzmi niepozornie. To, co stanowi 
jego istotę, co w nim najstraszniejsze, wymyka się poza skalę 
dźwięków dostępnych dla ludzkiego ucha. Prawdziwy krzyk drży i 
wibruje w twym mózgu, doświadczany jakimś odrębnym zmysłem, 
którego istnienia nigdy wcześniej nie podejrzewałeś - a to, co 
słychać, to tylko jego szczątki, obcięty dół skali, urywany, 
chropawy, jak krakanie, jak krztuszenie się niemowy. 
     Taki właśnie krzyk usłyszałem i trwało chwilę, nim 
uświadomiłem sobie, że to krzyczą moi koledzy, i że krzyczą 
patrząc na mnie. 
     Z trudem, powoli, poruszyłem zdrewniałym nagle ciałem, 
unosząc dłonie do oczu. Nie miałem już dłoni. Na ogniłych 
kikutach mrowiło się cmentarne robactwo. Nie miałem już oczu. 
Blade, obłe robaki wysypywały się spomiędzy moich gnijących 
powiek. Roiły się w moich ustach, ślepe, bezkształtne, 
wypełzając na świat przez wypróchniałe dziury w policzkach. Nie 
miałem już twarzy. Robaki kłębiły w dziurach po uszach. 
Wypełzały spod kołnierza, z rękawów, jeszcze chwilę temu 
opiętych ciasno, a teraz zwisających luźno na zetlałym truchle. 
     Moje ciało gniło i rozpadało się, zżerane przez robaki, 
Gniło i śmierdziało, odchodząc od zeschniętych kości. Mięso 
psuło się i bolało. Korowód robaków, przybyłych z niepojętnych 
głębin świata, przeciągał przez nie jak przez wypróchniałe 
drzewo, uchodząc dziurami wygniłymi w twarzy i piersiach. 
     Nie miałem już ciała. 
     Nie potrzebowałem go. Nie potrzebowałem oczu, by widzieć. 
Mrok ani odległość nie były już dla mnie zasłoną. Dostrzegałem 
rzeczy, ludzi i myśli bezpośrednio w mym wnętrzu, jeśli można to 
tak nazwać, że miałem jakieś wnętrze - widziałem tak wyraziście, 
jak nigdy dotąd nie podejrzewałbym, że to możliwe. Nie 
potrzebowałem uszu, by słyszeć. Warta, magazyny, las. 
Rozpaczliwa bieganina przerażonych, oszalałych od krzyku 
figurek, uśpione na zimę miasteczko - i dalej, w bezkres, 
gdziekolwiek chciałem sięgnąć myślą. 
     Nie było czasu. Był jeden moment, nieustająca chwila 
stworzenia i śmierci. A dla nich, dla nas, wciąż ta sama chwila 
przeraźliwego strachu, bólu i osamotnienia. Świat nie zna 
straszliwszego bólu, niż ból samotności. Świat nie zna 
straszliwszej samotności, niż samotność umarłych, nabrzmiała 
potworną, nieopisaną krzywdą. Świat nie zna gorszego gniewu, niż 
ślepy gniew niepomszczonych. Nie śmiejcie się ze starych mitów. 
To nie zmyślenia. To okruchy wiedzy o tym, co tak bardzo 
przekracza i przewyższa nasz ślepy świat, gromadzone w skarbcach 
pamięci przez pokolenia i ludy, które mozolnie wyrywały te 
okruchy zza bariery nieprzeniknionego mroku. I które nie 
przypadkiem niczego lękały się bardziej, niż gniewu tych, którzy 
pomarli gwałtownie i nie doczekali się ani pomsty, ani pamięci. 
     Świat nie zna gorszego gniewu, niż ten, który mnie wezwał. 
Dla nich, dla nas, to wciąż była jedna i ta sama chwila, chwila 
potwornego mordu, chwila straszliwej krzywdy, wołającej o 
sprawiedliwość, o ukojenie. Jakaś część mej istoty obserwowała 
jeszcze desperacką bieganinę drobnych figurek w przemoczonych 
mundurach po malutkim Parku Magazynowym, jak po makiecie w 
bunkrze brygady, gdzie pokazywano żołnierzom przed pierwszą 
wartą ich posterunki. Jakaś część mej istoty dostrzegała 
biegnącego ku szóstce Rambo, i rozpaczliwie nawołujących mnie i 
siebie nawzajem kolegów, nie mogących dotrzeć do miejsca, które 
jeszcze przed chwilą było w rzeczywistym świecie, a teraz 
zniknęło, pożarte przez nicość. Ale to działo się gdzieś na 
samym skraju świadomości. Przede wszystkim był ocean 
straszliwego, ślepego gniewu, morze niewypowiedzianej krzywdy i 
samotności, która domagała się zemsty, ślepej zemsty - a ja 
byłem częścią tego morza, jednym z nich, przybywającym, 
powracającym na wezwanie - ale zarazem i jedną z tych drobnych, 
miotających się ślepo po lesie figurek. Dzieliłem i gniew 
umarłych, i przerażenie żywych, i tak rozdarty między światy 
pogrążyłem się w czarnym oceanie śmierci, pełen błagania, by 
powstrzymali swój gniew, by nie mścili się na żywych z innego 
czasu, by wrócili w mrok oczekiwania. 
     Niczego, co się potem działo, nie jestem już pewien. 
                               *
     Jedynym, co zapamiętałem, był ryk silnika i wściekły wrzask 
klaksonu nadjeżdżającego z przeciwka pekaesu. Kierowca wyminął 
mnie w ostatniej chwili. Autobus pomknął dalej, a ja zdałem 
sobie sprawę, że idę. Że idę przez las, asfaltową drogą do 
Węgorzewa. I że pod warstwą listopadowych chmur niebo przeciera 
się w niebieskawy półmrok świtu. 
     Szedłem jak nakręcana lalka, jakby odzyskane jakimś cudem 
ciało przywykło do mojej nieobecności, i teraz zaledwie 
tolerowało świadomość, ale już nauczyło sobie radzić bez niej. 
Krok za krokiem, bez żadnej myśli. Nie wiem, jak długo to 
trwało. Ostatnim, co miałem w głowie, były słowa "nie próbujcie 
ich skrzywdzić, uciekajcie". Resztę miałem mozolnie odzyskiwać 
potem. Ale nigdy nie dotarłem dalej, niż do tej przeraźliwej, 
czarnej otchłani. Wstąpiłem w nią i dalej nie było już nic. 
     Pozostała mi tylko świadomość, że kiedyś wiedziałem. Że 
kiedyś znałem rozwiązanie wszystkich zagadek krwawego lasu i tej 
nigdy nie kończącej się, wiecznej chwili, która trwa tuż za 
progiem naszych zmysłów. Co zetknęło nasz czas z wiekuistym 
trwaniem, akurat tam, akurat wtedy? Co zbudziło zmarłych, co 
wezwało ich tej właśnie zimnej, deszczowej, listopadowej nocy? I 
dlaczego właśnie ja posłuchałem ich wezwania? Czy naprawdę byłem 
jednym z nich? I czy naprawdę mogłem uśmierzyć ich gniew? I 
wreszcie, może najważniejsze: czy jeszcze kiedyś wrócą, 
przebudzą się znowu?
     Wiem, że znałem wszystkie wyjaśnienia, ale musiałem ich 
zapomnieć. Nie mógłbym wrócić, nie mógłbym żyć, gdybym to 
pamiętał. Nie mógłbym nosić w sobie takiej wiedzy i normalnie 
stąpać po ziemi. Niech to zostanie tajemnicą. Wcale nie jest 
tak, żeby ludzie musieli znać wszystkie przyczyny, dla których 
rzeczy dzieją się tak, a nie inaczej. Nie ma, szczerze mówiąc, 
żadnego powodu, dla którego by je mieli znać. 
     Szedłem w stronę miasta, pod szarzejącym niebem, pośród 
szumu drzew, chłostany po twarzy drobnym, zacinającym 
bezustannie deszczem. Zanim dotarłem do pierwszych budynków, 
zdążył już wstać dzień. To, że przyszedłem od przeciwnej strony, 
niż jezioro i Park Magazynowy, było już wtedy ostatnią rzeczą, 
na jaką zwróciłem uwagę. 
     Może ktoś kiedyś rozkopie groby w sosnowym lesie nad 
jeziorem i ze zdumieniem znajdzie w jednym z nich współczesny 
hełm i kałasznikowa. Być może karabin nie zdążył jeszcze 
zardzewieć, i zdumiony do granic możliwości odkrywca zdoła 
odcyfrować jego numer fabryczny, a potem sprawdzić, że tę broń 
miał przy sobie żołnierz, który, wedle ustaleń komisji 
specjalnej, zdezerterował w tym lesie z posterunku wartowniczego 
czterdzieści pięć lat po zasypaniu wypełnionych trupami jam. Ale 
jeśli nawet tak się stanie, ten ktoś nie będzie przecież miał 
innego wyjścia, niż wymyślić sobie szybko jakiś fenomen 
fizyczno-przyrodniczy i wyrzucić nierozwiązywalną zagadkę z 
pamięci. 
     Na rogu, za rynkiem, parter poniemieckiej kamienicy 
zajmował jeden z nielicznych czynnych o tej porze roku sklepów. 
Ni to spożywczy, ni warzywniak, gdzie połowę sali wydzielono na 
wysokie, barowe stoły, o powykrzywianych, metalowych nogach i 
blatach z pilśni pokrytej szarym, wyszczypanym laminatem w 
rzucik imitujący plecionkę. Na tyle blisko od koszar, by wpadać 
tam czasem napchać się pyz albo bigosu, a po cichu chlapnąć pod 
nie czegoś mocniejszego. 
     Ajent opowiadał potem, że można się mnie było przestraszyć. 
Że zbliżyłem się i stanąłem za nim, gdy kręcił nieśpiesznie 
korbką, podnosząc broniącą na noc okien metalową kratę. 
Ociekałem wodą, kapała mi z hełmu, spływała po twarzy, ciekła z 
nasiąkniętego jak gąbka munduru. Odniósł wrażenie, jakbym nie 
mógł mówić od przemarznięcia, ręce mi się trzęsły, ale kiedy 
zlitował się i nalał mi od serca, nie uroniłem ani kropli. Z 
największym trudem, niczym na poły sparaliżowany starzec, 
doniosłem trzymaną oburącz musztardówkę do stołu pod ścianą. 
Wdrapałem się na stołek - wysoki, barowy stołek z pocerowanym 
czarną dratwą siedzeniem z czerwonego skaju - i dopiero wtedy 
wypiłem wódkę jednym haustem. 
     Kiedy odstawiłem szklankę i pozwoliłem zgrabiałym, 
przemarzniętym na kość rękom opaść, z ramienia zsunął mi się 
jakiś zapomniany, dźwigany na nim nieświadomie ciężar i gruchnął 
z metalicznym łoskotem o lastrykową podłogę. 
     Z poszarzałego, zmętniałego lustra nad stołem patrzyła na 
mnie poszarzała, ściągnięta twarz. Oczy pod okapem hełmu jarzyły 
się szaleństwem. 
     Sięgnąłem ręką głowy i po chwili stalowa skorupa rąbnęła 
ciężko o ziemię, obok kałasznikowa. Patrzyłem na leżący u mych 
stóp, zabezpieczony karabin, czując życiodajne, rozchodzące się 
od ściśniętego żołądka ciepło, i w mojej głowie narodziła się 
myśl, że jakiekolwiek były przyczyny, dla których Baskerville 
postanowił wysłać na alarmową wartę właśnie nas, nie mógł wybrać 
lepiej. Nie miał tego oczywiście skąd wiedzieć, ale żaden inny 
oddział nie wyszedłby z tego cało. Nie dałoby się znaleźć innych 
wartowników, żeby w krytycznej chwili nawet nie przyszło im do 
głowy zerwać z ramienia broń i strzelać do tego niewiadomego, 
niepojętego czegoś, co nadchodziło z niezmierzonej ciemności. 
     Przerażony sprzedawca patrzył na mnie w osłupieniu. Przez 
lata spędzone za ladą tego sklepu widział już niejedno. Ale 
jeszcze nigdy nie widział żołnierza, nawet podchorążego, o tak 
wczesnej godzinie, żeby po połówce musztardówki śmiał się 
nieprzytomnie, żeby skręcał się od śmiechu, bijąc głową i dłońmi 
w stół, a potem płakał jak bóbr, i z tego płaczu znów nagle 
wybuchał histerycznym, niepohamowanym chichotem - żeby śmiał się 
i szlochał, na przemian, bez końca, jak ostatni szaleniec. 
                                                   kwiecień 1995
