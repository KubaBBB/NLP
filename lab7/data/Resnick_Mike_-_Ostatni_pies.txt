Autor: Mike Resnick
Tytul: Ostatni pies

(The Last Dog)

Z "NF" 3/93

Pies - stary, wynędzniały, z kręgosłupem ostro sterczącym 
przez pokrywającą jego zabiedzone ciało obwisłą skórę - 
truchtał z nosem przy ziemi przez opustoszałe ulice. Brak mu 
było połowy ucha i większej części ogona, a jego szyję 
spowijała jak szarfa smuga zakrzepłej krwi. Kiedyś miał 
sierść może złocistą, albo jasnobrązową, ale teraz 
nieliczne skrawki zachowanej sierści oblepione paprochami 
i błotem były barwy starej cegły.
   Ponieważ nie wiedział, co to czas, nie miał pojęcia, 
kiedy jadł po raz ostatni - prócz tego, że było to dawno 
temu. Strzaskana chłodnica na cmentarzysku samochodów 
pozwalała mu przez ostatni tydzień zaspokajać pragnienie. 
Trzymał się tej okolicy jeszcze długo po tym, jak 
przeźroczysty, choć rdzawy płyn skończył się.
   Teraz dyszał ciężko, w nie kończących się spazmach 
wdechów i wydechów. Z obolałymi bokami i załzawionymi oczami 
wypuszczał się czasami na wędrówki przez rumowiska 
zrujnowanych domów otaczających nędzne resztki ulicy. 
Poduszki jego łap zrogowaciały od licznych skaleczeń, a oba 
piąte pazury dawno były zdarte.
   Nie ustawał w truchcie, drżąc niekiedy z powodu zimnego 
wiatru hulającego po ulicach wymarłego miasta. W pewnej 
chwili zobaczył szczura, ale z głodu wyrwało mu się 
skomlenie i szczur skrył się w gruzach, zanim pies mógł go 
złapać, więc potruchtał dalej - krok trochę krótszy, trochę 
większy ból w piersiach. Pies szukał odrobiny jedzenia, żeby 
przeżyć następny dzień i mieć siłę, by zapolować na jakieś 
pożywienie, które pozwoli mu przeżyć jeszcze jeden dzień.
   Nagle znieruchomiał, jego zlepione błotem nozdrza łowiły 
wiatr, a żałosny kikut ogona wyprężył się sztywno. 
Pozostawał prawie minutę bez ruchu, jeśli nie liczyć drgawek 
jednej z przednich nóg, a potem przemknął w cień i posuwał 
się powoli w głąb ulicy.
   Wynurzył się w miejscu, które kiedyś było skrzyżowaniem, 
spojrzał na coś po drugiej stronie ulicy i zamrugał. Jego 
wzrok, niespecjalny nawet w dniach młodości i zdrowia, nie 
był w stanie podołać zadaniu, toteż pies zaczął się skradać 
na brzuchu, na pierś ściekały mu strużki śliny.
   Człowiek usłyszał ciche szuranie i wbił wzrok w cień, w 
dłoni zaciskał kawałek starej, grubej listwy. I on był 
wychudzony, brudny, miał skołtunione włosy, brakowało mu 
czterech zębów, a kolejny wygnił w połowie. Stopy miał 
owinięte szmatami, a jego ubranie nie rozpadało się tylko 
dzięki spoiwu brudu.
   - Kto tam? - spytał chrapliwym głosem.
   Pies wyszczerzył kły, wypełzł spomiędzy budynków i parł 
do przodu, z jego gardła dobiegał niski warkot. Człowiek 
zwrócił się ku niemu, wzmacniając chwyt na swojej namiastce 
maczugi. Obaj stanęli w odległości pięciu metrów od siebie, 
napięci i nieruchomi. Powoli mężczyzna zamachnął się pałką; 
pies powoli ugiął tylne łapy.
   Nagle, bez ostrzeżenia, z gruzów wyskoczył szczur. Pies 
rzucił się, ale kij człowieka był szybszy; przeleciał w 
powietrzu, wylądował na grzbiecie szczura i zmiażdżył go, 
zabijając na miejscu.  
   Człowiek ruszył po swoją broń i zdobycz. Kiedy się 
schylał, pies wydał z siebie głębokie warknięcie. Człowiek 
spojrzał na niego przeciągle; potem bardzo powoli, bardzo 
ostrożnie uniósł jeden koniec kija. Drugim końcem tak długo 
grzebał w zmiażdżonych zwłokach szczura, aż rozpadły się na 
pół i popchnął jeden kawałek ścierwa w stronę psa. Pies 
pozostał parę chwil bez ruchu, po czym opuścił głowę, 
pochwycił okrwawiony kawał mięsa i uciekł z nim przez ulicę. 
Zatrzymał się na skraju cienia, położył się i zaczął żuć 
swój straszny posiłek. Człowiek patrzył na niego przez 
chwilę, a potem wziął swoją połowę szczura, przykucnął 
niczym przodek sprzed miliona lat i zrobił to samo co pies.
   Po skończonym posiłku człowiek beknął, podszedł do 
ocalałej ściany budynku, siadł oparty o nią plecami, złożył 
kij na udach i popatrzył na psa. Pies, liżąc przednie łapy, 
które i tak nie miały już nigdy być czyste, odwzajemnił 
spojrzenie.
   I tak usnęli, nieruchomi, w widmowym mieście. Kiedy 
człowiek obudził się następnego ranka, wstał, i to samo 
uczynił pies. Człowiek zarzucił kij na ramię i ruszył w 
drogę, a po chwili pies ruszył za nim. Człowiek spędził 
większość dnia krążąc po mieście, zaglądając w brzuchy 
sklepów i magazynów, klnąc od czasu do czasu, kiedy jeden 
wymarły sklep po drugim skąpiły mu butów, ubrań i jedzenia. O 
zmierzchu rozpalił wśród gruzów małe ognisko i rozejrzał się 
za psem, ale nie dostrzegł go.
   Spał niespokojnie i obudził się jakieś dwie godziny przed 
świtem. Pies spał o sześć metrów od niego. Człowiek usiadł 
gwałtownie, a pies poderwał się i uciekł. Po dziesięciu 
minutach był z powrotem. Zatrzymał się w odległości ponad 
pięciu metrów, był gotów do ponownej ucieczki na najmniejszy 
sygnał zagrożenia, ale jednak wrócił.
   Człowiek spojrzał na psa, wzruszył ramionami i zaczął 
marsz na północ. W połowie dnia dotarł do skraju miasta i 
spostrzegłszy, że ziemia jest miękka i błotnista, za pomocą 
kija i rąk wykopał dołek. Usiadł przy nim i czekał, aż 
powoli wsączy się doń woda. W końcu schylił się i zaczerpnął 
cennego płynu złączonymi dłońmi. Powtórzył tę czynność 
dwukrotnie, po czym podjął marsz. Coś kazało mu się 
odwrócić i wtedy zobaczył, jak pies łapczywie chłepce 
resztki wody.
   Tej nocy człowiekowi trafiła się następna zdobycz, ptak
średniej wielkości, który wleciał do pokoju na pierwszym 
piętrze zrujnowanego hotelu i nie zdołał sobie przypomnieć 
drogi powrotnej, zanim został zmiażdżony. Człowiek zjadł 
większą część zdobyczy, włożył resztki do czegoś, co kiedyś 
było kieszenią i wyszedł na ulicę. Kiedy rzucił resztki na 
ziemię, pies wynurzył się z cienia. Człowiek westchnął, 
wrócił do hotelu i wszedł na pierwsze piętro. W żadnym 
pokoju nie ocalały okna, ale w jednym znalazła się połowa 
materaca, na którą człowiek opadł.
   Kiedy się obudził, pies spał w drzwiach głębokim snem.
   Ruszyli w drogę, tym razem w nieco mniejszej odległości, 
przez pozostałości lasu na północ od miasta. Po przejściu 
niecałych dwudziestu kilometrów trafili na strumyczek, który 
nie zdążył wyschnąć do końca i napili się z niego, najpierw 
człowiek, potem pies. Nocą człowiek rozpalił następne 
ognisko i pies położył się po jego przeciwnej stronie. 
Nazajutrz pies zabił małą, niedożywioną wiewiórkę. Nie 
podzielił się nią z człowiekiem, ale też nie warczał i nie 
szczerzył zębów, kiedy człowiek podszedł do niego. Tej nocy 
człowiek zabił oposa i odpoczywali dwa dni, do ostatniego 
kęsa mięsa torbacza.
   Wędrowali na północ prawie dwa tygodnie, czasem coś 
zabili, czasem znaleźli wodę. Pewnej nocy padało, nie było 
jak zapalić ogniska i człowiek usiadł skulony pod dużym 
drzewem. Wkrótce podszedł pies, usiadł półtora metra dalej i 
powolutku, centymetr po centymetrze zbliżał się w miarę, 
jak deszcz się nasilał. Człowiek machinalnie wyciągnął rękę 
i pogłaskał psa po karku. To był ich pierwszy kontakt 
fizyczny i pies odskoczył z warkotem. Człowiek cofnął rękę i 
znieruchomiał, ale wkrótce pies znowu zaczął się przysuwać.
   Po upływie może dziesięciu minut, a może dwu godzin, 
człowiek ponownie wyciągnął rękę i tym razem pies, choć 
zadrżał, a potem zesztywniał, nie uciekł. Długie palce 
człowieka powoli przesuwały się po poranionej szyi, drapały 
za porozrywanymi uszami, łagodnie głaskały pokrytą strupami 
głowę. Wreszcie człowiek cofnął rękę i położył się na boku. 
Pies popatrzył na niego, westchnął i przytulił się do jego 
wychudzonego ciała.
   Następnego ranka człowieka obudziło uczucie ucisku czegoś 
ciepłego i szorstkiego na ręce. To nie był chłodny, wilgotny 
nos psa z książek, ponieważ ten pies nie był z książek. To 
był Ostatni Pies, a on był Ostatnim Człowiekiem, i jeśli 
wyglądali niezbyt heroicznie, to przynajmniej nie było w 
pobliżu nikogo, kto widziałby i opłakiwał upadek Wielkich.
   Człowiek poklepał psa po głowie, wstał, przeciągnął się 
i ruszył. Pies truchtał u jego boku i po raz pierwszy od 
wielu lat kikut jego ogona ruszał się szybko z boku na bok. 
Polowali, jedli, pili i spali i powtarzali tę sekwencję 
wciąż od nowa.
   A potem natknęli się na Innego.
   Inny nie wyglądał ani jak człowiek ani jak pies, ani jak 
cokolwiek znanego na Ziemi, gdyż rzeczywiście był 
nieziemski. Przybył spoza Centauri, spoza Arcturusa, i 
jeszcze dalej zza Antarów, z głębi jądra Galaktyki, gdzie 
gwiazdy są tak stłoczone, że nigdy nie nadchodzi zmierzch. 
Przybył, zobaczył i podbił.
   - Tyyy! - syknął człowiek i uniósł w górę kij.
   - Jesteś ostatni - powiedział Inny. - Przez sześć lat 
pustoszyłem tę planetę, przez sześć lat jadłem sam, spałem 
sam, sam żyłem i tropiłem niedobitków wojny, jednego po 
drugim, i ty jesteś ostatni. Do zabicia zostałeś tylko ty, a 
potem mogę wracać do domu.
   Wyciągnął broń, która dziwnie przypominała pistolet, choć 
nim nie była.
   Człowiek kucnął i przygotował się do rzutu kijem, lecz 
kiedy to robił, ceglasta, szczeciniasta, przestraszona
machina zniszczenia wyskoczyła zza jego pleców, pokonując 
susami przestrzeń dzielącą ją od Innego. Inny dotknął 
czegoś, co można by od biedy uznać za pas, wykonał szybki 
gest i pies odbił się od czegoś niewidzialnego, 
niewyczuwalnego, ale namacalnego.
   A potem powoli, prawie od niechcenia, Inny skierował broń 
ku człowiekowi. Nie było żadnej eksplozji, żadnego błysku, 
żadnego wizgotu, ale nagle człowiek chwycił się za gardło i 
padł na ziemię.
   Pies wstał i mozolnie pokuśtykał do człowieka. Obwąchał 
jego twarz, zaskomlał i spróbował łapą obrócić ciało.
   - To zbyteczne - powiedział Inny, choć jego usta nie 
poruszyły się. - On był ostatni, a teraz nie żyje.
   Pies jeszcze raz zaskomlał i popchnął nosem martwą głowę 
człowieka.
   - Pójdź, zwierzę - powiedział Inny bez słów. - Chodź ze 
mną, a nakarmię cię i opatrzę twoje rany.
   - Zostanę z człowiekiem - powiedział pies, również bez 
słów.
   - Ale on nie żyje - powiedział Inny. - Wkrótce 
zgłodniejesz i osłabniesz.
   - I tak jestem głodny i słaby - powiedział pies.
   Inny postąpił naprzód, ale zatrzymał się, kiedy pies 
odsłonił zęby i zawarczał.
   - On nie zasługiwał na twoją lojalność - powiedział 
Inny.
   - On był moim... - mózg psa szukał słowa, ale pojęcie, 
którego szukał, przekraczało dalece jego zdolności 
wysłowienia. - Był moim przyjacielem.
   - Był moim wrogiem - powiedział Inny. - Był drobnym, 
pozbawionym skrupułów barbarzyńcą, był wcieleniem grzechów 
istot skazanych. Był człowiekiem.
   - Tak - powiedział pies. - Był człowiekiem. 
   Ze skomleniem pies położył się obok ciała człowieka i 
złożył głowę na jego piersi.  
   - Już ich nie ma - powiedział Inny. - A ty wkrótce go 
opuścisz.
   Pies spojrzał na Innego i ponownie warknął, a potem Inny 
odszedł i pies został sam z człowiekiem. Oblizał go, 
obwąchał, pilnował go przez dwa dni i dwie noce. A potem, 
tak jak powiedział Inny, odszedł w poszukiwaniu jedzenia i 
picia.
   I trafił do doliny tłustych, leniwych królików i 
chłodnych, przejrzystych stawów, więc jadł, pił i nabierał 
siły, a jego rany zaczęły się zasklepiać i goić, wyrosła mu 
też długa i lśniąca sierść.
   A ponieważ był tylko psem, nie upłynęło wiele czasu, aż 
zapomniał, że było coś takiego jak człowiek. Wyjąwszy 
chłodne noce, kiedy leżał samotnie pod drzewem w dolinie i 
marzył o więzi, którą tworzył delikatny dotyk albo słowo 
ledwie słyszalne przez trzaskanie ogniska.
   Pewnego dnia zapomniał nawet o tym, że jest psem. Zdawało 
mu się, że wewnętrzna pustka, którą odczuwa, pochodzi tylko 
z głodu. A kiedy zestarzał się, ogarnęła go słabość i 
choroba, nie ruszył na poszukiwanie nagich kości człowieka, 
by zlec obok nich, lecz wykopał jamę w wilgotnej ziemi przy 
stawie i tam spoczął z półprzymkniętymi oczami, a bezwład 
ogarniał całe jego ciało, torując sobie powoli drogę do 
serca.
   I zanim wydał swe ostatnie tchnienie, pies poczuł nagły 
przypływ paniki. Chciał się poderwać, ale ciało odmówiło mu 
posłuszeństwa. Zaskomlał, strach zamglił jego oczy i coś 
jeszcze prócz strachu; i zdało mu się, że koścista, 
delikatna dłoń zmierzwiła mu uszy, a wtedy z machnięciem 
ogona Ostatni Pies zamknął oczy po raz ostatni i przygotował 
się na połączenie z Bogiem o szorstkiej brodzie, podartym 
ubraniu i stopach spowitych w szmaty.
                                   Przełożył Jacek Suchocki

