Autor: TIMONS ESAIAS 
Tytul: NORBERT I SYSTEM

(Norbert and the System)

Z "NF" 10/98
   
      Jej sukienka była modnie skrojona, buty podkreślały 
smukłość nóg, a sygnalizator społeczny, przemyślnie 
umieszczony nad lewym uchem, błyskał na zielono. Norbert, 
zachwycony jej wdzięcznym a zarazem beztroskim chodem, 
poprosił program analizujący o opis jej osobowości i 
odpowiedni tekst zagajający. Jednak gdy czekał, aż 
wynik pojawi się na ekranie, ona wskoczyła do 
przejeżdżającego trolejbusu - i okazja bezpowrotnie minęła.
   Kiedy wynik wreszcie nadszedł, rzucił gniewnie, 
choć niemo, swojemu Systemowi Osobistemu: 
   - Niewielka to dla mnie teraz pociecha!
   - Czy chcesz, żebym przeprowadził skanowanie 
tożsamości w celu ustalenia jej adresu i kodu dostępu? - 
zapytał SysOs.
   - Nie, nie chcę. Koniec. - Tekst ostatniego przekazu 
zniknął z ekranu. Wciąż zgrzytając zębami, Norbert zapytał 
ostro: - Jak długo trwało przetwarzanie mojego polecenia?
   - Trzy sekundy, łącznie z wyświetleniem odpowiedzi.
   To na nic, pomyślał. Jak miał kiedykolwiek znaleźć 
dziewczynę, skoro opóźnienie było tak długie? Jego nieśmiałość 
mogła odgrywać tu pewną rolę, ale Systemy Osobiste miały 
temu zaradzić.
   Musiał zainwestować w nowy sprzęt.
   
   Kiedy KuchSys przygotowywał posiłek, Norbert rozciągnął 
się na łóżku i uruchomił program handlowy.  Lista 
sześćdziesięciu pięciu Systemów Osobistych w odpowiadającym 
mu przedziale cenowym pojawiła się w lewej części ekranu, 
podczas gdy po prawej stronie komputer podawał blisko tysiąc 
opcji zastępczych.  
   - Cywilizacja bywa czasem męcząca - mruknął Norbert.
   Oceniając tę uwagę jako wyraz niezadowolenia, 
System Ogólny uaktywnił sprzedawcę. 
   - Dzień dobry, konsumencie Kamdar! Jak mogę panu pomóc?
   Norbert opisał, na czym polega jego kłopot.
   - Ach, tak. Mieliśmy wiele zamówień na nowy sprzęt od 
posiadaczy produktów z serii 1200. Świat idzie naprzód! 
Ha, ha! - Elektroniczny sprzedawca umilkł na moment, 
przygotowując się do zmiany nastroju. - Szczerze mówiąc, 
to bzdura, żeby taki szykowny kawaler jak pan musiał 
specjalnie prosić swój SysOs o przeanalizowanie młodej 
kobiety w pana typie. Nowoczesny System zrobiłby to 
natychmiast, gdy tylko pański mózg zareagowałby na jej 
urodę. Powinien pan mieć wynik, zanim jeszcze zagrały 
hormony.
   Pozwalając, by te słowa dobrze zapadły Norbertowi w 
pamięć, sprzedawca przeszedł do konkretów. 
   - Na jak duże zmiany operacyjne jest pan przygotowany? 
Ach! Cóż, w takim razie zasugerowałbym ostatnie cacko rodem 
z Gabonu, Jizmet 15B. Posiada potężną moc obliczeniową, choć 
jest energooszczędny, i większość hardware'u montuje się na 
żebrach. Mówimy tu o dziesięciu żebrach w przypadku 
mężczyzny pańskiego wzrostu, ale oznacza to zdjęcie ponad 
półtora kilograma ciężaru z osprzętu, który nosi pan na 
głowie przy systemie serii 1200! Czy mogę przyjrzeć się 
rysunkowi pańskiego osprzętu? Tak, widzę, że cztery żebra ma 
pan już przystosowane, to zmniejszy koszt instalacji...  
   - Rodem z Gabonu? - przerwał Norbert. - Jakie są ich 
wcześniejsze dokonania?
   Natychmiast w lewej części jego osobistego ekranu 
pojawiły się rzędy tablic i diagramów. Po prawej stronie 
komputer wyświetlił listę znanych sportowców używających 
aktualnie sprzętu z Gabonu: sporo obrońców i graczy ze 
środka pola. Krótki czas reakcji.
   - Działają na rynku od niedawna, ale są godni 
zaufania. Wszystkie produkty są obowiązkowo zatwierdzane 
przez naszą administrację. Czy chodzi o jakieś konkretne 
zastrzeżenie? - W głosie sprzedawcy pobrzmiewała nuta 
wyższości i spokoju.
   - W gruncie rzeczy zastanawiałem się, jak się go 
wyłącza. - Norbert zaśmiał się niezręcznie. - Skoro już o 
tym mowa, jak się wyłącza system, którego używa obecnie?
   Sprzedawca umilkł, myśląc intensywnie. 
   - Wyłącza? - powtórzył, przekrzywiając głowę.
   - Na przykład kiedy źle działa. Jakieś polecenie 
kontrolne albo wyłącznik. Cokolwiek. - Norbert próbował 
udawać, że panuje nad sobą, chociaż wiedział, że 
wyspecjalizowany program handlowy potrafi wyczuć jego 
niepewność w przeciągu ułamka sekundy. Dlatego rzadko 
robił zakupy. Sprzedawcy, choć zupełnie bezwiednie, 
przypominali mu o wszystkich jego wadach.
   - Wyłącznik? Szczerze mówiąc, nigdy nie słyszałem o 
czymś takim... - Nastąpiła krótka przerwa, w czasie której 
program niewątpliwie skonsultował się z główną pamięcią. - 
Rozumiem pański punkt widzenia, konsumencie Kamdar. 
Systemy Osobiste nie mają jednak wyłączników, ponieważ ich 
margines błędu jest o wiele mniejszy niż w przypadku samych 
ludzi, choć oczywiście ludzi nie używających SysOsów dzisiaj 
już nie ma! - Statystyczne porównanie liczby zgonów z powodu 
wadliwego funkcjonowania SysOsów i spodziewanych zgonów dla 
ludzi bez nich pojawiło się na ekranie.  - Jak pan widzi, 
wyłączenie SysOsu narażałoby użytkownika na zwiększone 
niebezpieczeństwo. Byłoby poważnym niedopatrzeniem z naszej 
strony, gdybyśmy na to pozwolili.  
   - To sensowne wytłumaczenie - przyznał Norbert, 
starając się jak najzgrabniej wybrnąć z ambarasu.
   
   W najbliższą sobotę Norbert przybył do szpitala na 
instalację nowego SysOsu. Siedzenie w poczekalni znudziło go 
- wszyscy obecni faszerowani byli środkami uspokajającymi 
przez swoje SysOsy - zamówił więc projekcję najnowszego 
przeboju filmowego. Nie zdążył nawet obejrzeć początkowych 
napisów, kiedy błysnęło światełko ostrzegawcze: czy może 
udać się do pokoju numer 45921?  
   Pokój numer 45921 znajdował się na Oddziale Doradczym, co 
wydawało się dziwne. Nie potrzebował konsultacji przy 
instalacji poprzedniego SysOsu. Co jeszcze dziwniejsze, 
doradca pojawił się osobiście, nie w postaci cyfrowej 
podobizny na ekranie. Był to niski, pulchny Europejczyk z 
czymś w rodzaju staromodnego półhełmu przykrywającego tył 
czaszki. Co facet z tak archaicznym sprzętem mógł powiedzieć 
mu o nowym SysOsie?  
   - Konsument Kamdar, Norbert Kamdar! Proszę, siadaj, 
siadaj! - Jowialne zachowanie mężczyzny zaskoczyło Norberta. 
Doradcy byli zazwyczaj cisi i zatroskani. - Chcę tylko zadać 
ci parę pytań, zanim przeprowadzimy instalację.  
   - Czy jest jakiś problem? - Norbert nie znosił problemów 
i już wyczuwał, że jego SysOs przesyła kojące prądy w 
okolicę ramion.  
   - Chyba nie. Chcemy tylko upewnić się, że otrzymujesz 
odpowiedni produkt. 
   - Nie stać mnie na zapłacenie dużo wyższej ceny - 
zaprotestował Norbert, uaktywniając tablice z wyliczeniami. 
   - Rozumiem to - zgodził się doradca. Przyjrzał się czemuś 
na swoim ekranie. - Bardziej interesuje mnie twoja troska o 
bezpieczeństwo Systemu, a konkretnie ta bardzo oryginalna 
uwaga, jaką poczyniłeś na temat "wyłącznika".  
   Norbert próbował opanować grymas, ale bez 
powodzenia. 
   - Program handlowy udzielił mi już wyjaśnień. 
Naprawdę nie wiem, dlaczego o tym pomyślałem. Pewnie 
skojarzyłem sobie afrykańskiego producenta z tą niedawną 
katastrofą zapory. 
   Doradca milczał przez chwilę, zapoznając się z 
danymi. 
   - Ach, w Egipcie. Tak. Zapewne o to chodziło.
   - Naprawdę zależy mi na tym SysOsie - podkreślił 
Norbert.
   - Oczywiście. Twój obecny system twierdzi, że nie 
trapią cię żadne szczególne koszmary senne ani lęki. Czy 
to prawda?
   Jak uzyskali te dane od jego SysOsu? Zapewne w 
umowie instalacyjnej jest odpowiednie zastrzeżenie. 
Norbert zgodził się z oceną komputera. Jedyne, co mu się 
śniło, to piękne, atrakcyjne kobiety, których jakoś nigdy 
nie mógł spotkać. 
   - Konsumencie Kamdar - ciągnął doradca ostrożnym, 
wyuczonym tonem -  jak wiesz, System Osobisty, którego 
używasz, został starannie zaprojektowany w celu chronienia 
twojego zdrowia przed zagrożeniami zarówno wewnętrznymi, 
jak i zewnętrznymi. Twoje serce, płuca, mózg, wątroba i 
inne organy są nieustannie monitorowane na wypadek 
jakichkolwiek zaburzeń. System kontroluje wydzielanie 
enzymów i pracę hormonów, optymalizując ich działanie, zaś 
interfejs KuchSysu dba o właściwe żywienie, w razie 
konieczności ograniczając ilość przyjmowanych kalorii. 
   - Doradco, jest to dla mnie...
   - Ale to jeszcze nie wszystko. SysOs nieustannie 
analizuje warunki pogodowe, dane o ruchu ulicznym, 
pożarach i innych okolicznościach, które mogą być istotne 
dla twojego zdrowia. Słyszałeś o przestępczości, prawda? W 
dawnych czasach przestępczość stanowiła poważne zagrożenie 
dla fizycznego, finansowego i emocjonalnego bezpieczeństwa 
konsumentów, lecz dzisiaj nasze Systemy Osobiste i System 
Generalny świetnie nas przed nią chronią. Z pewnością 
zgodzisz się, że to zmiana na lepsze.
   - Oczywiście.
   - Po co zatem miałbyś wyłączać swój SysOs? Jeśli 
ulegniesz wypadkowi, nie będzie mógł udzielić ci pomocy. 
Gdyby ludzie mogli wyłączać swoje SysOsy, znowu pojawiłaby 
się przestępczość! Czy tego właśnie chcesz? - Mężczyzna 
pochylił się, przybierając władczą pozę, która jednak 
wydawała się sztuczna. Najwyraźniej miał przestarzałe 
oprogramowanie.
   - Nie, oczywiście, że nie. Zależy mi tylko na moim 
nowym SysOsie.
   Doradca wycelował w Norberta wykrzywiony palec. 
   - Ale czy jesteś przekonany, że System jest bezpieczny? 
Nie będziesz poruszał już sprawy wyłącznika po instalacji, 
prawda?  
   - Nie, doradco. Przepraszam, że w ogóle o tym 
wspominałem.
   - W takim razie wszystko w porządku. 
   
   Koledzy z pracy wpadli obejrzeć jego nowy SysOs. 
Razem oglądali najnowsze ogłoszenia, porównując statystyki 
dotyczące oprogramowania używanego przez sportowców. 
Norbert odkrył, że z nowym osprzętem o wiele lepiej 
wychodzi mu zabawianie gości i spotkanie trwało ponad 
godzinę. Rekord. Otrzymał również zaproszenie na 
przyjęcie, pierwsze od wielu tygodni.
   Jeden facet z działu technicznego, Howardi, ociągał 
się z wyjściem. Howardi projektował sieci zarządzające i 
miał znajomości z wysokich kręgach. Norbertowi kojarzył 
się z gangsterami ze starych filmów. Zawsze wiedział, co 
dzieje się za kulisami.
   - Słuchaj, Norb, wczoraj pojawiło się coś na twój 
temat w GenSysie. Informacje z najwyższego szczebla, ale 
wzbudziły moją ciekawość. Co to za sprawa z wyłączaniem 
SysOsu? - Howardi zamieszał swojego drinka dokładnie w 
taki sposób, jak poradziłby mu to jego program osobisty.
   Nowy system Norberta zablokował wszelkie wahanie 
szybciej, niż miało to miejsce kiedykolwiek wcześniej. 
   - Ach, to! Poszło o jedno głupie pytanie, które zadałem 
programowi handlowemu. Nie znam się na nowym sprzęcie, 
więc wymyśliłem coś bez sensu. Mój stary SysOs po prostu 
nie wyłapał tego na czas. - Dlaczego Howardi zainteresował 
się tą sprawą? W co ja wdepnąłem?
   - Tak, ja w swoim czasie też miewałem dość zabawne 
pomysły - przyznał Howardi. - Raz czy drugi zdarzyło mi się 
zignorować sygnał ostrzegawczy. Dość kłopotliwa sytuacja.
   POKIWAJ ZE ZROZUMIENIEM GŁOWĄ. Norbert wykonał polecenie, 
choć nie przypominał sobie, by kiedykolwiek w swoim życiu 
zignorował ostrzeżenie komputera.
   - Zapewne zastanawiasz się, o co to całe zamieszanie, 
prawda? Być może zaproponowałeś herezję naszych czasów! A 
myślałeś, że jesteś tylko zwyczajnym facetem! Ale 
poważnie, Norb, SysOs jest kamieniem węgielnym naszej 
kultury materialnej. Kiedy wykopią nas archeologowie, 
będzie to nasza pieczęć, znak szczególny. Nazwą nas 
"kulturą systemu osobistego" czy jakoś podobnie. Tak więc 
kwestionowanie SysOsu byłoby jak podawanie w wątpliwość 
sensu istnienia greckich waz czy czegoś w tym rodzaju. - 
Przyjrzał się swojej szklance, zanim dopił drinka. 
   Nowy system Norberta wyświetlił na ekranie: PATRZ 
PITAGORAS, PATRZ DIOGENES. 
   - Naprawdę nie miałem nic na myśli, Howie - powiedział 
Norbert najbardziej potulnym tonem, na jaki było go stać. 
- Wytłumaczyli mi wszystko w szpitalu, zanim poszedłem na 
operację.
   - Cóż, to dobrze. - Howardi wstał do wyjścia. - Nie 
musisz od razu być takim wywrotowcem, co, Norb?
   
   Przyjęcie nie było złe i udało mu się nawet umówić 
na dwie randki. Pierwsza skończyła się szybko, bo 
dziewczyna przypomniała sobie nagle, że musi umyć włosy.
   Druga kandydatka interesowała się polityką. Chciała 
spędzić wieczór na wspólnej lekturze elektronicznych 
tablic ogłoszeniowych w strefie publicznej. 
   Norbert nigdy nie śledził wydarzeń politycznych i 
rzadko czytywał nadsyłane opinie. Raz tylko wypowiedział 
się osobiście, przed wielu laty, kiedy drużyna "Koltów" 
próbowała doprowadzić do zmiany prawa licencyjnego, by móc 
wynieść się z Key West. Siedzenie przez cały wieczór i 
dzielenie się opiniami zupełnie mu się nie uśmiechało, ale 
jeśli tego właśnie chciała Vodkette, to trudno.  
   Wybrali tablicę o nazwie "Trybuna", bardzo 
konserwatywną, pełną typowych pogaduszek. Norbert starał 
się wypowiadać w łagodnym tonie, by nikogo nie urazić, 
kazał jednak swojemu SysOsowi sprawdzić, czym w życiu 
prywatnym zajmują się autorzy nadsyłanych opinii. Wyniki 
wskazywały na to, że praktycznie za każdą wypowiedzią 
kryje się chęć osiągnięcia korzyści finansowych. 
   - Założę się, że za każdą wypowiedzią kryje się chęć 
osiągnięcia korzyści finansowych - rzekł głośno 
nieoczekiwanie nawet dla samego siebie.
   - Coś takiego! - zawołała zdumiona Vodkette. Norbert 
przypomniał sobie nagle, że studiowała nauki społeczne i 
zapewne jego uwaga trafiła na podatny grunt. Szybko 
przesłał jej dane wykryte przez jego system. 
   Podczas gdy dziewczyna je przeglądała, system 
powiadomił Norberta o nieoczekiwanym obrocie wydarzeń: 
wzrost krzywej podniecenia u jego rozmówczyni, powiązany z 
politycznym komentarzem, który wygłosił. Co też takiego 
uczynił?
   Uśmiechnęła się. 
   - Co skłoniło cię do sprawdzenia tych informacji? - 
zapytała.  
   - Nie mam pojęcia. To tak jak w pracy. Jeśli 
awansujesz, trzymasz się blisko szefostwa. Kiedy wysyłają 
cię na przymusowe szkolenie, nienawidzisz wszystkich 
dokoła. Ludzkie opinie da się łatwo przewidzieć. 
   System wyświetlił mrugające czerwienią ostrzeżenie 
dotyczące jego komentarzy: SPOŁECZNIE DRAŻLIWE.
   Jednak krzywa jej podniecenia znowu wzrosła i 
zapikowała wyżej niż u jakiejkolwiek kobiety, z którą 
miał dotąd do czynienia. Dla pewności poprosił komputer o 
szybką analizę. 
   Vodkette zrobiła zdziwioną minę, a jej uniesiona 
brew pokazała się nad krawędzią ekranu czołowego. - 
Domyślam się, że ty również masz w zanadrzu parę 
nieoczekiwanych opinii?
   - Och, no wiesz, wcale nie - odparł z wahaniem, 
desperacko próbując przekazać systemowi nieme polecenie 
wyszukania jak najbardziej nieszablonowego komentarza. 
   Jego SysOs wyprzedzał go jednak. Zanim zdołał 
sformułować komendę, patrzył już na listę swoich pięciu 
najbardziej oryginalnych opinii, uszeregowanych według 
ich ciężaru gatunkowego. Dwie z nich były tylko błędnymi 
przekonaniami (jego stary SysOs nie zdążył ich wychwycić), 
a przy dwóch pozostałych czynnik odstawania od normy nie 
przekraczał 0.45. Jednak na szczycie listy widniała opinia 
o kolosalnej wartości odszczepieńczej. 
   Przełknął ślinę. Zaryzykował. 
   - Często myślałem, że powinniśmy mieć możliwość 
wyłączania naszych systemów osobistych. Nigdy nie słyszałem, 
by ktokolwiek twierdził coś podobnego, a niektórzy ludzie 
atakują mnie, kiedy o tym wspominam.  
   Vodkette siedziała oszołomiona. SysOs poinformował 
Norberta, że jej system robi wszystko, żeby zdyskredytować 
jego słowa. Lecz krzywa jej podniecenia rosła jak szalona.
   Wyznaczniki granic fizycznych przestały działać i 
historia zdrowotna Vodkette stanęła otworem przed systemem 
Norberta.
   Norbert nawet nie próbował oglądać się za siebie.
   
   Po powrocie do mieszkania Norbert z niedowierzaniem 
wspominał pewne fakty dotyczące randki. To, że spodobał 
się Vodkette. To, że podniósł sprawę wyłącznika systemów 
osobistych. To, że, pomimo ostrzeżeń SysOsu, zgodził się 
za jej namową opublikować swoją opinię. 
   SysOs nalegał, by zapoznał się z napływającymi już 
odpowiedziami, i radził przygotować się na reperkusje. Był 
to niewątpliwie bardzo nowoczesny system, o wiele bardziej 
przewidujący niż model z serii 1200; rzadziej też uciekał 
się do gderliwego pouczania.
   Lecz tego wieczora Norbert nie chciał myśleć o 
polityce i opiniach. Chciał myśleć o Vodkette, jej 
reakcjach, jej sylwetce, o tym, jak zgrabnie osprzęt 
osobisty dostosowywał się do linii jej piersi. I o tym 
właśnie myślał, dopóki SysOs nie kazał mu zasnąć.
   
   Obudził się jako sławny rewolucjonista.
   Pamięć jego SysOsu była tak zapchana przez wciąż 
napływające wiadomości, że musiał zwolnić się na ten dzień 
z pracy. Nigdy wcześniej tego nie robił, SysOs 
poinformował go jednak, że ma do tego pełne prawo. 
   Nadeszło tysiące odpowiedzi na jego polityczny 
komentarz. Tysiące. 16% korespondentów pisało na zupełnie 
inny temat; 12% nie rozumiało, w czym rzecz; 61% wyrażało 
gwałtowny sprzeciw; 2% podawało w wątpliwość jego zdrowie 
psychiczne. Lecz 8,63% piszących zgadzało się z Norbertem. 
Oznaczało to, że setki obywateli zadały sobie trud, by 
poprzeć jego stanowisko.
   Uczucie, jakiego doznał w związku z tym, było tak 
cudowne, że jego SysOs musiał interweniować, aplikując 
substancje uspokajające.
   
   Po śniadaniu i filiżance kaweiny Norbert przejrzał 
najpilniejsze wiadomości. 
   Doradca ze szpitala, gdzie instalowano mu nowy 
osprzęt, prosił go o umówienie się na wizytę. Lokalny 
urzędnik domagał się natychmiastowego spotkania. Wyglądało 
to ponuro i wkrótce w krwiobiegu Norberta pojawiły się 
dziesiątki substancji antydepresyjnych. Kilkunastu 
współobywateli przysłało mu listy z pogróżkami. Musiał 
poprosić SysOs o wyjaśnienie niektórych epitetów. 
   Miał już wcześniej kłopoty z władzą, nikt jednak 
dotąd nie posuwał się aż do tego, by wysyłać mu listy z 
pogróżkami.
   Największym zaskoczeniem była długa, długa lista 
wiadomości typu czytaj-i-zarabiaj. Jak wszyscy
konsumenci, Norbert zdobywał co miesiąc trochę grosza, 
odczytując przesyłane mu reklamy, nigdy jednak nie uznawał 
za konieczne przeglądać więcej niż parę. Poza tym reklamy 
były tak przekonujące, że zazwyczaj kupowało się dany 
produkt, więc jaka z tego korzyść?
   Tym razem jednak autorzy wiadomości płacili 
godziwie. Niezliczeni prawnicy, dziennikarze, pisarze i 
publicyści prosili Norberta o współpracę lub proponowali 
wspólne robienie interesów. Przez większość ranka 
odczytywał ich korespondencje i w ciągu trzech godzin 
zarobił więcej niż dziesięciokrotność swoich 
dotychczasowych poborów. Miał niejasne przeczucie, że 
pieniądze mogą mu się wkrótce przydać.
   Po obiedzie zebrał się na odwagę i zadzwonił do 
doradcy - tego, którego zapewniał, że kwestia wyłącznika 
nie będzie nigdy więcej podnoszona. Automatyczna 
sekretarka doradcy obdarzyła go uśmiechem i przełączyła 
rozmowę na inny aparat. Bardzo profesjonalna urzędniczka 
powitała go niezwykle ciepło.
   - Konsumencie Kamdar! Jak to miło, że pan do nas 
dzwoni! Od razu zaznaczam, że chętnie wynagrodzimy pański 
wysiłek. Czy pięćset dolarów za minutę będzie odpowiednią 
stawką? - Ton jej głosu sugerował, że jest gotowa zapłacić 
więcej.
   - Tak, oczywiście. Ale miałem rozmawiać z doradcą. - 
Norbert podejrzewał jakąś pomyłkę na łączach.
   - Tak, cóż, przykro nam z tego powodu. Wiele się 
zmieniło od czasu, gdy wysłaliśmy tamtą wiadomość. Być 
może trudno będzie panu w to uwierzyć, ale zostaliśmy 
zasypani telefonami od obywateli, którzy pragną się 
dowiedzieć, jakiego systemu aktualnie pan używa. Zapewne 
pan również zasmakował odrobiny sławy od wczorajszego 
dnia, nieprawdaż?
   - Cóż, tak. To prawda. - O co im chodzi?
   - Jako osoba publiczna ma pan prawo poznać korzyści 
płynące z pańskiego obecnego położenia. Chcielibyśmy 
zaoferować panu osiem procent prowizji od wszystkich 
zestawów typu Jizmet 15, które sprzedamy w ciągu 
najbliższych sześciu miesięcy, jeśli zgodzi się pan na 
publikację danych pańskiego SysOsu w sieci. Chętnie 
podniesiemy stawkę do dwudziestu pięciu procent, jeśli 
znajdzie pan czas na nagranie specjalnej reklamy. 
   - Cóż, to byłoby... Chwileczkę. - Na całej szerokości 
ekranu pojawił się błyskający czerwienią napis: ZAANGAŻUJ 
AGENTA, jak również lista tych, którzy zgłosili się do 
niego tego ranka, ułożona według ważności. - Proszę mi 
wybaczyć, ale to wszystko stało się odrobinę zbyt szybko - 
odczytał posłusznie z podglądu. - Z pewnością osiągniemy 
jakieś porozumienie. Mój prawnik zadzwoni do państwa w 
celu omówienia szczegółów. 
   Po sekundzie rozczarowania pojawił się szeroki 
uśmiech zadowolenia. Kobieta szybko zmieniła temat. 
   - Zauważyliśmy w oprogramowaniu pańskiego SysOsu niewielki 
detal wymagający naprawy i chętnie zwrócimy połowę opłaty 
instalacyjnej, jeśli pozwoli nam pan się temu przyjrzeć. 
Ha, ha! Chłopcy z sekcji handlowej niestety błędnie 
odczytali pański profil psychologiczny. Nikt nie wiedział, 
że jest pan takim oryginalnym, zdecydowanym młodym 
człowiekiem. Trochę z nas cicha woda, co?
   - Cóż, być może troszeczkę...
   - Proszę więc nam wybaczyć, ale musimy zamontować panu 
bardziej wyrafinowany pakiet konwersacyjny, i wyrzucić 
nieco tych denerwujących zakazów i ostrzeżeń, których 
potrzebują mniej bezpośredni osobnicy. Możemy 
przeprowadzić całą operację zdalnie, jeśli wyraża pan 
zgodę.
   - Jasne. Czemu nie.
   - A zatem świetnie. I raz jeszcze przepraszamy. - 
Zawahała się. - Ach, byłabym zapomniała! Nasi technicy 
pracują nad tym wyłącznikiem, o który pan prosił. Damy
panu opcję na wyłączność na okres sześćdziesięciu dni, 
jeśli potem będziemy mogli wykorzystać pana osobę do jej 
reklamowania. Udanych zakupów!
   Wybrany przez SysOs prawnik pojawił się na ekranie, 
zanim jeszcze uśmiech kobiety na dobre z niego zniknął.
   
   Podczas gdy jego nowy agent ustalał szczegóły 
kontraktów, Norbert wkroczył na jeszcze bardziej grząski 
grunt. Poinformował swojego pracodawcę, że nie będzie mógł 
pojawić się w pracy przez najbliższe dwa miesiące, może 
dłużej. (Ku jego zaskoczeniu firma wykazywała pełne 
zrozumienie i godziła się na wszystko). Potem zaczął 
ostrożnie przeglądać korespondencję towarzyską, jaka 
napłynęła na jego konto. Dziesiątki kobiet przysłały 
propozycje zawarcia bliższej znajomości. Zaledwie kilka z 
nich świadczyło takie usługi zawodowo, większość stanowiły 
samotne kobiety pragnące przeżyć przygodę; zaś przygodą, w 
tym wypadku, był Norbert!
   Jego SysOs zareagował na całą sytuację z dużym 
spokojem, co oznaczało, że nowe oprogramowanie zostało już 
zdalnie zainstalowane. Norbert był niezmiernie wdzięczny 
firmie za swoje nowe życie. Chętnie weźmie udział w 
reklamie serii Jizmet. To rzeczywiście świetne produkty.
   
   Talk-show miał być jego szczytowym osiągnięciem, 
jeśli tylko wszystko pójdzie gładko. Nowy SysOs, uzbrojony 
w specjalny program konwersacyjny, szkolił go od kilku 
dni. Trenowali dziesiątki różnych błyskotliwych ripost, 
takich, które wywołują gorącą reakcję publiczności, i 
przynoszą milionowe zyski.
   Ich głównym problemem było uzasadnienie 
nieoczekiwanego kroku Norberta. Jego nieznajomość zawiłości 
polityki i filozofii była widoczna, a brakowało mu tupetu, 
by oprzeć całą swoją postawę na emocjonalnym uporze. Na 
koniec otrzymał profesjonalny zestaw gotowych odpowiedzi, 
lecz w głębi ducha czuł się niepewnie.
   Obecność prawdziwych widzów onieśmielała go.  
Czterdzieści osób zapłaciło duże sumy (miał prawo do 
dwunastu procent prowizji), by osobiście obejrzeć program. 
Norbert nie pamiętał, by kiedykolwiek w całym swoim życiu 
znajdował się w jednym pomieszczeniu z taką masą ludzi. Jego 
SysOs potwierdził; nie było dotąd takiego przypadku.  
   Wielokrotne powtarzanie tego samego ujęcia było 
również denerwujące. Widzowie byli zazwyczaj przekonani, 
że wywiad rejestruje się całkowicie na żywo, bez przerw. W 
rzeczywistości gospodarz programu wielokrotnie zadawał to 
samo pytanie, za każdym razem innym tonem, by uzyskać 
odpowiedzi różniące się od siebie zabarwieniem 
emocjonalnym. Później były one montowane w jedną 
wypowiedź.
   - Czy to prawda, że jutro czeka pana instalacja 
słynnego wyłącznika? 
   - Tak...
   - Jak zamierza się pan nim posługiwać?
   - To chyba oczywiste...
   - Na jak długo zamierza pan wyłączać swój SysOs?
   - To się okaże...
   - A co z przestępczością, konsumencie? Jak 
zagwarantuje pan innym konsumentom, że nie odbije panu, 
jakże to się nazywało... szajka?
   - Chyba szajba. Być może powinien pan sam zainwestować 
w nowy osprzęt z serii Jizmet. (PRZERWA NA EWENTUALNY 
ŚMIECH WIDOWNI). Cóż, jeśli GenSys wykryje, że próbuję 
zrobić coś zakazanego, SysOs włącza się automatycznie, 
taki jest warunek instalacji wyłącznika. Mogę próbować 
popełnić przestępstwo, ale pewne jest, że mi się to nie 
uda...
   - A skąd w ogóle przyszedł panu do głowy pomysł 
posiadania takiego wyłącznika? 
   - To po prostu jeden z moich okrutnie oryginalnych 
pomysłów. (LEKCEWAŻĄCY UŚMIECH).
   - Dlaczego sądzi pan, że inni konsumenci na świecie 
również potrzebują czegoś takiego?
   - Nie powiedziałem nic podobnego. Mówiłem tylko, że 
taka opcja powinna być dostępna...
   - Ale jakie zadanie miałby właściwie spełniać taki 
wyłącznik? Jaki jest sens istnienia SysOsu, który nie 
działa?
   - Zadaniem, które spełnia wyłącznik, jest wyłączanie 
SysOsu. Jedynym sensem istnienia wyłączonego SysOsu jest 
oczekiwanie na ponowne uaktywnienie. (POMIŃ TO, JEŚLI 
SĄDZISZ, ŻE SIĘ POMYLISZ).
   
   - Konsumencie Kamdar, chyba nie odpowiedział pan 
na moje pytanie. Po co mielibyśmy oddawać tak wielką 
władzę w ręce zwykłych śmiertelników?
   - Po raz dziesiąty powtarzam... - Norbert opanował się, 
próbując odczytać podpowiedź na ekranie. Jednak wyświetlane 
zdania nic dla niego nie znaczyły i miał wszystkiego dość. 
Zignorował podpowiedź. - Ponieważ jestem człowiekiem, a mój 
SysOs jest tylko maszyną, i mam prawo... - Opadł na krzesło, 
nagle niezdolny wypowiedzieć następne słowo, co jego SysOs 
uznał za najlepsze wyjście z sytuacji.  
   
   Opublikowany zapis wywiadu, pomijający końcowe 
zamieszanie, błyskawicznie znalazł się na szczycie 
wszelkich możliwych rankingów. Komentator wyjaśniał: 
   - I tak oto, niczym Humpty Dumpty Lewisa Carrolla, 
Norbert Kamdar utrzymuje, że wszystko sprowadza się do tego 
"kto ma być panem", i na tym koniec.  
   
   W ostatecznym rozrachunku Norbert nie wydał ani 
grosza na honoraria prawne. Fundusz Obrony Konsumenta 
umiejętnie oddalił wszelkie skargi biurokratów i 
konkurentów Jizmeta. Sądom udało się opóźnić instalację 
wyłącznika o cały miesiąc, lecz zapis wywiadu sprzedawał 
się doskonale i zamówienia na osprzęt gabońskiej firmy 
napływały tysiącami. W dniu instalacji wyłącznika Norbert 
był ustawiony na całe życie.
   SysOs wyłączało się, wystukując odpowiedni kod na 
klawiaturze przymocowanej u pasa, obok gniazda ładowania 
baterii, i wydając odpowiednie polecenie w myślach. W 
razie podejrzenia o próbę samobójczą SysOs unieruchomiłby 
Norberta zamiast się wyłączyć i wezwałby pomoc. W 
pozostałych przypadkach miał czekać na ponowną komendę 
uaktywniającą. 
   Norbert chodził z wyłącznikiem przez dwa dni, zanim 
postanowił go wypróbować. Wydawało się, że za każdym razem, 
kiedy już, już się do tego przymierzał, SysOs natychmiast go 
usypiał. Godzinami przebywał w stanie otępienia. Po co mi 
to, jeśli nie jestem w stanie tego użyć, myślał. Wreszcie 
jednak, pod wpływem impulsu, odsunął pokrywę u pasa, 
podniósł wieczko klawiatury, wystukał kod, a potem 
wypowiedział w myślach komendę, której tekst pojawił się na 
podglądzie. Ekran zgasł. Po kilku chwilach wyłączył się 
nawet wentylator.  
   Bez podkładu dźwiękowego zrobiło się nagle bardzo 
cicho. Do tej chwili nie uświadamiał sobie, że stanowi on 
część SysOsu.
   Obie połówki ekranu pokryły się parą. Chwilę 
trwało, zanim zdał sobie sprawę, że to nie atak ślepoty. 
Światło nabrało jednak dziwnego blasku, a obraz pokoju 
zafalował. Nie powinien był robić tego przed zapoznaniem 
się z rozkładem swojego nowego mieszkania. 
   Bolała go głowa! Skąd się bierze ból wewnątrz 
głowy? Słyszał bicie własnego serca. W żołądku czuł dziwny 
ucisk i nagle natrafił na jakiś nieznany smak na 
języku... wyciągnął rękę i włączył SysOs. Komputer 
uaktywnił się błyskawicznie i pospieszył mu z pomocą. 
   Za późno jednak, by uratować dywan.
   
   Odczekał cały dzień, by pozbierać się po 
eksperymencie, a potem udał się na spacer po korytarzach. 
Niemal natychmiast wpadł na Howardiego, który powitał go 
serdecznie. 
   - Jak zakupy?
   - Nie miałem lepszych. A u ciebie?
   - Doskonale. Wiesz, Norb, chłopaki w pracy dopytują 
się o ciebie.
   - Naprawdę? - Norbertowi wydało się to dziwne. - 
Pozdrów ich ode mnie.
   - Jasne. Słuchaj, miałeś może jakieś nowe pomysły, o 
których mógłbym im opowiedzieć?
   - Nie. - Norbert potrząsnął głową z zakłopotaniem. - 
Ten jeden napytał mi już dość kłopotów.
   - Niezwykła z ciebie postać, Norbercie. Istny wariat.
   Norbert patrzył, jak Howardi odchodzi korytarzem i 
skręca za róg. NIESZCZERE, skomentował Jizmet 15.
   
   Widok jej zaparowanych ekranów mówił sam za siebie, 
lecz usta zapytały: 
   - Czy go używałeś?
   - O, tak.
   - I jakie to uczucie?
   - Jedyne w swoim rodzaju. Większości ludzi chyba by 
się jednak nie podobało.
   Wyciągnęła dłoń i pogłaskała go po ramieniu. Jego 
dwudziesta randka, w dwudziestej restauracji, od czasu 
sławetnego programu na żywo. Wydawało się to niemal 
rutyną.
   
   Widok jej zaparowanych ekranów mówił sam za siebie, 
lecz usta powiedziały: 
   - Na jak długo go wyłączasz?
   - Wystarczająco długo.
   - Wystarczająco na co?
   - By pokazać mu, kto jest panem.
   Jego setny podbój na mniej więcej sto prób. 
Naprawdę wydawało się to teraz rutyną. Poważnie myślał o 
ograniczeniu się do trzech kandydatek dziennie.
   
   Widok jej zaparowanych ekranów mówił sam za siebie. 
Przeprosił ją i udał się na długi spacer.
   
   SysOs prowadził go drogami, którymi nigdy wcześniej 
nie szedł, lecz Norbert prawie nie zauważał otoczenia. 
Pomimo środków poprawiających samopoczucie pompowanych do 
jego krwiobiegu pawilony i galerie wyglądały tak samo. 
Wrócił myślami do Vodkette, od której wszystko się 
zaczęło. Jego pierwszy podbój. Co się z nią teraz działo?
   TO SAMO MIEJSCE PRACY. TE SAME UPODOBANIA 
KONSUMPCYJNE. Dodatkowo pojawiła się uwaga, że ich SysOsy 
są najpewniej zupełnie niekompatybilne. Nudziłaby go 
teraz, po wszystkich bogatych, wyrafinowanych 
konsumentkach, które zdążył poznać.
   Ta myśl sprawiła, że nieco posmutniał, poczuł się 
odrobinę samotny.
   Późnym popołudniem znalazł się w okolicach parku. 
Postanowił go zwiedzić. Krzewy i drzewa mogły rosnąć 
swobodnie na całym obszarze poza wyznaczonymi ścieżkami. 
Przychodziło tu niewielu obywateli i Norbert rozumiał 
dlaczego. Plątanina kształtów i kolorów sprawiała całkiem 
chaotyczne wrażenie, a widok uschłych liści i gałęzi 
leżących na ziemi był dość niepokojący. SysOs pozwolił mu 
jednak iść dalej.
   Z początku trzymał się brukowanych chodników, 
wzdłuż których stały kamienne latarnie i inne dziwaczne 
artefakty. SysOs zaproponował mu wykład na temat ich 
znaczenia, ale Norbert odmówił. Pod wpływem impulsu 
skręcił w boczną, piaszczystą ścieżkę i po kilku krokach 
odłączył komputer.
   Znowu ogłuszająca cisza wobec braku podkładu dźwiękowego, 
znowu walenie serca i wzrastające nudności.  Trawa pod jego 
stopami była bardzo nierówna, niczym kiepski dywan, 
utrudniała chodzenie. Norbert przystanął, próbując opanować 
wzbierającą panikę. Ekrany zaparowały, najpierw lewa 
połówka, potem prawa. Podniósł rękę i po raz pierwszy, od 
kiedy pamiętał, odłączył moduł podglądu i przesunął go na 
tył głowy.  
   Jego oczy, nienawykłe do patrzenia na świat bez 
osłony, wypełniły się łzami. Z trudem powstrzymywał się 
przed zaciśnięciem powiek. 
   Zawroty głowy stały się nie do zniesienia i Norbert 
osunął się na ziemię. Nieznany dotyk trawy otrzeźwił go 
momentalnie i pozwolił opanować nudności. Tak żyli niegdyś 
jego przodkowie, w dziczy, pod drzewami, słuchając śpiewu 
ptaków. Jak mogli to znieść, zastanawiał się; jak mogli 
konsumować doznając takich uczuć?
   Usłyszał zbliżające się szybko kroki.
   - Nic ci się nie stało?
   Wstał niepewnie i uruchomił SysOs, opuszczając 
ekran czołowy. Wykonał uspokajający gest, chociaż 
wiedział, że SysOs pytającego  śledzi jego dziwne 
zachowanie. Potem wyczuł, że to dwoje ludzi klęczy obok 
niego, a na ekranie pojawiło się wyjaśnienie: BYWALCY 
PARKU.
   - Konsumencie? Potrzebujesz pomocy?
   Norbert, czując się już lepiej, przysiadł na 
piętach i odczytał przez łzy: 
   - Ależ nie. Miałem dość... niezwykłe doświadczenie. 
   SysOs poradził mu, by wstał, więc uczynił to i 
uśmiechając się enigmatycznie dodał: 
   - Tak... naprawdę niezwykłe doświadczenie. Miłego dnia, 
drodzy konsumenci.  
   Gdy odchodził w stronę ścieżki, usłyszał, jak 
rozmawiają o nim. 
   - Mówię ci, to on!
   - Wyobraź sobie: W takim miejscu!
   
   Howardi chciał się z nim porozumieć, podobnie jak ktoś z 
biura urzędnika. Również ludzie z działu sprzedaży Jizmeta 
zostawiali dla niego wiadomości, coraz bardziej pilne w 
miarę upływu wieczoru. Norbert zdał sobie sprawę, że GenSys 
poinformował ich zapewne o zdarzeniu w parku. W świetle 
faktu, że za kilka dni miała nastąpić publiczna premiera 
wyłącznika, musieli być spanikowani. Jego SysOs nalegał, by 
odpowiedział na ich wezwania.  
   Miał rację. Chcieli wiedzieć, czy "doświadczył 
jakichkolwiek trudności" w związku z wyłącznikiem. 
   - Nie - odpowiedział im. - Ale to nie jest dla 
bojaźliwych.
   Spodobało im się to. Cytowali to zdanie w swoich 
reklamach.
   
   Przez kilka następnych dni Norbert siedział w domu, 
odwołując wszystkie randki i przekładając terminy sesji 
doradztwa finansowego. Jego SysOs miał bardzo 
konserwatywne poglądy ekonomiczne i odrzucał większość 
pomysłów robienia pieniędzy. Poza tym i tak był już 
bogaty.
   Nie był pewien, czego potrzebował naprawdę. 
Próbował robić zakupy, ale sprzedawcy działali mu na 
nerwy. Wziął udział w kilku grach sieciowych, ale nie było 
to już tak podniecające jak kiedyś. Erotyka na ekranie 
była niczym w porównaniu z jego rzeczywistym życiem 
seksualnym kilku ostatnich tygodni.
   Norbert był samotny.
   Rozważał podjęcie kilku nowych hobby, ale wiedział, 
że nie jest to rozwiązanie. Próbował dzwonić do 
telefonicznych linii towarzyskich, ale wszyscy 
interesujący rozmówcy byli wirtualni; resztę stanowili 
konsumenci tacy jak on, nie wiedzący, czego naprawdę 
szukają. Wreszcie postanowił udać się na jedną z 
umówionych randek. Z powrotem do rajskiej krainy, 
pomyślał. 
   
   Artemia nie ustawiła sobie ekranów na tryb 
zaparowywania, nie zapytała również o wyłącznik zaraz po 
pierwszym daniu. Pytała o zainteresowania Norberta i jego 
ulubione lektury, i wydawała się odrobinę zbita z tropu, kiedy 
odkryła, że nie ma żadnych. 
   Norbert trzymał się wyłącznie komentarzy sugerowanych 
przez SysOs, w obecności tej kobiety czuł się zupełnie 
zagubiony. Spotykał się już wcześniej z przedstawicielkami 
klas wykształconych, lecz ich zachowanie nigdy nie odbiegało 
od wyznaczonego schematu - rozmowy toczyły się zawsze według 
ustalonego planu, aż zwykła ciekawość brała górę, prowadząc 
do tych samych pytań, tych samych reakcji i wreszcie do 
łóżka.  
   Do tej chwili Norbert nigdy właściwie nie zdawał 
sobie sprawy, jak sztuczne były te rozmowy.
   Postanowił wybiec nieco poza scenariusz.  
   - Przepraszam, czy moglibyśmy porozmawiać przez chwilę o 
tobie?  
   Zawahała się. 
   - Zapewne chcesz wiedzieć, dlaczego poprosiłam cię o 
spotkanie?  
   - Niezupełnie. Interesuje mnie, co cię naprawdę... 
jaka właściwie jesteś. - JEŚLI TO NIE TAJEMNICA. - Jeśli 
to nie tajemnica?
   Artemia opisała swoje zainteresowania, hobby, 
sympatie i antypatie, przez większość czasu recytując 
gotowy tekst, przesłany wcześniej przez jej SysOs 
komputerowi Norberta. Znudzony, poprosił o więcej 
szczegółów, i Artemia zagłębiła się w skomplikowane 
detale. Jizmet zasypał go definicjami i wyjaśnieniami w 
obu głośnikach, podczas gdy na ekranach pojawiały się 
wykresy i tablice. Potrzebował ostrzeżenia komputera, by 
zdać sobie sprawę, że Artemia przestała mówić i od kilku 
chwil czeka na odpowiedź.
   - Przepraszam? - ocknął się.
   - Powiedziałam... cóż, nieważne. - Zmarszczyła czoło. 
- Nie jesteś zbyt dobrze wykształcony, prawda? Nie bardzo 
wiedziałam, czego się spodziewać, ale chyba niezbyt 
przypominasz swój publiczny wizerunek, nieprawdaż?
   Zapadła długa cisza i Norbert przyglądał się 
komentarzowi BARDZO NIEGRZECZNE błyskającemu w lewej 
części ekranu, jednocześnie zapoznając się z listą 
uszczypliwych replik, jaka pojawiła się w części prawej. 
   Wziął głęboki oddech i wyłączył SysOs. Jej komputer 
musiał ją ostrzec, ponieważ nagle usiadła sztywno 
wyprostowana. 
   - Nie - powiedział. - Nie jestem zbyt dobrze 
wykształcony. Nie jestem też specjalnie bystry. Po prostu 
kiedyś podczas zakupów zadałem jedno głupie pytanie i 
wszystko to... - Zatoczył dłonią dokoła, spoza zapoconego 
ekranu nie widząc nawet, czy Artemia jeszcze przed nim 
siedzi. - Wszystko to... po prostu się wydarzyło. Przykro 
mi. - Ponownie uruchomił SysOs.
   Ona wciąż tam była. Uszło z niej powietrze i 
siedziała z rozdziawionymi ustami. SysOs Norberta 
poinformował: SILNA REAKCJA EMOCJONALNA. ZAKŁOPOTANIE.
   - Wyłączyłeś go - powiedziała. - Odpowiedziałeś na 
moje pytanie bez pomocy systemu. 
   Wzruszył ramionami.
   Artemia pochyliła się naprzód. 
   - Jeszcze nikt nigdy nie odpowiedział w ten sposób na 
żadne moje pytanie.  
   PRZEJAW SZACUNKU.
   - Cóż, konsumencie Kamdar - powiedziała z uśmiechem, 
który miał zapamiętać na zawsze - być może masz w sobie 
ukryty potencjał...
   MOŻLIWE KOMPLIKACJE EMOCJONALNE.
   
   Wyłącznik był dość popularnym elementem wyposażenia 
dodatkowego przez kilka lat, po czym popadł w zapomnienie, 
zdążywszy jednak wcześniej zapewnić nowożeńcom dostatnie 
życie na wiele lat. Norbert nie używał go nigdy więcej, z
wyjątkiem kilku krótkich chwil, by wyszeptać Artemii do 
ucha, że ją kocha. Był to miły akcent w trakcie lekcji, 
jakie wspólnie pobierali, wspaniale się bawiąc, a 
jednocześnie wiele ucząc.  
   Artemia nigdy nie dokupiła wyłącznika do swojego 
SysOsu. Chociaż ich przyjaciele i znajomi często chwalili 
się posiadaniem urządzenia, kwestia jego wykorzystania w 
praktyce nie była podnoszona w rozmowach. 
   - Któregoś dnia powinniśmy zapytać Jizmeta, jak często ich
używano - mawiała Artemia, ale jakoś nigdy tego nie zrobili.  
                             Przełożył Marcin Wawrzyńczak   
   
   
   
    
   
    
   
   
   
