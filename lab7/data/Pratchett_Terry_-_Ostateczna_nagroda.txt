Autor: TERRY PRATCHETT
Tytul: OSTATECZNA NAGRODA

(Final Reward)

Z "NF" 5/97
   
   Dogger otworzył drzwi, był jeszcze w piżamie. Na progu 
stało coś niewiarygodnego. Istnieje proste wytłumaczenie, 
pomyślał. Zwariowałem.  
   Jak na siódmą rano była to całkiem zadowalająca 
racjonalizacja. Zamknął drzwi i zawrócił korytarzem, przez 
kuchenne okno widział wagoniki metra linii Northen Line 
wypełnione całkiem normalnymi ludźmi.  
   Istnieje błogi okres istnienia, który Yen Buddyści 
nazywają plinki. Jest on całkiem precyzyjnie zdefiniowany 
jako odstęp czasu między obudzeniem się a wymierzeniem ciosu 
przez wszystkie problemy, które nie dały ci spać uprzedniej 
nocy. Kończy się w chwili, gdy uznajesz, że od tego ranka 
wszystko pójdzie lepiej. Ale nie idzie.  
   Przypomniał sobie kłótnię z Nicki. No, właściwie nie 
kłótnię. Z jej strony było to bardziej gniewne milczenie, w 
nim zaś narastała złość, chociaż wcale nie wiedział, od 
czego się to właściwie zaczęło. Niewątpliwie powiedział, że 
niektórzy z jej przyjaciół wyglądają jakby przędli własny 
chleb i piekli własne kozy, a potem wzniósł się 
najprawdopodobniej do poziomu, kiedy wygłaszał stwierdzenia 
typu: jeśli już chcesz koniecznie wiedzieć, to ja uważam, że 
zielone 2CV ma antynuklearny stiker wlaminowany fabrycznie 
do tylnego okna. Gdyby był w formie, jaką osiągał zazwyczaj 
po wypiciu pinty białego wina, skomentowałby pewnie jeszcze 
kobiety ubrane w drelichy. To była jedna z tych kłótni, 
kiedy każda żartobliwa próba, żeby się wyrwać, kończy się 
stworzeniem kolejnej otchłani, w którą trzeba wkroczyć.  
   A potem ona przerwała, nie - zerwała milczenie uwagami o 
marzeniach Erdana, by stać się macho i oto nagle okazało 
się, że on zajadle broni ludzi, których nienawidził - 
oczywiście, kiedy był trzeźwy - równie mocno co ona.  
   A potem wrócił do domu i napisał ostatni rozdział "Erdana 
i węża Krawędzi", a następnie pod wpływem rozgoryczenia, 
alkoholu i buntu, na ostatniej stronie uśmiercił swego 
bohatera. Zmiażdżył go lawiną. Fanowie znienawidzą go za to, 
ale poczuł się lepiej, uwolniony od czegoś, co trzymało go 
na uwięzi przez kilka dobrych lat. I co przez przypadek 
uczyniło go całkiem bogatym człowiekiem. A wszystko dzięki 
komputerom, ponieważ dobra połowa fanów, których spotykał, 
pracowała przy komputerach, a za pracę przy komputerach 
płacili tyle, że pieniądze trzeba było wieźć do domu na 
taczkach. Fanowie science fictiom mogą mieć różne odbicia, 
ale kupują książki na pęczki, a potem jeszcze czytają je od 
deski do deski.  
   Teraz będzie musiał wymyślić dla nich coś innego, napisać 
coś porządnego, poduczyć się o czarnych dziurach i 
kwantach...  
   Coś nadal zajmowało jego umysł, kiedy kierował się w 
stronę kuchni.  
   A tak, na jego progu stał Erdan Barbarzyńca.
   Zabawne, co?
   Teraz już wokół  framugi pod wpływem walenia zaczął 
rysować się tynk, co było dość nietypowym efektem specjalnym 
halucynacji. Dogger ponownie otworzył drzwi.  
   Erdan stał cierpliwie obok mleka. Mleko było białe i w 
butelkach. Erdan miał siedem stóp wzrostu, ubrany był w 
przepaskę na biodra. Jego tors wyglądał jak worek pełen 
piłkarzy. W jednej ręce trzymał coś, co - jak Dogger 
doskonale wiedział - było Skungiem, Mieczem Lodowych Bogów.  
   Dogger dlatego doskonale to wiedział, ponieważ opisywał 
go tysiące razy. I już nigdy nie zamierzał opisywać po raz 
kolejny.  
   Erdan przerwał milczenie.
   - Przyszedłem - powiedział - żeby spotkać Tego Co Mnie 
Uczynił.  
   - Przepraszam?
   - Przyszedłem - odezwał się barbarzyński bohater - by 
odebrać Ostateczną Nagrodę. - Spoglądał wyczekująco w głąb 
korytarza i drapał się po torsie.  
    - Jesteś fanem, tak? - zapytał Dogger. - Całkiem niezły 
kostium.  
   - Co to jest fan? - odpowiedział pytaniem Erdan.
   - Chcę się napić twojej krwi - wtrącił się do rozmowy 
Skung.  
   Za plecami giganta - mówiąc metaforycznie, bo tak 
naprawdę to pod jego masywnym ramieniem - Dogger ujrzał 
listonosza. Mężczyzna obszedł wokół Erdana, podśpiewując pod 
nosem, wetknął kilka rachunków w nie stawiającą oporu dłoń 
Doggera, rzucił na przekór wszystkim oznakom uwagę, że mamy 
ładny dzień i odszedł.  
   - Jego krwi też bym się napił - oświadczył Skung.
   Erdan stał nieporuszony, dając wyraźnie do zrozumienia, 
że zamierza tak trwać, aż Śnieżne Mamuty Hy-Kooli odejdą do 
domu.  
   Historia notuje bardzo wiele głupich komentarzy, takich 
jak: "Wygląda na to, że jest tu całkowicie bezpiecznie" albo 
"Indianie? Jacy Indianie?", a Dogger wybrał z tej listy 
jedno z najstarszych, dzięki któremu sprzedano więcej 
encyklopedii i ubezpieczeń na życie niż byś myślał, że to w 
ogóle możliwe.  
    - Chyba lepiej będzie - powiedział - jeśli wejdziesz.  
   Nikt nie mógł wyglądać aż tak jak Erdan. Jego skórzany 
kaftan najwyraźniej spędził sporo czasu na kupie kompostu. 
Paznokcie miał purpurowe, skórę dłoni jak wygarbowaną, 
klatkę piersiową pokrywała szachownica blizn.  Coś o paszczy 
wielkości fotela musiało kiedyś pokosztować jego ramienia, 
ale najwyraźniej smak mu nie odpowiadał.  
   Widocznie uzewnętrzniam moje fantazje, pomyślał Dogger.  
Albo jeszcze śpię. Najważniejsze to zachowywać się 
naturalnie.  
   Erdan zanurkował do pomieszczenia, które Dogger z 
upodobaniem nazywał pracownią, a które wyglądało jak 
normalny salon, tyle tylko, że na stole stał komputer.  
Barbarzyńca zasiadł w fotelu. Sprężyny niebezpiecznie 
zaskrzeczały.  
    Spojrzał w stronę Doggera wyczekująco.
   To oczywiście może być również, pomyślał Dogger, maniak 
morderca.  
   - Ostateczną nagrodę? - zapytał słabo.
   Erdan przytaknął.
   - Hm. A w jakiej właściwie formie?
   Erdan wzruszył ramionami. Kilka mięśni musiało się usunąć 
z drogi, żeby pozwolić potężnym ramionom wznieść się i 
opaść.  
   - Powiedziane jest - oświadczył - że ci, którzy polegną w 
walce, będą biesiadować i hulać w twoim hallu na zawsze.  
   - Ach - Dogger zatrzymał się niezdecydowany na progu 
pokoju. - W moim hallu?  
   Erdan znowu przytaknął. Dogger rozejrzał się wokół.  Już 
telefon i wieszak na płaszcze powodowały, że miejsce 
wydawało się zatłoczone. Możliwości hulanek były wyraźnie 
ograniczone.  
   - A jak długo właściwie oznacza to "na zawsze"? - odezwał 
się.  
   - Aż gwiazdy zgasną i Wielki Lód pokryje świat - odparł 
Erdan.  
   - Tak mi się właśnie wydawało.
   
   W słuchawce zaskrzeczał głos Cobhama.
   - Ty co? - zapytał.
   - Dałem mu piwo i nogę kurczaka, a potem posadziłem go 
przed telewizorem - powtórzył Dogger.  - A wiesz, tak 
naprawdę to wrażenie zrobiła na nim lodówka. Powiedział, że 
trzymam w więzieniu następną Epokę Lodowcową, co ty na to? A 
telewizja jest po to, żebym szpiegował świat, tak on uważa. 
Ogląda "Sąsiadów" i zaśmiewa się.  
   - Czego ode mnie oczekujesz?
   - Posłuchaj, nikt nie jest w stanie tak podrobić Erdana! 
Całe tygodnie zajęło mi, zanim opisałem jak należy smród! To 
jest naprawdę on, mówię ci. Taki, jakim go sobie zawsze 
wyobrażałem. I siedzi u mnie oglądając opery mydlane. Jesteś 
moim agentem, powiedz, co powinienem teraz zrobić?  
   - Po prostu uspokój się - głos Cobhama zabrzmiał 
łagodnie. - Erdan jest twoim tworem. Żyłeś z nim od lat.  
   - Lata mi nie przeszkadzają, skoro działo się to w mojej 
głowie. Ale to się przeniosło do mojego domu.  
   - ...i on jest bardzo popularny, więc naprawdę można się 
było spodziewać, że kiedy podjąłeś ryzyko zabicia go...  
   - Wiesz, że musiałem to zrobić! Na litość boską, 
dwadzieścia sześć książek! - Od ścian odbił się grzmiący 
śmiech Erdana.  
   - Dobrze, więc to żeruje na twoim umyśle.  Jego wcale nie 
ma. Sam powiedziałeś, że mleczarz go nie widział.  
   - Listonosz. To prawda, ale go obszedł! Ron, ja go 
stworzyłem. On myśli, że jestem Bogiem. Więc teraz, kiedy go 
zabiłem, przyszedł do mnie.  
   - Kevin?
   - Tak? Co?
   - Weź kilka tabletek czegoś. On musi odejść. Tak jest 
zawsze.  
   Dogger ostrożnie odłożył słuchawkę telefonu.
   - Wielkie dzięki - powiedział z goryczą.
   
   Ale spróbował. Poszedł do supermarketu udając, że 
potężnej postaci podążającej za nim krok w krok wcale nie 
ma.  
   To nie polegało na tym, że był niewidoczny dla innych 
ludzi. Ich oczy widziały go, ale w jakiś sposób umysły nie 
przyjmowały tego widoku.  
   Polegało to na tym, że chociaż go mijali i nawet 
automatycznie mówili przepraszam, kiedy na niego niechcący 
wpadli, potem nie potrafiliby wytłumaczyć, co obchodzili 
albo za co przepraszali.  
   Dogger zostawił go w labiryncie półek, wymyślając 
rozpaczliwą teorię, że jeśli Erdan zginie mu choć na chwilę 
z oczu, może ulotni się jak dym. Złapał kilka paczek, 
przemknął przez dziwnie nieoblężoną kasę i już znalazł się 
przed sklepem, kiedy nagle zatrzymał go radosny okrzyk. 
Obrócił się jak na rolkach.  
   Erdan  opanował wózki na zakupy. Był całkiem błyskotliwy. 
Dla kogoś, komu w kilka godzin udało się  wyjść z Labiryntu 
Szalonych Bogów, druciane pudełko na kółkach było prostą 
zabaweczką.  
   Udało mu się nawet dojść do ładu z chłodniami. No tak, 
pomyślał Dogger, "Erdan na Szczycie Świata", rozdział 
czwarty: przeżył dzięki 10 000-letniemu wełniastemu mamutowi 
przypadkowo odkrytemu w zamarzniętej tundrze.  Dogger pisząc 
ten kawałek sprawdził to i owo, dzięki czemu wiedział, że 
jest to zupełnie niemożliwe, ale co tam.  Ponieważ chodziło 
o Erdana, czarodziej Tesco po prostu spreparował te mamuty w 
podręczne porcje.  
   - Podoba mi się bycie martwym! - oznajmił z dumą Erdan. 
   Dogger zbliżył się do wózka.
   - To nie jest twoje - powiedział.
   Erdan spojrzał zaskoczony.
   - Teraz już jest. Zabrałem. To dużo łatwiejsze. Nie 
trzeba walczyć. Mam picie, mam jedzenie, mam Nazywam-się-
Tracey-Czym-Mogę-Ci-Służyć?, mam orzeszki w torebce.  
   Dogger rozgarnął małe polistyrenowe pudełka, z głębi 
wózka spojrzały na niego przerażone oczy Tracey.  Wymierzyła 
w niego pistolet do naklejania cen.  
   
   - Mydło - powiedział Dogger. - To się nazywa mydło.  Nie 
chodzi o mydlaną operę, w odróżnieniu od tamtej ono jest 
użyteczne. Myjesz się nim. - Westchnął. - Energiczne 
nacieranie mokrą flanelką różnych partii ciała - ciągnął 
dalej. - Wiem, że to nowatorski pomysł.  
   - A to jest wanna - dodał. - A to umywalka. A to sedes. 
Już wcześniej tłumaczyłem ci, jak tego używać.  
   - Jest mniejszy od wanny - poskarżył się Erdan.
   - Owszem. Nieważne. A to są ręczniki, którymi się 
wycierasz. To szczoteczka do zębów, a to golarka. - Zawahał 
się. - Czy pamiętasz, jak umieściłem cię w seraju Emira 
Białych Gór? Jestem prawie pewien, że cię tam wykąpano i 
ogolono.  
   - Gdzie są hurysy?
   - Nie ma. Musisz to zrobić sam.
   Przejechał pociąg wprawiając w rezonans wannę.  Erdan 
zawył.  
   - To tylko metro - uspokoił go Dogger. - Pudło do 
podróżowania. Nie zrani cię. Tylko nie próbuj go zabijać.  
   Dziesięć minut później Dogger siedział słuchając śpiewu 
Erdana, dźwięk był taki, jakiego można by się spodziewać nad 
tajgą o zachodzie słońca. To nie stanowiło problemu.  
   Problemem była Nicky. Jak zwykle. Miał się z nią spotkać 
w Domu Tofu. Przeraźliwie bał się, że Erdan zamierza mu 
towarzyszyć. To byłoby po prostu fatalne.  Notowania Doggera 
u Nicky nie były najlepsze jeszcze przed ostatnią kłótnią, a 
wszystko to dzięki nietrafnym uwagom na temat czarnych 
skarpet, gdy był jeszcze na warunkowym po tym, co powiedział 
na temat mimów.  Nicky odpowiadał wizerunek Nowoczesnego 
Mężczyzny, choć określenie to pewnie stało się już niemodne. 
Jezu, zaczął nawet czytać "Guardiana", żeby nadążyć za nią i 
dostał kolejną czarną kropkę, kiedy powiedział coś nie tak o 
dziecięcych stronach. Erdan nie był Nowoczesnym Mężczyzną.  
A ona na pewno to zobaczy. W takich sprawach miała coś w 
rodzaju radaru.  
   Musiał znaleźć jakiś sposób, żeby się go pozbyć.
   - Chcę się napić twojej krwi - odezwał się zza sofy 
Skung.  
   - Och, zamknij się.
   Jeszcze raz spróbował pozytywnego myślenia: to, by 
fikcyjny charakter, który sam stworzyłem, kąpał się teraz na 
górze, jest zupełnie niemożliwe. Jestem przepracowany i  mam 
halucynacje. Oczywiście, nie czuję się jak szaleniec, ale 
żaden wariat się tak nie czuje. On jest... on jest 
projekcją. Zgadza się. Sprawy ostatnio, to znaczy mniej 
więcej od chwili, kiedy skończyłem dziesięć lat, nie układają 
się najlepiej, Erdan jest projekcją macho, którym w głębi 
serca chciałem być. Nicky twierdzi, że napisałem te książki 
z tego właśnie powodu. Nie mogę sobie poradzić z prawdziwym 
życiem, więc zamieniłem wszystkie problemy w potwory i 
wymyśliłem postać, która daje sobie z nimi radę.  Erdan jest 
moim sposobem na świat. Nigdy sam sobie tego nie 
uświadomiłem. Więc wystarczy, że spojrzę na świat od dobrej 
strony, a on przestanie istnieć.  
   Rzucił okiem na plik maszynopisu leżący na stole.
   Ciekawe, czy Conan Doyle przechodził przez to samo? Może 
zasiadał właśnie do herbaty, kiedy do drzwi zapukał 
spływający wodą Sherlock Holmes, by wkrótce zacząć łazić po 
domu rzucając mądre uwagi, aż wreszcie Doyle złapał go znów 
między stronice powieści.  
   Uniósł się nad krzesłem. To było to. Wystarczyło przecież 
przepisać...  
   Erdan pchnięciem otworzył drzwi.
   - Ha! - powiedział i wepchnął swój mały, no - relatywnie 
mały - palec w jedno mokre ucho wydając odgłos korka 
wyciąganego z butelki. Był owinięty ręcznikiem kąpielowym. 
Wyglądał jakoś schludniej, jakby miał  mniej blizn. 
Zadziwiające, co może zdziałać gorąca woda, uznał Dogger.  
   - Moje ubranie kłuje - oznajmił pogodnie.
   - Czy próbowałeś je wyprać? - zapytał słabo Dogger.
   - Modlę się o ubrania, jakie noszą bogowie, potężny 
Kevinie - odparł Erdan.  
   - Nic mojego nie będzie pasować - odparł gospodarz.  
Przyjrzał się ramionom herosa. - Nic mojego nie będzie nawet 
w połowie pasować - dodał. - Poza tym nigdzie nie idziesz. 
Trudno. Przepiszę ostatni rozdział. Możesz wracać do domu.  
   Rozpromienił się. Tak właśnie należało zrobić.  Traktując 
szaleństwo z powagą, mógłby mu ulec. Potrzebował jedynie 
zmienić ostatnią stronę. Nie musiał nawet pisać następnej 
książki o Erdanie, chodziło tylko o to, by się upewnić, że 
jego bohater gdzieś tam sobie żyje.  
   - Napiszę ci też jakieś nowe ubranie - powiedział.  - 
Śmieszne, nieprawdaż? - mówił dalej. - Takie wielkie 
chłopisko jak ty ginie w lawinie. Wytrzymałeś znacznie 
gorsze rzeczy.  
   Przysunął do siebie maszynopis.
   - Pamiętasz, jak musiałeś przebyć Pustynię Grebor nie 
mając ani odrobiny wody - paplał pogodnie - a ty...  
   Poczuł, jak dłoń obejmuje jego nadgarstek, łagodnie, lecz 
nieubłaganie. Dogger przypomniał sobie dokumentalny film, w 
którym pokazywano przemysłowego robota, który mógł przyłożyć 
siłę dwóch ton, a potrafił podnieść delikatnie jajko. Teraz 
jego nadgarstek wiedział, jak się czuło jajko.  
   - Podoba mi się tutaj - powiedział Erdan.
   
   Namówił go, żeby przynajmniej zostawić Skunga. Skung był 
mieczem władającym kilkoma słowami i żadne z tych słów nie 
czułoby się dobrze w restauracji ze zdrową żywnością.  Z 
pewnością jednak Erdan nie miał zamiaru dać się zostawić. 
Gdzie chadza barbarzyński heros, zastanawiał się Dogger. 
Odpowiedź brzmiała: tam, gdzie ma ochotę.  
   Spróbował napisać mu nowe ubranie. Skończyło się to tylko 
częściowym sukcesem. Erdan nie został ukształtowany przez 
naturę, przez niego, do noszenia sportowych marynarek. 
Skończyło się na tym, że wyglądał tak jak zawsze Dogger go 
sobie wyobrażał, niczym wielki, pełen entuzjazmu fan klubu 
motorowego.  
   Erdan był teraz bardziej dostrzegalny. Te jakieś 
psychiczne antyciała, przez które ludzie go nie widzieli, 
odstąpiły na chwilę. Z pewnością spoglądano na niego.  
   - Kim jest tofu? - zapytał Erdan, kiedy szli w stronę 
przystanku autobusowego.  
   - Nie kto, to jest coś. Rodzaj jedzenia i zaprawy 
jednocześnie. To... to jest... czasami zielone, a czasami 
nie - powiedział Dogger. To było na nic.  - Pamiętasz - 
odezwał się wreszcie - jak poszedłeś walczyć, żeby pomóc 
Doge z Tenitti. Z pewnością napisałem, że jedliście potem 
pastę.  
   - Tak.
   - W porównaniu z tofu pasta to eksplozja smaku.  Dwa do 
centrum, poproszę - zwrócił się do konduktora.  
   Ten skrzywił się na widok Erdana.
   - Jakiś koncert rockowy? - zapytał.
   - I nie wolno ci tam hulać. Moja dziewczyna...  znajoma 
młoda dama pracuje tam. Ona wierzy w pewne rzeczy.  I, 
posłuchaj, nie chcę, żebyś to popsuł, rozumiesz. Moje życie 
uczuciowe nie jest ostatnio w najlepszej formie. - Uderzyła 
go jakaś myśl. - I nie chcę słyszeć żadnych rad, jakby można 
było ją naprostować. Wrzucanie kobiety na łęk i odjeżdżanie 
w noc nie jest tutaj najodpowiedniejsze - dodał ponuro.  
    - U mnie działało - powiedział Erdan.
   - Tak - mruknął Dogger - i to zawsze. Zabawne.  
Pilnowałem, żebyś nigdy nie miał z tym kłopotów.  
Dwadzieścia sześć książek bez zmiany ubrania i żadna nie 
powiedziała, że boli ją głowa.  
   - Nie moja wina, po prostu rzucały...
   - Przecież nie powiedziałem, że to twoja wina. Po prostu 
uważam, że dostaje się tego pewną ilość w życiu, a ja 
wszystko oddałem tobie.  
   Erdan z wysiłku zmarszczył brwi. Jego wargi poruszyły 
się, jakby to, co właśnie usłyszał, powtórzył sobie najpierw 
raz, potem drugi.  
   - Rano tam wracasz.
   - Mnie podoba się tutaj. Masz obrazkowy telewizor, 
słodkie jedzenie, miękkie siedziska.  
   - Podobało ci się w Chimerze! Śnieżne pola, zimny wiatr, 
bezkresna tajga...  
    Erdan rzucił mu krzywe spojrzenie.
   - Nie podobało ci się? - niepewnie zapytał Dogger.
   - Jeśli ty tak twierdzisz - odparł Erdan.
   - I za dużo oglądasz widzącego na odległość pudła.  
   - Telewizji - poprawił go Erdan. - Czy mogę go zabrać ze 
sobą?  
   - Co, do Chimery?
   - Na bezkresnej tajdze pomiędzy książkami czułem się dość 
samotny.  
     Dogger zastanawiał się nad propozycją. Miała swój urok.  
Erdan Barbarzyńca ze skrwawionym mieczem, w kolczudze, z 
przenośnym telewizorem i elektrycznym kocem.  
      Nie, to by nie zagrało. Wzdrygnął się. O czym on 
właściwie myśli? Naprawdę coś niedobrego działo się z jego 
głową. Fanowie zabiliby go za coś takiego.  
   Poza tym wiedział, że nigdy nie uda mu się odesłać Erdana 
z powrotem. Teraz już nie. Coś się zmieniło i już nie da się 
wrócić do tego, co było. Lubił tworzyć Chimerę.  
Wystarczyło, że zamknął oczy i widział góry Shemark, każdy 
szczyt wystający ponad chmury. Znał deltę Prady jak własną 
dłoń. Lepiej. A teraz wszystko odpłynęło.  
   I kto tu się zmieniał.
   - Tu jest napisane: Dom Tofu - odezwał się Erdan.
   Kto się nauczył czytać?
   I czyje ubranie wyglądało mniej włochato, czyj krok był 
mniej swobodny.  
   Nicky oczywiście go zobaczyła. Zawsze mu się wydawało, że 
przez niego patrzy gdzieś w dal, ale Erdana widziała.  
   Włosy herosa były krótsze. Ubranie miało szyk.  Osiągnął 
podczas krótkiego spaceru od przystanku to, co innym 
barbarzyńcom zabrało dziesięć tysięcy lat.  Ostatecznie 
Erdan był bohaterem pod każdym względem.  Dostosowywał się 
do każdego środowiska. Po dwóch godzinach spędzonych z Nicky
będzie torpedował statki wielorybnicze i własnoręcznie 
zamykał elektrownie atomowe.  
   - Idź sam - odezwał się do niego Dogger.
   - Jakieś problemy? - zapytał Erdan.
   - Muszę coś uporządkować. Później do ciebie dołączę. Ale 
pamiętaj, to ja ciebie stworzyłem.  
   - Dziękuję - powiedział Erdan.
   - Tu masz zapasowy klucz do mieszkania na wypadek, gdybym 
nie wrócił. No wiesz. Gdyby mnie coś zatrzymało.  
   Erdan skinął głową z ponurą miną.
   - Ruszaj. I nie martw się. Nie odeślę cię z powrotem do 
Chimery.  
    Erdan rzucił mu spojrzenie, w którym zdziwienie 
zamieniło się w rozbawienie.  
   - Chimery? - zapytał.
    
   Program ruszył. Dłoń Doggera poruszyła się nad 
klawiaturą.  
   To powinno działać w obie strony. Jeśli siłą napędową 
jest wiara, przejażdżka powinna być możliwa, skoro tylko 
było się na tyle świadomym, żeby jej spróbować.  
   Gdzie zacząć? 
   Wystarczy opowiadanie, po prostu, żeby stworzyć 
charakter. Chimera już istniała, niewielka bańka we 
fraktalnej rzeczywistości stworzonej tymi dziesięcioma 
palcami.  
   Zaczął stukać w klawisz, najpierw z wahaniem, a potem 
nabierając tempa, kiedy idee krystalizowały się.  
   Po jakimś czasie otworzył w kuchni okno. Drukarka 
zaczynała pracę.  
   
   W zamku obrócił się klucz. Kursor łagodnie pulsował, kiedy 
wchodzili do pokoju, rozmawiali, robili kawę i na wszystkie 
możliwe sposoby dawali sobie do zrozumienia, że mają ze sobą 
wiele wspólnego. Co i rusz słychać było takie wyrażenia jak 
"podejście holistyczne".  
   -  Zawsze robił tego typu rzeczy - mówiła. - Chodzi o 
picie i palenie. To niezdrowy tryb życia. Nie wie, jak o 
siebie zadbać.  
   Wydruk zsunął się kaskadą ze stołu, Erdan zapatrzył się w 
masę papieru.  
   - Słucham? 
   - Powiedziałam, że on nie wie, jak dbać o siebie.
   - Wydaje mi się, że będzie się musiał nauczyć - odparł. 
Podniósł ołówek, przyjrzał się uważnie jego końcówce, aż 
poczuł, że ma już odpowiednie umiejętności, po czym zrobił 
kilka poprawek. Ten idiota nie określił nawet, jakie ma 
nosić ubranie. Jeśli chcesz stworzyć postać, lepiej by nie 
zamarzła od razu. A na stepach potrafi być cholernie zimno.  
   - To znaczy, że długo go znałeś?
   - Tak.
   - Nie przypominasz jego przyjaciół.
   - Kiedyś byliśmy bardzo blisko. Pewnie będę się musiał 
zaopiekować tym mieszkaniem do jego powrotu. - Dopisał: Ale 
przez pokryte śniegiem drzewa ujrzał przyjazny ogień 
obozowiska Skrylingów. Skrylingowie byli w porządku, uważali 
szaleńców za wielkich szamanów, Kevinowi powinno być tam 
dobrze.  
   Nicky podniosła się.
   - No cóż, chyba sobie pójdę - powiedziała. Jej głos 
sprawił, że umysł mu pokoziołkował.  
   - Nie musisz - powiedział. - Oczywiście, to zależy tylko 
od ciebie.  
   Na długą chwilę zapadła cisza. Podeszła do niego i 
spojrzała mu przez ramię, jakby nieco skrępowana.  
   - Co to jest? - spytała, usiłując odsunąć rozmowę od 
logicznych konkluzji.  
   - Jego opowiadanie. Wyślę je jutro ranną pocztą.
   - Oo, ty też jesteś pisarzem?
   Erdan spojrzał na komputer. W porównaniu z hordami Merkla 
nie wyglądał groźnie. Czuł, że czekało go całkiem nowe 
życie, gotów był wypłynąć na jego szerokie wody.  
   - Zaczynam - odpowiedział.
   - Chodzi mi o to, że całkiem lubiłam Kevina - powiedziała 
szybko. - Tylko on nigdy nie pasował do prawdziwego świata. 
- Odwróciła się, by ukryć rumieniec zawstydzenia. Stała 
spoglądając przez okno.  
   - Stacja kolejowa oświetlona jest na niebiesko - 
powiedziała. - Mnóstwo ludzi się tam kłębi.  
   Erdan zrobił kilka poprawek.
   - Naprawdę? - Po czym zmienił tytuł na "Wędrowny sokół".  
Wiedział, jak rozwinąć fabułę. Pisał o tym, co dobrze znał.  
   Chwilę się zastanowił i dopisał: Księga Pierwsza Kronik 
Kevina Barda.  
     Przynajmniej tyle mógł zrobić.
                           Przełożyła Dorota Malinowska


