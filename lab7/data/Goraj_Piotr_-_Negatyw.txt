Autor: PIOTR GORAJ
Tytul: Negatyw

Z "NF" 12/98
   
   He who was living is now dead
   We who are living are now dying
   With a little patience
                      T. S. ELIOT, "THE WASTE LAND"
   
   
   Każdy dzień był jak szare mydło. Gapiąc się o poranku w 
lustrzane odbicie, odczuwała pokrewieństwo z wyciśniętą tubką 
pasty do zębów. Wyobrażała sobie swój organizm jako 
wielokomórkowy zakład produkcyjny z dziewiętnastego wieku. 
Co rano ściągały doń rzesze ofiar kapitalizmu i z 
nienawiścią brały się do roboty. Wszystko rozkręcało się 
opornie jak w ciągliwym budyniu.  
   Parę lat temu wyglądało to zupełnie inaczej.  Budziła się 
z wytrzeszczem niczym u sowy w południe i ruszała do boju w 
białej gorączce, z turbodoładowaniem; wszystko działało 
znakomicie. Wystarczyła iskra, żeby wzniecić pożar 
entuzjazmu. Po prawdzie starczyło splunąć, żeby ten pożar 
ugasić. Była jak pies uwiązany na gumie do budy. Im dłuższy 
wyskok naprzód, tym mocniej trach o budę. Miotała się między 
biegunami jak głupie jojo; z wyżyn euforii spadała z hukiem na 
dno ciężkiej depresji.  Taka intensywna eksploatacja 
nadwyrężyła jej pancerz ochronny: nabyta nadwrażliwość nie 
pozwalała normalnie funkcjonować. Zaczęła  sobie ubliżać: 
cholera, mimoza. Wychowanie w cieplarnianych warunkach.  
Mamusia, tatuś, córusia, cienka skóra. Ziarnko grochu.  
    Podjęła decyzję. Trzeba oduczyć się histerycznego 
reagowania na rzeczywistość, a wyrobić umiejętność oglądania 
jej jak w kinie. Nie widziała wielu możliwości, zaledwie 
trzy: chlać, ćpać albo się zahartować. Do pierwszych dwóch 
nie miała zdrowia.  
   Wybrała studia medyczne, bo mdliło ją na widok 
rozjechanego gołębia. Przez pierwszy rok uczyła się roli 
zimnego obserwatora. Opłaciła to serią spoconych nocy. Śniła 
rowy pełne pomarańczowych noworodków, poukładanych rzędem 
jak sardynki. Przemawiały ochrypłym barytonem i wyśmiewały 
się z niej, gulgocząc flegmą. Tak więc zanurzając się w 
oniryczną bawełnę, nie doznawała ulgi ani odprężenia; 
myślała z lękiem, czy i tym razem pojawi się w jej śnie 
ponury goryl z prosektorium. Była przekonana, że facet ma 
czarne zęby i plecy obrośnięte gęstwą czarnych kudłów. Kiedy 
się pojawiał, metodycznie i bez emocji sortując i myjąc 
pozieleniałe ciała, wbrew sobie wpijała wzrok w jego 
zaciśnięte usta, oczekując z lękiem, że je otworzy. Wtedy z 
jego gardzieli wypełznie drapieżna wątroba i żarłocznie 
rzuci się na nią.  W chwilach największej niemocy obiecywała 
sobie trzymać się jak najdalej od medycyny. Bez mrugnięcia 
złożyła przysięgę Hipokratesa, składając jednocześnie 
prywatne przyrzeczenie, że jeśli kiedykolwiek usłyszy 
wołanie o lekarza, to zmyje się z miejsca w podskokach i 
pójdzie zmierzyć sobie ciśnienie.  
   Po kilku latach jej system nerwowy dotknęło coś w rodzaju 
zrogowacenia. Ale podczas nocnych dyżurów, przechadzając 
się po zimnojasnych korytarzach szpitala jak znudzony 
nosorożec, często myślała o tamtych nadwrażliwych czasach.

   To był wyjątkowo monotonny dyżur. Nic się nie działo. Nic nie 
dowieźli. Stara znajoma nuda zlazła z sufitu i rozwalała się 
bezczelnie na biurku. Objawiała się tak jako uboczny produkt 
terapii znieczulającej.  Wiekuiste niezadowolenie z 
wykrzywioną gębą wkroczyło do jej życia niedługo po nudzie. 
Czyli ogólnie biorąc nic się nie zmieniło.  Kiedyś męczyło 
ją własne przeczulenie, teraz ciążył i ograniczał mur, 
którym tak skutecznie się zabetonowała.  Rutynowo puściła z 
dymem paczkę fajek, żeby przepędzić pokraki z biurka. Jak 
zwykle nie pomogło.  
   Rób coś. Zadzwoń sobie.
   Palec wskazujący wystukał znaną kombinację cyfr. Miała 
wrażenie, że znudziła go już ta kombinacja.  
   - Halo - burknął głos jak benzyna.
   - Wita cię twój domowy lekarz - odpowiedziała tonem o 
wystudiowanie nieprzyjemnym brzmieniu.  
   Zapragnęła, by facet na drugim końcu dołożył starań, żeby 
przynajmniej sposób mówienia oczyścić z gnuśności.  
   - Fajnie, że dzwonisz - przemówił grzybem porosły głos, 
nie maskując niezadowolenia.
   - Co robisz?
   - Nic szczególnego.
   - Pewnie leżysz i żresz batonika.
   - Pudło. Tylko leżę.
   - Dlaczego nie żresz batonika?
   - Skończyły mi się - wyjaśnił z irytacją.  
   Naprzód. Zrób sobie dobrze.  
   - Gapisz się w telewizor?  
   - Znowu pudło.  
   - Patelnia cierpi?  
   - Co?  
   - Patelnia po wczorajszych jajkach na bekonie - 
wyjaśniła. - Stawiam lewą nerkę, że jej nie umyłeś.
   - Nudny dyżur, co?
   Niewiarygodne, jak gładko zmierza się czasem do celu.  
Jedziemy niby po szynach, przez nieunikniony krajobraz myśli. 
Obie strony reagują dokładnie, jak trzeba, aż cała zabawa 
przestaje cieszyć.  
   - To zależy. Znam faceta, któremu by się tu spodobało. 
Można leżeć, siedzieć i nikt nie zawraca głowy.  
   - Zdaje się, że dyżury ci nie służą - zaopiniował głos, 
znowu zalatujący benzyną. - Przecież zwykle atakujesz po 
południu. Nie wystarcza ci? Jest druga w nocy.  Zrób mi 
przyjemność i postrzelaj sobie do kogoś innego.  Wytnij coś 
komuś...  
   - Fakt, z ciebie już nic się nie da wyciąć.
   Westchnął.
   - Nasuwa się pytanie, dlaczego jeszcze nie odłożyłem 
słuchawki.  
   - Bo jesteś mięczakiem.
   Idzie nieźle.
   Milczenie nieubłaganie pęczniało znaczeniami. 
Podejmował decyzję.
   - Posłuchaj - odezwał się wreszcie, dobitnie zmęczony. - 
Mogłaś to wszystko ściągnąć do jednego zdania.  Ale jesteś 
sadystką, prawdziwym lekarzem. Rano nie będę czekał pod 
szpitalem. W ogóle już nigdzie nie będę na ciebie czekał.  
   Zwycięstwo!!! Szampan, kwiaty, owacje. Pozwoli pani, że 
pogratuluję zręcznie przeprowadzonych negocjacji.  
   - Twój wybór. Auf Wieder sehen.
   Odpowiedział jej zrezygnowany trzask.  Przednia zabawa. 
Zwyczaj z dawnych czasów. Element terapii znieczulającej: 
zrobić komuś źle i nie żałować.  Najlepszy efekt, kiedy 
pomysł przychodzi ci nagle i bez powodu i natychmiast go 
realizujesz.  Happening: na krótki moment ożywia smętną 
rzeczywistość.  Błysk w mrocznej czeluści latryny. Ale 
spowszedniało to i nie robi już wrażenia, pomyślała z 
rezygnacją. Prawdę mówiąc, nie daje kopa. Zresztą, nic nie 
daje kopa. Nic nic nie daje. Dno.  Wszystko się powycierało, 
z drugiej strony prześwituje bezczelna dziura. Monotonia, 
jak te białe ściany. Te szafki, białe. Druga, środek nocy. 
Co on...  Że nie wystarcza. Co nie wy... Druga, to 
jeszcze...  Prysznic najpierw, a potem... Jutro cały dzień 
można.  Mętne to, mdłe. Takie kremowe. Krem.  
   Miękko wtoczyła się w drzemkę.
   Skrzyp.
   Drgnęła, kurtyna powiek poszła w górę. Zdrzemnęłam się, a 
teraz coś mnie zbudziło. Co?  Przytomniejąc, omiotła 
wzrokiem pomieszczenie, zapuściła sondę w głąb korytarza. 
Pusty jak bęben. Wszędzie sterylna, szpitalna cisza.  
   Skrzyp.
   Jakby zza winkla. Odczekała moment. Dały się słyszeć dwa 
skrzypy, potem trzeci, wszystkie w równych odstępach. Równo
z czwartym zza zakrętu wyłoniła się krępa postać we 
wzorzystych szatach, które nie były szpitalnym fartuchem.  
Oblicze postaci było czarne czernią piekielnych czeluści. 
Czarna dziura w bieli korytarza, ozdobiona białawym czepcem.  
   Indywiduum podchodziło powoli, lecz rytmicznie, skrzypiąc 
lewym trzewikiem.  Zbliżywszy się, ukazało w pełnej krasie 
swą negatywność. Siwy Murzyn, ślepy. Czarna gęba, puste 
oczodoły, na tym siwy czepiec: ewidentny negatyw.  
   - Co pan tu robi?
   Pytała, zastanawiając się, czy stary Murzyn ma czarne 
zęby. Jeśli tak, byłby idealnym negatywem. Czy negatyw 
oznacza coś niedobrego? Czy należy się go wystraszyć? Innymi 
słowy, czy negatyw jest negatywny?  Problem wydał jej się 
akademicki, ale warty zastanowienia. Chociaż ja jestem 
pozytywem, pomyślała, dla tego negatywa jestem negatywem, a 
on pozytywem. Punkt widzenia.  
   - Ochocho - negatyw rozsunął grube wargi w nieskazitelnie 
czarny uśmiech. - Massa lekarz nie denerwować sie. Mba być 
tutaj na pomoc. Mba z ta sama parafia.  
   Patrzył tak, jakby widział.
   - Co za parafia, do cholery? - zapytała, żeby o coś 
zapytać. Najogólniej mówiąc czuła się totalnie 
zdezorientowana.  
   - Och, to być idiom - wyjaśnił Mba. - Mba chcieć 
powiedzieć, dawno, dawno temu Mba być taka sama. Mba 
wiedzieć, lekarz mieć problem. Mba znać taka sprawa mnóstwo 
za bardzo. Mba wiedzieć, jak rozwiązać.  
   Wyjątkowo nudny dyżur. Narzekałaś na nudę, no i teraz 
masz, babo. Użeraj się z czarnym świrem, który pojawia się 
znikąd.  
   - Pojawia sie pomóc - wyjaśnił natychmiast Mba, 
przyprawiając deklarację szerokoczarnym uśmiechem. - Lekarz 
myśleć, Mba wiedzieć - kontynuował widząc, jakie zrobił 
wrażenie. - Mba kapłan voo doo. Mieć wielka magia.  
Rozmawiać z natura i wszystko rozumieć. Mba słyszeć, co 
dziać się w żywa istota.  
   Nie taka znów żywa, pomyślała.
   - Mba wiedzieć mnóstwo za bardzo - pokiwał ze 
zrozumieniem głową. - Moja wielkie współczucie. Ty zabić 
koza, jeść świeża wątroba, wszystko być OK.  
   Rosło w niej zdziwienie, że mało ją to dziwi. Powinnam 
kogoś wezwać, pomyślała. Ale zamiast trzeźwych decyzji 
przepychały jej się pod czaszką teoretyczne rozważania... 
Zapraszasz jakiś mózg na kawę.  Spotykają się cztery mózgi, 
leniwa, miła pogwarka. Pozbądź się ciała. Najpierw był 
telefon. Ogólna tendencja: eliminować dla osiągnięcia celu. 
Zapłodnienie in vitro.  Kotlety w tabletkach. Co z tego 
masz? Im mniej problemów, tym więcej nudy. Nuda jest 
nieunikniona. Och, jak słodko byłoby...  
   - Twoja mieć słaba krew - zawyrokował Mba. - Twoja musieć 
napoić słaby duch. Siła życia siedzieć w wątroba.  Jeść 
wątroba, pić świeża krew. Krew jak rzeka nieść życie po cała 
ziemia.  
   A gdyby tak być grzybem - pomyślała. Czymś małym: komórką 
drożdży. Prowadzić niezauważalną egzystencję, bez 
świadomości istnienia, i od czasu coś sobie sfermentować.
Dla rozrywki.  
   - Ochocho, taka sprawa mnóstwo niedobra - oburzył się.  - 
Ty być teraz odwrotna strona prawdziwe istnienie. Chory 
lekarz. Ty zabić koza, duch kosmosu widzieć. Ty zjeść i 
wypić życie, martwy duch zbudzić się. Ty wyciągnąć twoja 
duch, i na druga strona zmienić. Szarpać mocno, wypchać na 
wierzch druga strona, żyć. Mba wypełniać misja, leczyć chora 
natura. Dużo świata być wielka, mnóstwo smutna skamielina. 
Mba chodzić, wycinać wrzody, czyścić wszędzie.  O, prawdziwa  
sztylet, składać mnóstwo piękna ofiara.  
   Negatyw rozsunął obfite fałdy wzorzystej szaty i odpasał 
ogromny nóż o szerokiej klindze, po czym zademonstrował go 
dumnie pobladłym z przerażenia ścianom. Zimne światło 
świetlówek lekko liznęło lśniące ostrze lodowatym jęzorem, 
kiedy Mba z czcią złożył sztylet ofiarny na biurku.  
   Pamiątka z czarnej Afryki.
   - Nie, nie - znów się żachnął. - Uszanowanie i respekt. 
Złożyć ofiara, oddać hołd dla ducha w sztylet ofiarny.  
   Puste oczodoły spojrzały intensywnie. Nie było 
wątpliwości, że widzą.  
   Jej prawa ręka poruszyła się wbrew zdrowemu rozsądkowi. 
To nie rozsądek panował nad sytuacją. Osłabiony serią mocnych 
ciosów w szczękę i przeponę, wydał z siebie słaby jęk i 
skapitulował bez oporu. Ciało puszczone samopas stało się 
suwerennym bytem. Byt wykonał kilka próbnych ruchów prawą 
ręką, po czym, zadowolony z samodzielności, mocnym chwytem 
zacisnął dłoń na rękojeści sztyletu.  
   - Ty zabić dorodna koza o poranku. Czerwony świt 
przebłagać duchy kosmosu.  
   Widać już było przezeń stojącą przy ścianie szafkę z 
instrumentami. Przed chwilą ledwie prześwitywała; teraz 
okazywała się bardziej biała niż Murzyn czarny. Powoli 
blednąca postać negatywa sprzęgła się z tym, co za oknem: 
gęsta smoła bezksiężycowej nocy zaczęła rzednąć, tracić 
intensywność. Wraz z rozmywającym się Murzynem także noc 
poddawała się szarości. Nadchodził chmurny, mydlany świt.  
   
   Posępny poranek, rozpoczęty wściekłym atakiem budzika. 
Archie Miller siedział na łóżku, skrobiąc się paluchami po 
podbrzuszu. Czynność, pozornie jałowa, pobudzała do 
działania istotne struktury pod jego czerepem. Łagodnie 
pofałdowane równiny szarych komórek Archiego pokryte były 
miękkim całunem zapomnienia i ta uśpiona panorama 
potrzebowała subtelnej stymulacji, by wzeszło nad nią słońce 
świadomości.  
   - Kutasy - oznajmił Archie.
   Wyrzut skierowany do wszystkich i do nikogo, był 
pierwszą jaskółką budzącej się przytomności. Archie 
przypominał sam sobie, że nie cierpi czterech i pół miliarda 
ludzi i że nazywa się Archie Miller. Archie - prawdziwy 
raper. W kolejności docierało do niego, po co wstał i w jakim 
celu rozbudza swoją świadomość wkurzoną na wszechświat.  
   Zagapił się jak osioł na aptekę na pierwszą stronę 
wczorajszej gazety. Wizerunki dobrze odżywionych figur ze 
szczytów odwzajemniały spojrzenie z sarkazmem. Archie nie 
spostrzegł tego wczoraj, bo kupował prasę tylko dla 
ostatnich sportowych stron. Teraz znienawidził także 
gazetę; rzeczą, której absolutnie nie cierpiał, był dobrze 
odżywiony sarkazm. Szczególnie w wykonaniu urzędnika 
państwowego. Z rozkoszą by ich wszystkich... Reagował 
przepisowo, jak ortodoksyjny raper. Brzydził się kolesiami 
na stołkach, ponieważ stali na drodze jego samorealizacji, 
oczywiście nie zawahałby się posadzić tyłek na wysokościach, 
gdyby była taka możliwość. Spośród wszystkich subkultur 
styl życia rapera uważał za najbardziej okejowy. Gdyby znał 
słowo "humanistyczny", dokładnie tak określiłby filozofię 
rapera.  Najbardziej naiwne myślenie prezentowali hipisi: 
zamierzali zbawić świat! Punki okazały się ciut mądrzejsze. 
Dla punków tylko punkowa społeczność była w porządku. Ale 
raperzy osiągnęli najwyższe stadium rozwoju: każdego rapera 
interesował tylko on sam.  
   Archie nienawidził poranków, bo oznaczały konieczność 
pójścia do roboty. Nienawidził też wieczorów, bo perspektywa 
roboty następnego dnia nie pozwalała mu pić do bólu. Często 
też musiał rezygnować z soczystego, gorącego towaru.  
   Podczas porannych ablucji wspominał wydarzenia ostatniego 
wieczoru. Wypili z Nathanielem trzy wina proste i wyrwali 
dwie sztuki.  
   - Dziwka - mruknął z ręcznikiem w jednej ręce, drugą 
otwierając lodówkę.  Żarłoczna graba dobyła z chłodnej głębi 
Big Maca, który wzbudzał żądzę mordu. Chaps! Okaleczył 
dorodny okaz. Ciężkie szczęki poczęły żuć.  
   Wyzwisko nie dotyczyło lodówki. Archie miał podzielną 
uwagę: potrafił równocześnie jeść i wspominać. Tym razem nie 
było to przyjemne. Kiedy Natty oddalił się ze swoim kawałem 
ciała, dziewczyna Archiego nagle zaczęła stroić fochy. Że 
niby nie ma ochoty. Dostała w bezczelną mordę, raz i 
drugi, ale nie pomogło. Gorzej, rozdarła się jak stare 
kalesony i Archie musiał znów jej przywalić.  Szczęśliwie 
nie było w pobliżu nikogo, z wyjątkiem kiwającego się pod 
murem czarnucha w głupio kolorowych łachach, który musiał 
być nie tylko pomylony, ale głuchy i ślepy. Lecz przecież w 
każdej chwili mógł się zjawić pieprzony patrol, a Archie nie 
chciał  mordować policjantów. I vice versa.  
   Świadomość nie ukończonego dzieła odebrała mu apetyt.  
Pakując nie dojedzonego hamburgera i dwie następne do 
papierowej torby, czuł, jak kiełkuje w nim brutalna złość.  
   Kiedy przed klatką schodową przygiął się pod ciężarem 
szaroponurego nieboskłonu, znienacka zaatakował go mały 
rozjazgotany brązowy kołtun.  
   - Chooodź tutaj! - zawezwał psa przerażony trzęsący się 
staruszek. Kołtunowi jednak nic nie groziło: wyszczekując 
zjadliwie kręcił zwinne ósemki między nogami Archiego.  
   - Zabiję skurwysyna! - wystękał raper. Jednak po serii 
nie trafionych kopniaków jego nogi zgubiły wątek. Pokonany, 
ustawił je przodem do kierunku jazdy i ostro ruszył przed 
siebie, dławiąc się przekleństwami. Z tyłu przygrywał mu 
triumfalny psi jazgot. Wściekłość. Typotanie buciorów 
obijało się po czaszce Archiego niszczycielskim echem. 
Rytmicznie, marszowo zaciskał pięści. Bach! Sękata łapa 
przydzwoniła w znak drogowy. Uff. Ze łba uszło trochę pary, 
poczuł się odrobinę lepiej. Niewiele, trochę. Parł naprzód, 
rozjuszony usiłując wypocić swą złość. Na rogu obszczanego 
muru energicznym zakrętasem zboczył w wąską alejkę parkową: 
znany skrót, potem przez wertepy za szpitalem i już prawie 
przystanek autobusowy. Nagle stanął, wbiło go w ziemię. 
Wyostrzył wzrok.  
   Skręćże tutaj - wykrzyknął w myślach żarliwą prośbę.  
   Od szpitala, stukając obcasami, nadchodziła smukła postać 
bezczelnej dziwki. Archie nie miał wątpliwości, że to 
dziwka, bo jaka porządna kobieta włóczy się po mieście o 
świcie? Taka szmata wręcz prosi się o brutalny gwałt. 
Obserwował ją w napięciu. Kiedy skręciła w wąską alejkę, 
omal nie zapłakał z rozczulenia. Lekarstwo na toksyczny 
poranek nieprzerwanie zbliżało się do Archiego, jakby go nie 
zauważała, z pochyloną głową, wzrokiem śledzącym 
jednostajnie śmigające noski butów. Była już tak blisko, że 
mógł ocenić jej bezczelną urodę, subtelne rysy, które aż się 
prosiły, żeby je trochę potarmosić. Bez słowa zagrodził 
kobiecie drogę.  Miała ograniczone  możliwości ucieczki: 
gęste krzaki na flankach wąskiej alejki sprzyjały zamiarom 
rapera. Natchniony duchem brutalnych mięśni, zaprezentował 
jej rozległą panoramę masywnej, obleśnej mordy.  
   Martwe oczy.
   Kiedy wzrok Archiego zderzył się z jej nieruchomym 
spojrzeniem, stracił rezon: nie bała się. Żadnej histerii, 
przerażenia. Nie wrzeszczy, nie ucieka. Jej oczy nieruchome, 
lecz nie tak jak zamarłe oczy królika naprzeciw paszczy 
kobry. Nieruchome, obojętne. Takie to... nieludzkie. Może 
ona jest nienormalna? Tym lepiej. Zatrzymał siłą wycofującą 
się pewność siebie. Chora suka! Na nic się nikomu nie 
przyda. Tylko zawadza.  
   Gwałtownym ruchem zatrzasnął szczękę kobiety w imadle 
kciuka i palca wskazującego prawej ręki.  
   - No i co, sssuko? - wysyczał, przywarłszy buldożerem  
swoich bioder do jej kruchego ciała.  
   Koza.
   Archie lekko zwolnił uchwyt, jeszcze bardziej nieswój.  W 
jej szklistych oczach pojawił się ślad zainteresowania. Suka 
patrzyła nań coraz intensywniej. Nie była już nieobecna.  
Zauważyła go.  
   Zabij dorodną kozę o poranku.
   Wyczuła, jak w ciasnym umyśle małpoluda zbiera się w 
sobie gwałtowna natura, żeby brutalnym czynem zdusić 
kiełkujący strach. Panowała nad sytuacją. Widziała 
uderzenie, zanim zostało wyprowadzone; zanurkowała pod 
wielkim łapskiem i z całej siły wbiła ofiarne ostrze w 
rozległe bebechy. Chwiejąc się na boki, wlepił w nią 
wielkie, zgrozą zaprawione ślepia, zarzęził, zagulgotał. 
Fachowym ruchem pociągnęła ostrze w górę, żeby otworzyć 
wnętrzności, wydobywając z bydlaka ryk startującego 
odrzutowca. Wyszarpnęła sztylet; raper zakręcił się w 
miejscu, przyciskając do brzucha zdziwione łapy, stęknął po 
lwiemu i padł na bok jak trafiony bizon.  Kucnęła przy nim, 
zdecydowanym pchnięciem odwróciła jęczącą zdobycz na plecy i 
zagłębiła łapczywą rękę w jamie brzusznej, w poszukiwaniu 
wątroby.  
   - Tu gdzieś powinna być - sapała chrapliwie, grzebiąc w 
drgającym raperze. - O, jest! Dawać ją tu!  
   Szarpnęła, uniosła do ust krwawy ochłap. Trzęsąc się 
niczym w delirium ściskała raperską wątrobę  i czuła, jak za 
gardło chwytają ją wściekłe kleszcze szaleństwa. Życie 
siedzieć w wątroba! Płonęła gorączką chorego umysłu, 
spomiędzy palców spadały grube, szkarłatne krople.  Pac, 
pac. Wątroba przed jej oczami potworniała, pęczniała, 
podrygując jak rozpruty raper, jak wielka, krwawa larwa.  
Robiła wrażenie samodzielnej istoty, szarpała się i wyrywała 
z uścisku. Zawarczała. Kobieta odskoczyła w panice, 
upuszczając rozwścieczoną wątrobę. Organ ruszył w jej 
kierunku.  Pełznął po alejce, krwawy pas znaczył jego drogę.  
   Skrzyp.
   Boże, skrzypi. Skrzypi do mnie wątroba rapera.
   Skrzyp.
   Ręce. Czuję ręce. Moje. Jestem tu. Rusz czymś. Głową.
   Skrzyp. Idzie. Krwisto.
   Wyjdź z tego... Staraj się...
   Skrzyp.
   Delikatnie skręciła szyję. Już jestem tutaj. Jestem po 
drugiej stronie. Boże, co za sen. Drapieżna wątroba.  
Uniosła powieki, powoli. Białe ściany, szafki, ściany.  
Telefon. Rozluźniła naprężone postronki mięśni przedramion, 
palce zwolniły kurczowy uścisk na oparciach fotela.  
Cholernie chory koszmar, odwykłam od tego, pomyślała. Jak 
mocno zasnęłam. Na szczęście, coś mnie zbudziło.  
   Skrzyp.
   Spojrzała tam, skąd dobiegał odgłos.  Drzwi. Okno 
otwarte, przeciąg poruszał uchylonymi drzwiami. Jeszcze 
roztrzęsiona, mokra od potu wzięła głęboki oddech. Wstała, 
podeszła do okna i zamknęła je starannie, usiłując rozpuścić 
w szarości chmurnego poranka migawki z wariackiego koszmaru. 
Znudzone topole za oknem stały cierpliwie w nieporuszonej 
kolejce do autostrady. Dzień budził się jak zwykle zmęczony 
zwyczajnością. Wszystko w normie. Przespałam większość 
dyżuru, pomyślała. Dom, prysznic, łóżko. Przeciągnęła się, 
ziewnęła. Przez dłuższą chwilę patrzyła w okno, chłonąc 
statyczność bezcelowego krajobrazu. Rutynowo, powoli, 
startowała muzyka poranka. Ptasie świergolenie stopniowo 
gęstniało, tworząc swoiste harmonie z hałasem pierwszych 
samochodów. Tu i ówdzie pojawiały się, i zaraz niknęły, 
niespodziane przeszkadzajki pośpiesznych kroków, trzaskały 
drzwi, odpalały silniki. I nagle w tę harmonijną etiudę 
rozkręcającego się dnia począł się wgryzać dźwięk fałszywy: 
wypychał się przed inne nieprzyjemny, modulowany, z sekundy 
na sekundę rosnący w siłę, agresywny, natarczywy. Sygnał 
karetki pogotowia.  
   Dyżur się jeszcze nie skończył, pomyślała. Zawsze, kiedy 
człowiek się wycisza, ktoś zaczyna walić w drzwi.  Akurat 
teraz, kiedy zaczęłam myśleć o prysznicu, przywiozą 
ochlanego śmierdziela, który po pijaku coś sobie złamał.  
   Schodząc na dół zerknęła przez okno na dziedziniec. 
Zajechali przed chwilą, właśnie wypakowywali ładunek. Dużo z 
tym było zamieszania. Pielęgniarze biegali w kółko, 
doskakiwali, odskakiwali. Przyśpieszyła, schody skwapliwie 
śmignęły w tył, nie chcąc mieć z tym nic wspólnego. Już 
tutaj rozdrapał jej uszy wrzask transportowanego. Ryczał 
potężnie niskim bulgotem, wypluwając niezrozumiałe 
inwektywy.  Zimny dreszcz powędrował po drabinie jej 
kręgosłupa, na odcinku szyjnym rozdzielił się i doszedłszy 
do końców palców, zrealizował się w nieprzyjemnym dygotaniu. 
Biegnąc kiszką korytarza, z daleka dojrzała wjeżdżające do 
szpitala nosze udekorowane monstrualnym embrionem, który 
wyjąc za stu skręcał się jak robal nabity na szpilę. 
Wyhamowała  tuż przy noszach, jej unurzane w zgrozie 
spojrzenie przywarło do gęby rapera wykrzywionej nieludzkim 
cierpieniem. Krwistym stękiem Archie poświadczył ciąg dalszy 
koszmaru. Ta suka, rzeźnik, teraz potwór w białym kitlu, 
wyciągała po niego szczupłe palce rozdygotane sadystycznym 
pożądaniem.  Dłonie suki zatrzymały się, pokazały swoje 
wnętrze.  
   Bezsilnym gestem odgrodziła się od nocnej mary, zwracając 
ku niej otwarte trzęsawisko swoich rąk. Podniosła wzrok na 
białokitlowców, szukając wyjaśnienia. Spojrzała na nią 
galeria tętniących obcym życiem czarnych dziur: puste 
oczodoły rozochoconych pielęgniarzy-Murzynów. Ich smoliste 
łapska unosiły skowyczącego  rapera, siwe włosy okalały 
ekstatyczne głowy. Nieprzytomnie popatrzyła na swoje białe 
dłonie, potem na siwych ślepoczarnuchów w białych kitlach, i 
odrzuciwszy głowę do tyłu przebodła mętny świt krzykiem 
naturalnego wariata.  
   
   Wszystko było na miejscu. Telewizor z magnetowidem 
patrzyły na kanapę, kanapa na sufit, książki i patelnia po 
jajkach na bekonie leżały tam, gdzie je przedwczoraj 
zostawił, śmieci potulnie czekały w kącie pokoju.  
Wygłodniała złota rybka zataczała w bani niepotrzebne kręgi 
- krótko mówiąc pokój wyglądał najnormalniej w świecie, 
jeśli nie liczyć dziwnego faceta pośrodku.  
   Chwila zastanowienia. Podjął rozsądną decyzję: 
przetestować inne zmysły. Najpierw trącił stopą pustą 
butelkę po courvoisierze, rozwaloną brzuchato i 
nieprzyzwoicie na podłodze tuż obok kanapy. Tyrpnięta 
flaszka pijana jak świnia, potoczyła się zupełnie bezwładnie 
i dobiła do barku na kółkach. Brzdęk! - zadzwoniła o kółko.  
Brzdęknięcie dotarło lekko stłumione, jakby siedział w 
słoiku, ale generalnie słuch okazał się w porządku. 
Zbierając do kupy rozpływającą się magmę umysłu, postanowił 
podjąć bardziej drastyczne kroki.  Umieścił kciuk i palec 
wskazujący w okolicach pachwiny i uszczypnął mocarnie.  
   - Uuchsss - jęk syknął gęsto, boleściwie. Dosyć 
eksperymentów. Z rozmachem przerzucił wzrok na lewo, 
uspokoił amplitudę wahań, dostroił ostrość. Pomyłka. W drugą 
stronę: miotnął rozhuśtanym spojrzeniem na prawo, powtórzył 
całą procedurę. Z chaosu wyłonił się nieodgadniony smoluch 
obleczony w psychodeliczne wdzianko.  A jednak prawdziwy, 
pomyślał nietrzeźwo.  
   - So jes? - bulknął głosem jak benzyna z alkoholem.  - 
Woosstock? Szy jak?  
   - Massa pisarz nie denerwować się - uspokoił Mba. - Mba 
karmić, massa pisarz nie obsychać. Massa pisarz prawie trup, 
trzeba wyciągnąć duch, na druga strona zmienić.  
   - Żanne szarnuchy u mje nie pracują - zaoponował 
etylinowym głosem.  
   - Mnóstwo wielka siła trzeba. Nienawiść - kontynuował 
niewzruszenie Mba. - Wnętrze na wierzch. Twoja druga strona. 
Wywrócić duch. Widzieć dobre jak złe. Złe jak dobre. Czarne 
jak białe. Białe...  
   - Stary, o so si chozi? - przerwał życzliwie benzynowiec.  
   Nie osiągnąwszy sukcesów gadaniem, Murzyn przeszedł do 
frontalnego ataku: z głębi szat wydobył kartę atutową.  
   - Mnóstwo piękna fetysz - stwierdził i podsunął pod 
pijany nos precyzyjnie wykonaną figurkę.  
   Jeśli było ciepło, to teraz zrobiło się duszno i 
gorąco. Z myśleniem nie było najlepiej: różne struktury nie 
chciały współpracować. Pozostało zbieranie bodźców z wielu 
źródeł, przyjmowanie ich do rozrzedzonej świadomości. A więc 
ciepło, trochę bierze na rzygi, duszno (pot, owszem), nic do 
picia, no i wielki bambus czarownik, który wyrzezał ją w 
kawałku gliny i przyszedł się pochwalić, jaki ma talent.  
   - E, faset, skon znasz Melisse?
   - Massa pisarz za dużo patrzeć - zawyrokował negatyw.  - 
Czuć mnóstwo ważne, nie patrzeć. Massa pisarz patrzeć w 
siebie, kiedy wbijać igła w fetysz. Duch jak wulkan tryskać. 
Mnóstwo piękna fontanna. Massa pisarz wbijać igła, zanim 
alkohol odchodzić w kac; upojenie, mnóstwo dobra stan dla 
ekstaza.  
   Wetknął figurkę w nieostro widzianą dłoń. Z brzucha 
fetysza sterczały dwie wielkie szpile. Mba znów sięgnął w 
głąb swoich szat, szybko znalazł, co chciał, i rzucił to na 
podołek rozwalonego na kanapie faceta. Garść grubych igieł. 
Zalany facet dźwignął ciężką głowę z cieniem zdziwienia. 
Gdzieś we mgle zamajaczyła ostrzegawcza latarnia rozsądku, 
ale w mig zasnuły ją opary alkoholu. Nie trapiąc się 
zbytnio, facet z kanapy ujął w niezdarne palce jedną ze 
szpilek i wbił ją, krzywo, lecz głęboko, w gliniane krocze 
figurki.  
   - Ueche - zarechotał krótko. Przyjemne łaskotanie w 
okolicach jąder podeszło w górę, przez podbrzusze, rozpełzło 
się po plecach. Sadystka. Zobaczymy, kto komu teraz wbije 
szpilę.  
   - Ty polubieć - mruknął Mba, obserwując go w zadumie. - Na 
początku.  
   Murzyn płynnym ruchem pokazał kanapie swoje zamyślone 
plecy i powoli skierował się do drzwi wyjściowych. Na progu 
obejrzał się przez ramię, po czym zatrzasnął drzwi z drugiej 
strony i wciąż pełen filozoficznej zadumy, począł grzebać w 
zawiłej czeluści swoich szat. Po chwili jego zmarszczone 
czoło wygładziło się. Wyciągnął paczkę papierosów i 
zapalniczkę, odpalił jednego, zaciągnął się zgłodniale i 
ruszył swobodnym krokiem w dół schodów. To była kiedyś 
przednia zabawa, pomyślał z rezygnacją. Kiedyś. Ale 
spowszedniało to już i nie robi wrażenia. Prawdę mówiąc, 
wcale nie daje kopa.  Smętne jak stojąca woda w studni. 
Powycierało się, wyświechtało, z drugiej strony prześwituje 
wielka, bezczelna dziura.  
   Wyszedł z klatki schodowej prosto w przygnębiającą szarą
mydlaność dnia. Monotonia, pomyślał, jak to niebo.  Wszystko 
takie mętne, mdłe.  
                                           Piotr Goraj         

                         PIOTR GORAJ         
   Urodził się w 1968 r. w Katowicach. Absolwent anglistyki 
Uniwersytetu Śląskiego. Tłumacz w redakcji magazynu 
poświęconego tematyce gospodarczej "Business Promotion". 
Debiutował opowiadaniem "Ale kyno" w antologii "Trzynaście 
kotów". Prezentowane opowiadanie "Negatyw" jest bez 
wątpienia horrorem, zapewne z ambicjami; sam autor zalicza 
ten typ pisarstwa do chorroru - nie tylko groźne, ale i chore 
(!).
                                                       (mp)
