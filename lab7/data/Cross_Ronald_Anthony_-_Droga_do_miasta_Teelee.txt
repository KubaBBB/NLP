Autor: Ronald Anthony Cross
Tytul: Droga do miasta Teelee

(The Way to Teelee Town)

Z "NF" 10/94

   Kiedy siostra Mary przybyła do Ziemskiej Bazy na planecie 
Anubis, od razu podeszła do okien wychodzących na ubogą 
dzielnicę prymitywnego miasta Strebe i potrząsając głową, 
ale i uśmiechając się lekko powiedziała: "Praca".  
   Jim Rodricks, szef tej małej bazy, która składała się 
głównie z centrum łączności komputerowej i działu 
zaopatrzenia, niewielkiej załogi i kilku przebywających tu 
czasowo antropologów, był trochę zaskoczony tą reakcją, 
szczególnie, że zamierzał właśnie wygłosić swoją mowę 
"Witamy na Anubis". Miał to być krótki, ale przemyślany 
występ, pełen humoru, którego celem było ożywić ważne, acz 
nudne, informacje przekazywane nowemu personelowi. Zastygł 
na chwilę w bezruchu, z otwartymi ustami. Przecież, mimo 
wszystko, to on był tutaj szefem. Jednak, jak się domyślał 
(słusznie zresztą), siostra Mary nie uznawała żadnego szefa.  
Odzyskał wreszcie zdolność ruchu.  
   - Zawsze możesz brać jeden z małych ślizgaczy. 
Łatwo się tu zgubić. Lepiej używac ślizgacza. I pamiętaj o 
swoim radiotelefonie. Można go przypiąć do paska -  
powiedział i natychmiast poczuł się głupio.  
   Siostra Mary, która nosiła tradycyjny habit, uśmiechnęła 
się.  
   - Nie mam paska - stwierdziła. - Mogę go przypiąć do różańca. 
   I oczywiście Rodricks wiedział już, że siostra nie będzie 
nosiła radiotelefonu - prawdopodobnie nie będzie również 
używać ślizgacza.  
   Jakby odpowiadając powiedziała:  
   - Jedynym sposobem, żeby poznać ludzi, jest wejść między 
nich.   
   Ale najlepszym sposobem, żeby poznać Strebe, to latać nad 
nimi, pomyślał Jim Rodricks wyglądając przez okno. Będziemy 
z nią mieli kłopoty. Kolejny powód do zmartwień.
   Jakby czytając w jego myślach, siostra Mary 
powiedziała:  
   - Proszę się nie martwić, panie Rodricks. 
Jestem tu po to, żeby być w kłopotach, ale nie sprawiać 
problemy innym. Pan wie o tym równie dobrze jak ja. 
Przyjechałam tu w służbie Bożej, jeżeli mogę to tak 
określić.  
   Możesz, na pewno możesz - pomyślał Jim Rodricks. Kiedy 
siostra się uśmiechnęła, po raz pierwszy zdał sobie sprawę, 
że była piękną kobietą, delikatną, ale silną, o szlachetnych 
rysach, z których przebijała duma. Dokładnie to, czego nam 
potrzeba. Same kłopoty.  
   - Tak więc - siostra mówiła dalej - niech pan nie 
przeszkadza mi w mojej pracy, a ja nie będę wkraczała między 
pana i pański komputer.  
   Na samym początku, zaraz po powitaniu, Jim 
przedstawił swój komputer.  
   - To jest Big Ben - powiedział - główny powód istnienia 
tej bazy. - Itd., itd. Zdał sobie sprawę, że zdradził się 
tym stwierdzeniem. Powinien być ostrożniejszy. Nie po raz 
pierwszy żałował, że nie ma natury odkrywcy. Brałby teraz 
udział w jednej z ważnych ekspedycji badających planety 
zamiast tkwić tu w bazie, gdzie nigdy nic wielkiego się nie 
działo. Oprócz kłopotów. Ale nawet kłopoty były nieduże.  
   - Kim jesteś? - spytała siostra Mary Strebe, który niósł 
ciężki karton pełen rzeczy (ciężki dla człowieka, ale nie 
dla Strebe).  
   - Gdzie to postawić? - spytał Strebe. Jim zaczął się 
zastanawiać, jak on sie nazywa? Trudno odróżnić jednego 
Strebe od drugiego. Ale ten był troszkę inny. Troszkę 
bystrzejszy. Grebe? Strebe zwany Grebe? Jim zdusił w sobie 
chichot i wskazał ręką róg pokoju.  
   - Kim jesteś? -  spytała znowu siostra Mary nie zrażona 
brakiem odpowiedzi. Mówiła w dialekcie Strebe. I to 
doskonale. Znacznie lepiej niż on sam, zauważył Jim.  
Musiała się uczyć na statku, pomyślał. Pilnie się uczyć. 
Praca, jak to określała.  Ale w końcu, jeśli się jest 
siostrą zakonną...   
   - Grib - powiedział Strebe i dodał: - Ja jestem Grib, ty 
siostra Mary. 
   - Skąd wiesz, jak się nazywam?   
   - Dużo się tu o tobie mówiło, siostro, zanim przyjechałaś - 
stwierdził Grib.  
   Siostra Mary uśmiechnęła się.  
   - Nie wątpię.
   Potem odwróciła się do Jima Rodricksa i powiedziała do 
niego jak do służącego:  
   - Grib będzie mi potrzebny do noszenia sprzętu medycznego 
i posłuży jako pośrednik w kontaktach z mieszkańcami. Chyba 
nie będę potrzebowała nic więcej. W razie czego dam znać. Na 
razie ma mnie pan z głowy.  
   Jim chciał zaprotestować, ale pomyślał, że może warto 
stracić Griba, żeby mieć z głowy siostrę Mary. Zawsze będzie 
mógł znaleźć sobie innego Strebe. Postanowił zgodzić się, 
ale ona nie zwracając na niego uwagi zajęła się czymś innym. 
Poczuł się, jakby utracił trochę ze swojej godności.  
   - Grib, czy mógłbyś otworzyć tamten karton? Pokażę ci, jak 
się pakuje torbę lekarską. Widzisz? To jest przyrząd do 
analiz, wkłada się go w ten sposób.  
   Jim Rodricks zdał sobie sprawę, że właściwie nie ma już, 
do cholery, nic do powiedzenia. Ta kobieta odprawiła go. 
Nawet Strebe go odprawił. Stał tam, wykonując jej polecenia, 
jakby była królową Strebe, jeżeli Strebe w ogóle mogą mieć 
królową. Tak, siostro Mary. Nie, siostro Mary. Przygotowują 
się jak do wielkiej wyprawy, której celem, jak to siostra Mary 
wyraźnie podkreśliła, będzie praca. Codzienna, mozolna praca.  
   Jednak nie mógł nic na to poradzić, że siostra Mary go 
fascynowała. Pomyśleć tylko, że była w bazie dopiero od 
kilku minut i zdążyła już naubliżać głównemu oficerowi, 
zabrać mu jego najlepszego służącego i szykować się na 
wyprawę do dzikiego miasta Strebe. Jak oni nazywają to 
ponure miejsce? Ciemne Miasto. Ciekawe, co ona takiego 
zrobiła, że ją tu zesłali?  Ta myśl rozbawiła go. Ale zaraz 
przyszło mu do głowy pytanie, co on zrobił, że go tu 
zesłali? To rozbawiło go znacznie mniej.  
 
   Kiedy siostra Mary po raz pierwszy usłyszała o Teelee, 
myślała że to legenda. Stali na środku brudnej drogi, 
otoczeni przez rozwalające się drewniane konstrukcje, które 
tworzyły ponure Ciemne Miasto. Grib powiódł ręką 
naokoło i powiedział:  
   - Okropność.   
   - Ciemne Miasto to najlepsza nazwa. Nie ma tu 
światła. 
   - Założę się, że niektóre wasze miasta muszą być piękne - 
powiedziała siostra Mary.  
   - Ile?   
   Siostra Mary spojrzała zdziwiona:
   - Ile miast? 
   - O ile się założysz? 
   Przyjrzała mu się uważnie, starając się odgadnąć, co miał na 
myśli. Czy chciał jej coś przekazać? Jak zwykle u Strebe, 
jego twarz pozostawała zupełnie bez wyrazu, bez nawet 
najlżejszego śladu humoru.  
   - Ja tak naprawdę to nie chciałam się założyć. 
   - To dlaczego tak powiedziałaś? 
   - Nie wiem, to po prostu sposób mówienia. Nazywamy to 
metaforą.
   - To dobrze - stwierdził Grib. - Przegrałabyś. 
   - Co bym przegrała? 
   - To, o co się metaforycznie chciałaś założyć. Straciłabyś. 
Wszystkie miasta Strebe są brzydkie. - Obrócił się, jakby 
próbując objąć wzrokiem Ciemne Miasto.  
   - Bardzo, bardzo brzydkie - dodał. - My nie jesteśmy 
Teelee - dodał.  
   - Kim są Teelee? -  spytała siostra Mary obojętnie.  
   - Teelee są wspaniałe i pełne blasku. Mieszkają w Mieście 
Szczęścia.
   To przyciągnęło jej uwagę.  
   - Czy Teelee są bogami? 
   Grib spojrzał na nią zły. Tak się przynajmniej wydawało 
siostrze Mary. To był jedyny wyraz emocji, słaby zresztą, 
jaki kiedykolwiek u niego zauważyła.  
   Był dużym, krępym, owłosionym stworzeniem, o zdecydowanie 
humanoidalnych rysach, ale znacznie bardziej umięśniony niż 
jakikolwiek człowiek. Jednak nie był specjalnie duży jak na 
Strebe. Siostra Mary nie mogła się powstrzymać od myślenia o 
nim jako o pewnym rodzaju goryla, chociaż wstydziła się 
tego. Często.  
   - Nie, Teelee to nie bogowie. Teelee prawdziwe. 
   Po chwili spytał:  
   - Kiedy mówisz Bóg, to jest metafora?  
   Teraz Siostra Mary spojrzała na niego ze złością. Po raz 
pierwszy Grib widział ją taką, ale nie miał trudności, żeby 
się zorientować, co ona myśli. Szczególnie, że towarzyszyły 
temu charakterystyczne gesty, zaciśnięte pięści, tak jakby 
siostra przygotowywała się psychicznie do ataku. Ludzie to 
takie śmieszne, słabe stworzenia, zupełnie jak Teelee. Nigdy 
z nimi nic nie wiadomo. Grib odsunął się o krok.  
   - Bóg jest prawdziwy - powiedziała siostra Mary stanowczym 
tonem. - Najprawdziwszy ze wszystkiego. On jest 
rzeczywistością.  
   - Bóg stworzył świat, ludzi i Strebe? -  spytał Grib niewinnie.  
   - Tak.
   - Proszę, poproś go, żeby to miasto było czyste i ładne. 
Żeby wszyscy chorzy poczuli się lepiej. Niech da wszystkim 
jedzenie.  
   Siostra Mary w pośpiechu szukała odpowiedzi.  
   - Bóg uczynił te wszystkie cuda, o których piszą w tej 
książce, którą nam czytasz, ale teraz już przestał? -  spytał 
Grib. - Może Bóg umarł? 
   Siostra Mary nie mogła powstrzymać uśmiechu, mimo że wciąż 
czuła złość.  
   Może umarł, a może On był bytem transcendentnym, a teraz 
staje się bytem immanentnym, powiedziała do siebie, nie 
chcąc tłumaczyć Gribowi swojej ulubionej teorii. Czy ja 
naprawdę w to wierzę, pomyślała z przestrachem.  
   - Ale Teelee nie umarły. Więc Teelee to nie Bóg. Teelee 
prawdziwe. Za bardzo prawdziwe. Za bardzo złe. 
   - Dlaczego? - Dalej posuwali się do przodu szukajac jednej z 
chat zbudowanych z kartonowych pudeł, gdzie prawdopodobnie 
czekały na nich chore Strebe. Grib niósł lekarskie przyrządy 
siostry Mary.  
   - Teelee potrafią być niebezpieczne. 
   - Jakie są Teelee? Co one robią? 
   - Teelee uczą Strebe mówić. To dlatego Strebe tak dobrze 
mówią. 
   Zastanawiałam się nad tym, pomyślała siostra Mary, 
uśmiechajac się.  
   - Ale po co one to robią? 
   Grib potrząsnął masywną głową.  
   - Muszą czegoś chcieć. Tylko Teelee wiedzą czego. 
   - Co jeszcze mogą robić Teelee? 
   Grib stanął i wskazał ręką zniszczony pięciopiętrowy budynek 
ze spróchniałego, pozbawionego jakiegokolwiek koloru drewna.  
   - Teelee mogą przeskoczyć ten budynek - powiedział.  
   - Za jednym razem? - siostra Mary nie mogła się powstrzymać od 
pytania.  
   - Przeskoczyć można tylko za jednym razem. Inaczej to byłoby 
wskoczyć i potem zeskoczyć - odpowiedział Grib.  
   - Tak, masz rację - zgodziła się siostra Mary i pomyślała 
sobie, że wyobrażenie o Teelee było na pewno pierwszym 
prymitywnym przejawem religii w świadomości Strebe; 
pierwszym wierzeniem, które za jakiś czas może się 
przekształcić w pytania o sens i pochodzenie życia. "Siła, 
która przemienia ziarno w kwiat". Ale na tym etapie rozwoju 
Strebe nie wydawały się zainteresowane uzyskaniem odpowiedzi 
na jakiekolwiek pytania. Ich umysły były szalenie konkretne. 
Grib był najbardziej rozwiniętym przedstawicielem Strebe, 
jakiego siostra Mary dotąd spotkała.  
   Poza tym stanowił dla niej nieocenioną pomoc w czasie pracy, 
służąc jako niezbędny pośrednik w kontaktach z nieufnymi z 
natury Strebe z Ciemnego Miasta. Pamiętając o tym siostra 
opanowała gniew i złagodniała. Przecież mieli tyle pracy. 
Ważnej pracy.  
   Ale dziś, jak prawie zawsze, przypadek, do którego tak się 
śpieszyli, okazał się całkiem zwyczajny. Kilka rodzin Strebe 
mieszkało w ścisku, na jednym piętrze prymitywnego, 
zrujnowanego bloku. Wszyscy złapali tego samego, prostego 
wirusa. Grib użył swojej siły przekonywania i już po 
godzinie jeden z nich zgodził się, żeby siostra Mary pobrała 
mu krew. Krew została następnie zbadana za pomocą małego 
przyrządu do analiz, który siostra Mary zawsze nosiła ze 
sobą (albo raczej to Grib nosił). Maszyna nie poinformowała 
nawet o wynikach badania - nie było takiej potrzeby - 
wskazała tylko, jakiego lekarstwa należy użyć. Oczywiście do 
tego zostanie dodana dawka multiwitaminy i leków 
wzmacniających. Ale najpierw Grib spędził pół godziny na 
przekonywaniu chorych, ale upartych Strebe, żeby pozwolili 
siostrze Mary użyć strzykawki. W końcu duży samiec, który 
pierwszy poddał się badaniu krwi, zdobył się na taki akt 
odwagi. Mniej więcej godzinę później Grib prowadził siostrę 
z powrotem do Ziemskiej Bazy, gdzie uzyskane dane zostaną 
przekazane Wielkiemu Bratu, czule nazywanemu przez 
wszystkich Big Benem. Nic specjalnego się nie wydarzyło. 
Siostra Mary tylko dlatego zapamiętała ten dzień, że wtedy 
po raz pierwszy usłyszała o Teelee. Ciekawa legenda. Jest 
jeszcze dla nich jakaś nadzieja.  
 
   Ale kiedy po raz pierwszy spotkała Teelee, na pewno nie była 
to rutynowa wizyta u chorego na grypę. Tym razem sprawa 
wydawała się poważna. Później zastanawiała się, czy był to 
zwykły zbieg okoliczności, czy tak to zostało zaplanowane. 
Przez Teelee. Kiedy wszystko już się skończyło i starała 
się wrócić myślami do minionych wydarzeń, żeby nadać im jakiś 
logiczny sens, zdała sobie sprawę, że nic, co było związane 
z Teelee, nie dało się wytłumaczyć. Nie można ich było 
zrozumieć. Ani tego, co mogły zrobić, ani dlaczego to 
robiły.  
   Padał deszcz. Brudna droga, ktorą tu nazywano ulicą, 
przypominała rzekę pełną błota. Staruszek leżał tak pokryty 
błotem, że nie można było rozróżnić jego rysów. Cały trząsł 
się i jęczał. Siostra Mary z przerażeniem patrzyła na ekran. 
Pojawił się tam napis "NIE WIEM".  
   - Nie wiem? - siostra Mary powiedziała do siebie głośno po 
angielsku.  
   Grib, który klęczał obok niej, nie zrozumiał słów, ale poznał 
już siostrę na tyle, że zauważył jej zmieszanie. Dotknął 
ręką jej ramienia.  
   - Co mówi maszyna? - spytał. - Powiedz, proszę.
   - Nie jest w stanie opisać choroby na podstawie badania krwi. 
Najwyraźniej nie może się zorientować, co jest temu 
biedakowi. Jednak, jeżeli dotrzemy do bazy i przekażemy dane 
do Big Bena, na pewno nam się uda... Posłuchaj, Grib, 
zostanę tu z nim. Dam mu zwykłą serię zastrzyków. Ty 
pójdziesz po pomoc. Potem zabierzemy go do bazy i będziemy 
mogli... - jej głos zamarł. Grib przecząco pokiwał głową.  
   - Nie, siostro, nie zostawię cię tu samej. To niebezpieczne. 
Zostanę z tobą.   
   Siostra Mary spojrzała mu w oczy - spokojne, uparte czy 
po prostu głupie? Zawstydzona własnymi myślami, ale nie 
mogąc się ich pozbyć, po raz pierwszy rozejrzała się wokół 
siebie i ujrzała tłum Strebe poruszający się niestrudzenie w 
deszczu. Duże powolne istoty, którym najwidoczniej było 
obojętne, czy zmokną albo zmarzną. Ruch był tak samo duży 
jak w czasie ładnej pogody. Niektóre Strebe kichały, 
pociagały nosem, ale nie zwracały uwagi na panujace wokół 
warunki. Czy naprawdę były aż tak głupie? Boże, przebacz mi.  
   - Proszę, Grib, musisz sprowadzić pomoc. Nie wiem, co jest 
temu staruszkowi. Nie wiem, co mam robić. 
   Grib potrząsnął głową  
   - Nie zostawię cię. 
   Stary Strebe jęknął. Najwyraźniej miał dużą gorączkę. 
Umierał.  
   - Grib, musisz. Nie rozumiesz tego? On umrze, jeśli tego nie 
zrobisz. Czy cię to nie obchodzi? Co się z tobą dzieje? Co 
się dzieje z wami wszystkimi?  
   Nagle, wbrew swojej woli, siostra Mary zaczęła płakać.  
   Grib wzruszył ramionami (tego gestu nauczył się od siostry 
Mary).  
   - To tylko Strebe - powiedział. - Nie zostawię cię tu. 
   Teraz po policzkach siostry Mary spływały łzy, ale któż by 
to zobaczył w deszczu? Powinnam była zostać na Ziemi, 
pomyślała. Przebacz mi, Boże. Przebacz mi.  
   Nie wiedząc, co robić, nie robiła nic. Wszyscy troje przez 
chwilę pozostali nieruchomi. Siostra Mary i Grib 
klęczeli w błocie i deszczu, otoczeni przez obojętnych 
Strebe.  
   Powoli siostra zdała sobie sprawę, że dzieje się coś 
dziwnego. Strebe już nie poruszali się obok nich; wszyscy 
pochylili głowy.  
   - Zakryj twarz - powiedział Grib. - Nadchodzą Teelee. 
   Siostra Mary zobaczyła w oddali coś, co poruszało się w jej 
kierunku i świeciło w deszczu. Wstrzymując oddech 
obserwowała zbliżanie się tego czegoś, podczas kiedy Grib i 
reszta Strebe kuliła się w błocie z oczami zasłoniętymi 
wielkimi, owłosionymi dłońmi.  
   Kiedy postać zbliżyła się, siostra mogła już rozpoznać, że 
była to istota człekokształtna, podobnie jak Strebe, tylko 
mniejsza. Mniejsza nawet od siostry Mary. Nie potrafiła 
powiedzieć, czy był to mężczyzna, czy kobieta, ani rozróżnić 
rysów. Otoczona blaskiem twarz wydawała się zamglona, 
niewyraźna, jej rysy jakby zmieniały się, poruszając się 
ciągle.  
   - Proszę, pomóż mi - zdziwiona usłyszała swój własny 
głos. - Czy ty jesteś Teelee? Czy możesz mi pomóc? Czy mówisz 
w języku Strebe? 
   Dziwna istota wydawała się obserwować ją, ale siostra Mary 
nie była tego pewna.  
   - Tak -  odezwał się wysoki, delikatny głos, podobny 
do głosu małego dziecka. - Ale dlaczego Teelee miałyby 
pomóc? 
   Minęła chwila, zanim siostra Mary zorientowala się, że ta 
dziwna istota mówi do niej po angielsku.  
   - O Boże -  powiedziała. - Ty mówisz po angielsku. 
   - Tak, porozumiewanie się jest tu bardzo ważne - odpowiedział
słodki głos. - Istoty podobne do ciebie używają prymitywnego 
sposobu komunikowania się, podobnie jak Strebe. Wszystko, co 
dzieje się w twoim umyśle, jest dla nas zrozumiałe. Po prostu 
zrozumiałe. Jesteś dla Teelee jak... jak karaluch, rozumiesz? 
Teelee mogą się z tobą porozumiewać, ale nie muszą. 
   - Więc dlaczego to robisz? - siostra Mary łkała, ze 
zdziwieniem zdając sobie sprawę, że albo wciąż płacze, albo 
zaczęła płakać po raz drugi.  
   - Kaprys - powiedział Teelee.  
   - To miej taki kaprys, żeby mi pomóc. Powiedz mi, co mam 
robić, jeżeli do cholery rzeczywiście wszystko wiesz - była 
zaskoczona tym, co powiedziała.  
   - Nic nie rób - odparł Teelee. - To jest epidemia. Rozumiesz? 
Albo to, co wy nazywacie epidemią. Niepowstrzymywalna fala 
chorób, cierpienia i śmierci.
   Siostra Mary drżała na całym ciele, chociaż nie było jej zimno. 
   - Niepowstrzymywalna? Dla ciebie? Na pewno nie. 
   - Dlaczego Teelee miałyby zatrzymać epidemię? Epidemia jest 
dobra dla Strebe. Jest ich za dużo.   
   - Na miłość Boską, pomóż nam. Powiedz, co mamy robić.  
   Teelee nie odpowiedział.  
   - Pomóż mi chociaż teraz, proszę. Nie wiem, co mam robić. Nie 
mogę tu zostawić tego staruszka, a Grib nie chce wezwać 
pomocy. Nie możesz czegoś zrobić? 
   Nagle ciało chorego Strebe uniosło się nad ziemią, 
zawirowało w powietrzu i spadło wijąc się konwulsyjnie. 
Towarzyszył temu głośny dźwięk. Strebe zwinął się cały i 
znieruchomiał - nieomylny znak śmierci.  
   - O mój Boże - krzyknęła siostra Mary. - Zabiłeś go! 
   - To tylko Strebe - odparł Teelee, odszedł drogą i powoli 
zniknął.  
   - Wstań, Grib, wstań. Przestań klęczeć w tym błocie. On 
już poszedł. Zabił tego staruszka. - Grib ostrożnie odsłonił 
oczy.  
   - Przecież poprosiłaś go o pomoc - przypomniał jej.  
   Wtedy oczywiście siostra Mary pomodliła się za staruszka. 
Modliła się za Strebe. Modliła się, żeby to nie była prawda. 
Żeby nie było epidemii. Ale zgodnie z tym, co powiedział Grib, 
jej modlitwa jak zwykle pozostała bez odpowiedzi.  
   - Nikt cię nie słucha? - spytał Grib niewinnie.  
 
   Zanim upłynęły trzy tygodnie, połowa Ciemnego Miasta była 
chora, śmiertelnie chora. Nikt z zarażonych nie pokonał 
choroby. Oczywiście Strebe nie robiły nic, żeby temu 
zapobiec. Ci, których jeszcze epidenia nie dopadła, spędzali całe 
dnie wyplatając wielkie kolorowe kosze ze słomy.  
   - Trumny - powiedział Grib ku przerażeniu siostry Mary. 
Okazało się. że ciała wkładane były do tych słomianych 
sarkofagów, potem kosze zaszywano, układano na wozach i 
wywożono za miasto.  
   Najpierw każdy Strebe robił jeden kosz dla siebie, a potem 
dla zmarłych przyjaciół i krewnych - było to prawdziwe 
święto śmierci.  
   Najbardziej przerażał siostrę Mary nie obojętny stosunek 
Griba do innych Strebe, ale jego zachowanie w obliczu 
epidemii - zupełnie go nie obchodziło, czy się 
zarazi, czy nie. W odpowiedzi na niespokojne pytania siostry 
Mary pokiwał tylko głową i powiedział:  
   - My jesteśmy tylko Strebe. Wszyscy oprócz ciebie. - I 
delikatnie dotknął jej policzka wielką dłonią.  
   To bardzo ją poruszyło.  
   - Nie - powiedziała. - Ty jesteś specjalny. Każdy jest 
specjalny. 
   - To dlaczego wybuchła epidemia? - spytał Grib tonem, który 
siostra Mary już nauczyła się rozpoznawać jako złośliwy.  
  
   Potem był ten sen. Siostra Mary znalazła się z powrotem w 
domu, na Ziemi. To musiał być dom. Przecież był tam ojciec 
Brenner. Siedział naprzeciwko niej za swoim dużym biurkiem. 
Ten spryciarz zawsze sadzał innych na małym drewnianym 
krzesełku, podczas kiedy sam siedział za tym wielkim dębowym 
biurkiem jak na tronie i patrzył na wszystkich z góry. 
Wybacz mi, wybacz, że tak myślę.  
   - Dobrze, siostro Mary. Wróćmy do tego jeszcze raz. Jak 
mogłaś mi to zrobić? I siostrze Klarze? Kościołowi? Myślisz, 
że Kościół odniesie z tego jakieś korzyści...
   To musiała być Ziemia, ale za oknem (nie przypominała sobie 
jakoś tego wielkiego okna) - za oknem widać było Ciemne 
Miasto, miasto Strebe.  
   - Siostra Klara powierzyła ci odpowiedzialne zadanie. Miałaś 
swoje obowiązki. Przysięgałaś posłuszeństwo. Ty jednak...
   - Jestem posłuszna przede wszystkim Bogu - wtrąciła siostra 
Mary.  
   - Bogu? Czy to Bóg kazał ci zakładać związek zawodowy 
prostytutek zamiast czyścić kuchnię w klasztorze? Rozmawiasz 
osobiście z Bogiem? Jak śmiesz? To Kościół decyduje o tym, 
czego chce Bóg. Siostro, ty przecież nawet nie wiesz, czy 
wierzysz w Boga, prawda?  
   Siostra Mary zerwała się z krzesła.  
   - To nieprawda. To wcale nie jest prawda. W każdym razie 
ja wierzę w te prostytutki. Wierzę, że w każdej z nich jest 
cząstka Boga.  
   - Chrzanisz. - To słowo zabrzmiało dziwnie w ustach ojca 
Brennera. - Ty w nic nie wierzysz, siostro Mary. Nic, 
pustka.  Zero. Wyznajesz zasadę, że "jak trwoga, to do 
Boga". Wiesz o tym tak samo dobrze jak ja.  
   - Nie, nie - krzyczała siostra Mary. - To nieprawda. Wierzę w 
miłość... Kocham... Kocham...
   - Nikogo nie kochasz - stwierdził ojciec Brenner. - Dlaczego 
jesteś zawsze tak pełna zapału do pracy i chcesz pomagać 
ludziom? Bo tak naprawdę nikogo nie kochasz, nie potrafisz 
kochać, wstydzisz się tego i próbujesz to ukryć. 
   - Nie, nie! - siostrze Mary śniło się, że krzyczy. Nawet 
jęknęła przez sen.  
   Nagle ojciec Brenner wstał, chwycił ją za ramiona i 
potrząsnął (ojciec Brenner!?), jego dłonie zacisnęły się jak 
stalowe kleszcze. Przyciągnął ją łkającą do okna.  
   - Widzisz to? W to wierzysz. W Teelee, nie w Boga. Tanie 
czary, oto czego szukasz, a nie miłości. Co ty wiesz o Bogu? 
Spytaj Teelee, nie Kościoła. Chcesz rozwiązać wszystkie 
problemy na świecie. Niech Teelee ci pomogą. W taki czy inny 
sposób rozwiążą twoje zmartwienia. Ich metody ci się nie 
podobają - ale przecież nikt nie jest doskonały. A może Teelee 
są? 
   Teraz dostrzegła Teelee unoszące się nad Ciemnym Miastem, 
zbliżające się do okna, promieniejace, z rozłożonymi 
ramionami. 
   Dlaczego nie klękniesz jak reszta dzikich Strebe i nie 
zaczniesz oddawać boskiej czci tym Teelee? 
   - Poczekaj chwilę, ojcze. Co ty robisz na Anubis? Ty nie 
powinieneś tu być; ty jesteś na Ziemi. To tylko sen. We śnie 
nie możesz mnie skrzywdzić, bo to wszystko nie jest 
prawdziwe, nawet Bóg.   
   - Nic oprócz Teelee - odpowiedział uśmiechajac się złośliwie.  
   I nagle Teelee były w pokoju, wciąż przybliżały się, pełne 
światła.  
   - Podejdź tu moje dziecko - odezwał się słodkim głosem 
Teelee do siostry Mary. - Zgrzeszyłaś.  
   Siostra Mary obudziła się zlana potem. Dobrze, ojcze, 
pomyślała, w jednym masz rację. Po raz pierwszy w życiu, ty 
świnio, masz rację. To do Teelee trzeba się zwrocić. Teelee 
posiadają moc.  
   Co Grib o nich powiedział? Co to było...?  
   Świetliste istoty w Złotym Mieście czy w Unoszącym się 
Mieście, coś takiego. Dlaczego nie słuchała go uważniej? 
Dlaczego wcześniej o tym nie pomyślała?
   Siostra Mary wstała, wzięła prysznic, ubrała się szybko i 
wyszła. Kiwnęła głową Jimowi, który siedział popijając kawę. 
Wyglądał na przygnębionego albo obrażonego. Może to 
dlatego, że zabrała mu wszystkich Strebe, żeby budowali 
wiatę, pomyślała siostra.  
   Wystarczyło wyjść za drzwi. Rzędy łóżek pełnych umierających 
Strebe, jęczących i spoconych, krzyczących i śmierdzących - 
wszystko to pod prymitywnie skleconym, drewnianym dachem. Tu 
ziemska baza spotykała się z Ciemnym Miastem.  
   - Po co się spieszyć? Usiądź i napij sie ze mną wystrzałowej 
kawy - powiedział gorzko Rodricks. Teraz siostra Mary 
zauważyła na stole otwartą butelkę brandy.  
   - Nie za wcześnie na to? - spytała, starajac się nie podnosić 
głosu. Wolałaby już wyjść, ale nie chciała całkiem ignorować 
Rodricksa.  
   - Nie, nie - odparł - wcale nie jest za wcześnie ani za późno. 
W sam raz. Zanim nie zarażę się tą pieprzoną chorobą. Och,
przepraszam siostro.
   - Nie ma powodu, by uważać, że ta choroba przenosi się ze 
Strebe na ludzi - powiedziała siostra Mary idąc w stronę 
drzwi. - Nie zarazisz się. 
   - Ale ja już jestem chory - Jim stwierdził smutno, nalewajac 
sobie brandy do kubka. - Próbowałaś kiedyś kawy z brandy bez 
kawy? Świetne. To mój wynalazek. Doskonałe. Myślę, że 
kiedy umrę, ludzie będą mnie za to ciepło wspominać. Jezu, 
nawet nie mogę normalnie powiedzieć "ludzie". Co ja mówiłem? 
Co ja... A tak, już mnie dopadło. Ta zaraza i siostra. Nie mam 
pracowników. Co jeszcze? Aha, ekspedycja Prestona zbliża się 
tu, ale nie wylądują, dopóki to się nie skończy i zanim 
wszyscy nie pomrzemy. Dopóki nie staniemy się tylko 
wspomnieniem. Tak jak ja. Za ten napój, który wymyśliłem. -
Nalał sobie więcej. Potem dodał poważnym tonem: - Ja już się 
zaraziłem. Jestem po tamtej stronie. Boję się. Jestem 
samotny i nie wierzę już w nic. Długo utrzymywałem się na 
krawędzi. Ale teraz jestem już po drugiej stronie. Nie wiem, 
jak wrócić. 
   - Przykro mi - odpowiedziała siostra Mary - ale mam dużo 
pracy.  
   - Po co? Powiedz mi po co? Jaki jest w tym sens? Przecież to 
nic nie zmieni - nie widzisz tego? Strebe wymrą, w tym niby-
szpitalu, w którym zatrudniłaś moją załogę. Albo w mieście. 
Co to za różnica? Chodzi o to, że... Ta epidemia ma nam 
przypomnieć, że i tak wszyscy umrzemy. Ja, ty, wszyscy. To, co 
robimy, nie zmieni zupełnie, absolutnie nic. Nawet tyle - 
powiedział unosząc palec jakiś centymetr nad stół. - Nie, 
nawet nie tyle - dodał opuszczając dłoń jeszcze niżej.  
   - Mylisz się - powiedziała siostra Mary. - Wszystko ma 
znaczenie. Nie wiem, jak cię przekonać. Ale nie masz racji. 
   - Siądź tu ze mną i napij się. Spróbuj mojego wynalazku.   
   - Przykro mi, ale nie mam na to czasu. Czeka mnie praca. 
- Odwróciła się do drzwi.  
   - A nie zapomniałaś czasem o porannej modlitwie? Powinnaś 
przecież chyba codziennie przez godzinę się modlić. 
   - Praca jest modlitwą - powiedziała siostra Mary raczej do 
siebie niż do Rodricksa, wychodząc na zewnątrz.  
   Tego dnia skierowała się prosto do miejsca, gdzie spał 
Grib, aby dodać zapału do pracy załodze, ale nawet nie 
czekała na odpowiedź.  
   - Co? - wymamrotał Grib siadając, wciąż na pół śpiący.  
   - Grib, czy wiesz gdzie mieszkaja Teelee? 
   Skinął głową.  
   - W Mieście Szczęścia - odparł.
   - Gdzie to jest? Musisz mnie tam zaprowadzić. Czy to 
daleko? Tylko one mogą coś poradzić. One mają siłę. Zabierz 
mnie tam. Błagam cię, Grib.  
   Siostrze Mary wydawało się, że Grib był naprawdę zdziwiony 
(Czyżby nauczyła się rozpoznawać jego uczucia? Kiedyś 
uważałaby to za zwykłe skrzywienie).  
   - Pozwól mi jeszcze pospać. Teelee nie interesują się 
Strebe - powiedział.  
   - Ale musimy spróbować. Nie widzisz, że to jedyna szansa, 
żeby uratować twoją rasę? Czy to bardzo daleko? Boże, żeby 
to było blisko. 
   - W końcu Bóg wysłuchuje twoich modlitw, siostro. To jest 
blisko. Ale nie zabiorę cię tam. 
   - Grib, co ty mówisz? Musisz mnie zaprowadzić.   
   - Teelee mogą być niebezpieczne - powiedział. - Już nie 
pamiętasz? Teelee potrafią zabić.
   - Trudno, Grib - powiedziała siostra Mary. Teraz już nie 
kryła złości. - Wiem, że mogą być niebezpieczne. Ale to 
nasza jedyna szansa. Musimy spróbować. Musimy. 
   Grib potrząsnął głową.  
   Nagle siostra Mary straciła kontrolę nad sobą i wybuchła. 
   - Zawsze mówisz, jacy jesteście głupi i o ile gorsi. Do 
cholery, jeżeli to prawda, to jak śmiesz podejmować za mnie 
decyzję? Rób, co ci mówię i koniec. 
   Grib milczał. Tym razem siostra Mary nie potrafiła 
rozszyfrować jego uczuć. Czy poczuł się zraniony? Zły? Czy 
po prostu śpiący?  
   - Masz rację, siostro. Zrobię wszystko, co mi każesz. Do tego 
Strebe się nadają. Zaprowadzę cię tam dziś wieczorem. To 
całkiem blisko, w tamtym kierunku. - Pokazał ręką. - W lesie, 
niedaleko naszego cmentarza. 
   Siostra Mary zadrżała na myśl o tych stosach koszy, 
eufemistycznie nazywanych cmentarzem.  
   - Dlaczego wieczorem, a nie teraz? - spytała.  
   Grib wzruszył ramionami.  
   - W nocy łatwiej znaleźć. 
   - Dlaczego? 
   - Bo w nocy to miasto świeci. - A potem, widząc, że siostra 
Mary wciąż nie jest zadowolona, dodał: - Poza tym, czy nie 
potrzebujesz czasu, żeby prosić o przebaczenie za to, że tak 
przeklinasz, siostro? Dochodzi już do tego, że więcej 
klniesz niż się modlisz. Więc zostaw mnie na chwilę. Pomódl 
się. Ja będę spał. Potem pójdziemy. 

   Tego wieczora, kiedy już się ściemniało, Grib poprowadził 
siostrę Mary poza granice miasta, ostrożnie mijając z 
zawietrznej cmentarz, w kierunku lasu. Idąc za nim 
siostra Mary pomyślała, że jego wolny, niezdecydowany marsz 
mógł wyrażać niechęć, ale może była to tylko niepewność; nie 
wydawało jej się, żeby znał drogę.  
   Niedługo potem dała mu znak, żeby sie zatrzymali. Zadajac 
pytanie ze zdziwieniem zdała sobie sprawę, że szepcze.  
   - Gdziekolwiek wejdziesz do lasu, zawsze tam trafisz -  
odpowiedział Grib.  
   Szli cicho, otaczała ich coraz głębsza ciemność. Poskręcane 
gałęzie przypominały jakieś ciemne postacie, skrzaty, 
trolle. Ich podróż zaczynała przypominać sen. Zapachy lasu, 
kwiatów i gnijącej roślinności, dziwna mieszanina, która 
najpierw wydawała się przyjemna, teraz przywodziła na myśl 
niebezpieczeństwo. Wszystko rośnie, potem umiera i gnije, 
przyszło jej do głowy. Wszystko i wszyscy.  
   Siostra Mary była teraz pewna, że zgubili się. Jak mogła 
pozwolić Gribowi, żeby ją tu przyprowadził? Znowu dała mu 
znak, żeby się zatrzymali i tym razem, cichym szeptem, 
powiedziała mu, że chce zawrócić.  
   - Ależ siostro, nie zauważyłaś, że powoli się rozjaśnia? 
Jesteśmy już blisko Teelee. 
   Teraz, kiedy zwrócił jej na to uwagę, rzeczywiście 
zaczęła dostrzegać, że jest jaśniej. Nie mogła jednak 
zidentyfikować źródła tego blasku. Po prostu nie było już 
tak ciemno.  
   Ruszyli dalej i niebo stawało się coraz jaśniejsze, aż 
zrobiło się widno jak w dzień, a może nawet jaśniej.  
   Siostra Mary nigdy nie widziała tak wyraźnie: mogła 
odróżnić każdy liść na drzewie. Towarzyszyło temu 
brzęczenie, które stawało się coraz głośniejszy, jakby 
światło wybuchało z coraz większą siłą.  
   Nagle Grib padł na ziemię i zakrył oczy.  
   - Nie pójdę dalej - powiedział.  
   - Jak mam znaleźć drogę? - cicho spytała siostra Mary. Ale 
Grib nie odpowiedział. Nie musiał odpowiadać. Ze zdziwieniem
zrozumiała, że wie, gdzie iść. 
   Teraz światło stało się tak jasne, że nie widać było 
kolorów. Wszystko błyszczało jak mieniące się srebro.  
   Drzewa i krzewy wydawały się rozpuszczać w morzu blasku.  
Jest zbyt jasno, żeby coś widzieć - stwierdziła siostra 
Mary. Wszystko, co mogła dostrzec, było światłem. Chyba 
oślepnę, przemknęło jej przez myśl.  
   Ale wciąż szła dalej. Ze zdziwieniem spostrzegła, że las nie 
stał się niewidoczny, po prostu się skończył.  
   Teraz to morze światła zaczęło się dzielić i wszystko na 
nowo przybierało kształty, tylko tym razem siostra Mary 
miała wrażenie, jakby przedmioty nie odbijały światła, ale 
były jego źródłem, tak jak Teelee, a teraz i ona sama.  Tak 
jak bym na nowo się narodziła, pomyślała, zastanawiając się, 
czy nie bluźni.  
   Nie potrafiła opisać miasta Teelee ani nawet zapamiętać 
tego, co widziała. Zdała sobie sprawę, że wzrok nie 
wystarczał do zrozumienia tego zjawiska. Co więcej, 
pozostałe zmysły również nie pomagały.
   Wydawało się, jakby miasto ciągle pozostawało w ruchu, 
mieniło i zmieniało się. Było częścią Teelee, a nie 
oddzielną strukturą zbudowaną przez nich. To, co ona 
nazywała miastem, stanowiło obraz tego, co Teelee robiły, 
czym były, co chciały przekazać. Miała wrażenie ogromnej 
złożoności. I ogromnej prostoty. Wielkości. Ale oczywiście 
nie w wymiarze fizycznym. Miasto Teelee nie zajmowało 
miejsca w przestrzeni. Intuicyjnie wyczuwała, że było istotą 
stworzenia, całym wszechświatem. Oczywiście nie mogła tego 
objąć umysłem. Ale miała wrażenie, że prawie to rozumiała.  
Czuła, że w każdej chwili wszystko może się stać dla niej 
jasne. Ale wiedziała też, że wtedy nie byłaby już siostrą 
Mary, tylko Teelee. Wszystko przez te Teelee, powiedziała do 
siebie. To jest nie do wytrzymania.  
   Czuła obecność jasnych istot. One też ją wyczuwały.
Nie musiała nic mówić, ani słuchać, żeby 
zrozumieć, co chcą jej przekazać: "Idź stąd, ciemna istoto".
Albo: "Nieczysta istoto". Tak by to brzmiało ujęte w słowa.  
   Potrafię nawiazać łączność z Teelee, czytać w ich myślach, 
pomyślała. Przecież mogę to zrobić z każdym i wszędzie. To 
takie proste. Ja...
   - Idź stąd.
   - Nie, czekajcie - powiedziała w myślach. - Jeszcze 
chwilę wytrzymam. Dlaczego właściwie tu jestem? Co to było? 
Coś strasznego. Zaraza. Tak, właśnie dlatego przyszłam. 
Musicie pomóc Strebe. Przyszłam błagać was o to. Musicie...  
   - Trudno, jeśli nie chcesz odejść...
   Nagle siostra Mary znalazła się z powrotem w lesie. 
Wspomnienie miasta Teelee było jakby jasną kulą zapadającą 
się w ocean ciemności. Wszystko, co czuła, wiedziała czy 
odkryła, albo prawie odkryła, albo... Kula rozpadła się, 
znikła.  
   - Grib - zawołała.  
   Grib odpowiedział. Siostra Mary słyszała, jak poruszał się 
wśród zarośli. Znowu go zawołała i za chwilę był już obok 
niej.  
   Wskazał na niebo: światło zdawało się oddalać.  
   - Teelee przenoszą swoje miasto dalej od ciebie, siostro. 
Teelee znikły. 
   Światło zgasło.  
   - Nie płacz - powiedział Grib. A siostra Mary zdała sobie 
sprawę, że znowu płacze.  
   - Nie mogę sobie przypomnieć - powiedziała.  
 
   Zaraza czyniła spustoszenie wśród Strebe, jakby karmiąc się 
nimi, ale nie przepuszczając okazji, żeby ich wcześniej 
pomęczyć. Niewiele można było im pomóc, ale siostra Mary 
robiła co w jej mocy.
   Co dziwniejsze, Rodricks jakby pokonał swoje załamanie i 
teraz spędzał większość czasu towarzysząc im w pracy. Może nie 
uzyskał patentu na swój wynalazek, pomyślała siostra Mary 
złośliwie, nie zapominajac potem dodać: "Boże, przebacz mi".
   Siostra Mary robiła odprawę swoich pracowników każdego 
ranka, ale tak naprawdę wszyscy robili, co mogli i teraz, 
kiedy praca była zorganizowana, każdy wykonywał swoje 
obowiązki. Jej miejsce było wśród chorych. Jej i Griba.  
   Była tak wyczerpana, że straciła już poczucie czasu, 
zapomniała o Teelee, o Ziemi, nawet o religii. Wszystko, 
poza walką jej i Griba, wydawało się odległym marzeniem. 
Próbowali ulżyć w bólu, sprawić, żeby śmierć nie była taka 
straszna. Pewnego razu, po szczególnie ciężkim dniu 
powiedziała do Griba: 
   - Komputer powinien już coś znaleźć.  Przypomnij mi, 
żebym jutro porozmawiała o tym z Rodricksem.  Rano.  
   - Nie mogę z tobą jutro pracować, siostro. 
   - Ależ musisz. Nie możesz mnie teraz zostawić, na litość 
Boską.  
   - Przykro mi, siostro Mary. Zaraziłem się, jestem chory, muszę 
umrzeć. 
   I tak też się stało. Siostra Mary siedziała na wozie i 
mówiła do kosza, w którym znajdowało się jego ciało, kiedy 
wieźli je na cmentarz. Nie czuła już zapachu. Nic jej nie 
obchodziło.  
   - Chyba dotarłam do kresu - mówiła.  - Wkraczam na 
teren Rodricksa. Zaczynam spadać w nieskończony ocean 
ciemności. Nic mnie już nie obchodzi; zaraza, Strebe, Bóg. 
Jestem zbyt zmęczona. Rozumiesz to, Grib? 
   - A ty? - spytała kierowcy. - Ty rozumiesz?
   - Jest mi wszystko jedno - powiedział.  
   - Właśnie. - Roześmiała się ochryple. - W końcu staję się 
Strebe. Szkoda, że tego nie dożyłeś, Grib.   
   Ale dopiero, kiedy dojechali do cmentarza zdała sobie sprawę 
z rozmiarów epidemii. Wielka pusta przestrzeń była pokryta 
słomianymi koszami, ułożonymi na innych koszach. Panował
niewyobrażalny, nieznośny smród.  
   - Nie. Nie wracam. Zostanę tu chwilę z moim przyjacielem. -  
powiedziała kierowcy. Popatrzył na nią obojętnie.  
   - Wiem - powiedziała. - Jest ci wszystko jedno. 
   Cały dzień siedziała obok kosza, w którym było ciało Griba. 
Mówiła do niego. Pochylała się nad koszem. Majaczyła. 
Mamrotała coś do siebie jak lunatyk. Do siebie i do Griba.  
   Pod koniec dnia, kiedy zapadał wieczór, kosz zaczął świecić. 
Siostra Mary odsunęła się i uczyniła znak krzyża.  
   - Boże, czy to prawda? Powiedz mi, czy to się dzieje 
naprawdę? Nie rozumiem tego.   
   Kosz otworzył się i wynurzyła się z niego ostrożnie mała 
istotka.  
   - Grib? - spytała siostra Mary.  
   - Już nie Grib - odparł Teelee po angielsku.  
   - Zaraza - wyszeptała siostra Mary. - Kiedy Teelee umierają
zmieniaja się w...
   Teelee wskazał na cmentarz pełen koszy ze zmarłymi Strebe. 
   - Są niczym - powiedział. - Mniej niż jedno ziarno na tysiąc 
staje się drzewem. Mniej niż jeden Strebe na milion staje 
się Teelee. 
   Siostra Mary potrząsnęła stanowczo głową.  
   - Nie, nie. Przykro mi, ale nie mogę się z tym pogodzić - 
tyle śmierci dla jednego Teelee.  
   - To tylko Strebe - powiedział. - Idę już. 
   - Gdzie idziesz? Co teraz będziesz robił? Grib! Wiem, że 
już nie jesteś Gribem, prawda? 
   - Idę, żeby stać się Teelee.   
   - Czy odpowiesz mi na jedno pytanie, Grib? Przepraszam - 
Teelee? Możesz to zrobić? 
   - Dlaczego Teelee miałby się tobą przejmować? Jesteś dla 
Teelee jak robak dla człowieka. 
   - Ale zaprzyjaźniony robak, prawda, Grib? Przepraszam, nie 
Grib. Odpowiedz mi na jedno pytanie. Za to wszystko, co 
razem przeżyliśmy. Teraz, kiedy jesteś Teelee i kiedy oni 
wszyscy umarli, żebyś ty mógł robić to, co robią Teelee, 
teraz, kiedy wiesz wszystko, powiedz mi - prawie nie mogła 
tego wymówić - czy Bóg istnieje? - wyszeptała zachrypniętym 
głosem.  
   - To, co uważasz za Boga, nie istnieje. Ale wtedy to, co 
uważasz za nie-Boga, nie istnieje.   
   I po prostu znikł, pozostawiając siostrę Mary z jej myślami. 
Znowu doszła bardzo blisko rozwiązania, ale ono nagle 
znikło. Prawdopodobnie jest teraz w drodze do miasta Teelee, 
powiedziała do siebie. Gdziekolwiek to jest albo raczej 
cokolwiek to jest. Albo jakkolwiek. Nie ma wątpliwości, że 
nie znam odpowiedzi. Nie potrafię nawet postawić pytania. 
Ale myślę, że straciłam tu wystarczająco dużo czasu. Muszę 
wracać. Czeka na mnie praca. Może to praca jest odpowiedzią. 
Gdybym tylko potrafiła znaleźć właściwe pytanie.  
   Szła pogrążona w myślach. Może znowu doszłam do kresu.
Jak Rodricks. Nie wiedząc kiedy. My, ludzie, jesteśmy pewni, 
że Teelee nie istnieją, ale potrafimy zmienić zdanie. 
Zaskakujemy samych siebie.  
   Może ze mną jest wszystko w porządku. Byłam już na dnie, 
ale podniosłam się. Może jestem trochę mocniejsza niż 
przedtem. I może to zasługa Griba. Albo Teelee, który był 
Gribem. Może on wie, co ja teraz myślę. W przebłysku 
intuicji zrozumiała, że w pewnym sensie była to prawda. On 
wiedział. I nie było mu to obojętne. Jak człowiekowi nie 
jest obojętny zaprzyjaźniony robak.  
   A może Teelee bardziej troszczy się o zaprzyjaźnionego 
robaka niż ludzie troszczą się o cokolwiek.  
   Poszła kawałek dalej, potem uśmiechnęła się i powiedziała 
na głos:  
   - A może nie.
                                Przełożyła Anna Koszur

                    RONALD ANTHONY CROSS
   Autor amerykański, urodzony w 1937 r. Pierwsze 
opowiadanie "The Story of Three Cities" (Opowieść o trzech 
miastach) opublikował w 1973 r., pierwszą powieść - 
"Prisoners of Paradise" (Więźniowie raju) w 1988 r. Jego 
utwory mają zazwyczaj dość ponurą wymowę.
   Opowiadanie, które przedstawiamy, bardziej zadaje pytania 
niż stawia odpowiedzi. I dlatego wydaje się interesujące.
                                                  D.M.
