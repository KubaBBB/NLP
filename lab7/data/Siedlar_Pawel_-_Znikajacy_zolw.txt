Autor: Paweł Siedlar
Tytul: Znikający żółw

Z "NF" 11/95


   Na piaszczystej przestrzeni wznosił się budynek, którego 
piętra przypominały strefy klimatyczne ziemi. Piaski piły 
upał, a słońce stało wysoko.
   Dziewczyna, która wybiegła na piętro pustynne, była 
bardzo młoda, toteż zdumiał ją widok żółwiego szkieletu 
zakończonego żywą głową, pokrytą pomarszczoną żółwiową skórą. 
Serce żółwia bezsensownie zielone kurczyło się i rozprężało 
na piasku miarowym rytmem, gdyż tylko ono, podobnie jak 
głowa, nie zdążyło zupełnie zniknąć. Z całej struktury gada 
nie zostało wiele, tylko gigantyczna skorupa piętrzyła się 
niby kopuła pradawnej świątyni pogrzebanej w piaskach dłonią 
swawolnego olbrzyma.
   Dziewczyna podeszła bliżej i popatrzyła w górę. Z wysoka 
spoglądały na nią rozumne ślepka zwierzęcia.
   - Żółwiu - zapytała - dlaczego ty jesteś taki?... - 
Zabrakło jej odpowiedniego słowa.
   - Jestem stary, bardzo stary i głodny, bardzo głodny. - 
Głos jego był zardzewiały i zgrzytliwy. Pokiwał głową - I 
bardzo, bardzo głodny - powtórzył.
   - Nie wiem, czym żywią się żółwie - odpowiedziała 
dziewczyna. - Nie wiem, czy znajdę coś odpowiedniego, ale 
poszukam, poszukam. Poczekaj chwilę na mnie, poczekaj. Zaraz 
przyniosę ci coś do jedzenia.
   - I tak nigdzie nie mogę stąd odejść. Mogę najwyżej 
zniknąć całkowicie, więc spiesz się - powinien odpowiedzieć 
żółw, lecz tylko przymknął oczy. Z lubością wsłuchiwał się w 
tchnące prostotą i naiwnością słowa. Podobny do srebrnego 
dzwoneczka głosik rozczulał go, rozmarzał, budząc widma 
dawno minionej, bujnej świetności świata, po którym - jak 
sądził - nie zostało prócz niego już nic. Jakże wiele 
obrazów i zdarzeń ożyło nagle w mrocznej piwnicy jego 
pamięci. Dziewczyna odeszła dawno, a on wciąż nasłuchiwał z 
przymkniętymi oczami, choć w pustce tylko wiatr szeleścił 
garściami kwarcowych kryształków.
   Powinien był zatrzymać ją, wytłumaczyć, że nie ta strawa, po 
którą pobiegła jest mu potrzebna do przetrwania, a właśnie 
jej żywa obecność, nieświadoma własnej świeżości i budzącego 
się powabu.
   Taaak. Powinien zatrzymać dziewczynę, przez moment 
przykuć jej uwagę i powolutku wprowadzać w zawiłości i aspekty 
słowa "głodny". Istnieje wiele sposobów powiedzenia czegoś, 
czego wprost powiedzieć nie chcemy, szczególnie, gdy mamy do 
czynienia z dziewczyną zbyt młodą lub gdy sami jesteśmy 
tylko starym, znikającym żółwiem, pozbawionym nawet 
pretensji. Mamy przecież do dyspozycji gesty, intonację, 
spojrzenia, którymi niekiedy możemy wyrazić bardzo wiele.
   Żółw nie oczekiwał więc już niczego, pogrążony w 
nieubłaganym procesie znikania. Zapewne dlatego nie zauważył 
nawet, że dziewczyna samym swym zjawieniem się dokonała cudu. 
Oto dzięki niej poczuł, że puste, podobne do wyschniętej 
ośmiornicy serce zaczyna bić żywiej. Zielonkawa krew zaczęła 
pulsować w niewidzialnych żyłach, zabarwiając je kolorem 
nadziei. Wypełniła niewidzialne dotąd wnętrze, uwidaczniała 
to, co było ukryte. Z wszechogarniającego i wszechmocnego 
niebytu zaczęła się wyłaniać szyja pokryta łuskowatą skórą, 
ogon, pazurzaste łapy. Żółw powracał z nicości. Jakże 
niewiele trzeba, by cofnąć czas.
   Poczułem się, pomyślał. Poczułem coś, co nie istniało już 
od wieków i czego nieistnienie mogło się tylko utrwalać. 
Poczułem... siebie. Ja, który byłem już prawie wyłącznie 
świadomością, odczułem istnienie własnego ciała. Jakie to 
zabawne, dziwne, zapomniane i... miłe. Uśmiechnął się do 
swoich myśli i otworzył oczy.
   - To był sen - mruknął zniechęcony, widząc krajobraz 
niezmienny od kilkuset tysięcy lat. Wszystko się przyśniło. 
Wydmy falowały w żarze pióropuszami rozwiewanego wiatrem 
piasku, słońce krwawiło nad horyzontem: bezmyślne płomienne 
oko patrzące spokojnie na małość wielkiego domu. Nic się nie 
zmieniło.
   - Nie ma nikogo prócz mnie i nikogo tu być nie mogło - 
wmawiał sobie rozumnie. Uznał, że ostatnia wizja była zbyt 
realna, spróbował więc wyperswadować sobie żal i tęsknotę, 
pozostałe po wyimaginowanej przecież postaci. Nie zauważył, 
że sny nie śnią się same, nie mogłyby więc zaśnić się bez 
niego. Echo słów dziewczyny jeszcze drżało w powietrzu 
odbijane od ścian domu i od twardej płaszczyzny bezlitosnego 
nieba, a on już zwątpił w jej istnienie.
   - Jeżeli nie istniała, dlaczego ja miałbym istnieć? - 
zastanawiał się niknąc, znów niknąc, niknąc coraz 
intensywniej.
                              *
   Dziewczyna tymczasem nie traciła czasu. Wspinając się na 
kolejne piętra, znalazła wreszcie to, czego szukała. Oto 
pyszniła się przed nią bujna kraina wieczyście zielonych 
ogrodów. Pośród warzyw i owoców odszukała rozległe pole 
soczystej sałaty.
   - To się mój żółw ucieszy - klasnęła w dłonie i zaczęła 
zrywać puchate, strzępiaste, ociekające rosą główki. Nawet 
nie zauważyła, że o nieznajomym (przecież żółw nie był jej 
znajomym) powiedziała "mój". Jedno małe słowo znaczy czasem 
bardzo wiele. Tym razem było tak właśnie. I cóż z tego, że w 
swej prostocie nie mogła słowa "głodny" rozumieć inaczej niż 
ją uczono? I cóż z tego, że nie wiedziała o istnieniu innych
rodzjów głodu, że głód ten, o którym mówił żółw, niewiele 
miał wspólnego z sałatą? Nie miało to żadnego znaczenia. 
Sądzę, że gdyby żółw wyglądał tylko odrobinę młodziej, może 
wystarczyłoby, aby stał się całkowity i kompletny, z pewnością 
od razu wzbudziłby w niej instynkty i uczucia, których na 
razie nie wypadało jej mieć. Zapewne wtedy potrafiłaby 
przeciwstawić się jego znikaniu? Zbyt mało wiemy o żółwiach, 
by przewidzieć bieg hipotetycznych wydarzeń, rozwianych, 
niedokończonych snów, nigdy nie wyrażonych uczuć i emocji, 
nigdy i w niczyjej świadomości nie narodzonych zamiarów.
   Tymczasem wracała z naręczem sałaty.
   - Gdzie jesteś, żółwiu, gdzie jesteś, mój... lecz słów 
jej nikt nie słuchał: żółwia nie było.
   Usiadła na progu i rozpłakała się nie wiedząc dlaczego. 
Przecież nic złego się nie stało. Tylko żółw zniknął, a może 
nigdy go nie było? - Ale on był, był z pewnością. Bo po co, 
dla kogo szłabym po sałatę. Rozmawiała z nim nawet - było 
jej bardzo smutno, ale i równie błogo z powodu smutku. 
Odczuwała ten rodzaj rozmarzonego żalu, jaki dopada nas 
czasem po przebudzeniu się z pięknego snu, o którym 
wiedzieliśmy, że był snem, jeszcze w trakcie jego trwania. 
Dziewczyna płakała, płakała i sprawiało jej to osobliwą, 
nie doświadczaną dotychczas przyjemność. Łzy spadały na 
zbity piach tworząc błękitnawe jeziorka, zanim słońce 
zdążyło je wyzwolić z mocy grawitacji, zmieniając w obłoczki 
pary.
   Chudy pustynny królik podbiegł w pociesznych podskokach i 
ufnie zanurzył pyszczek w gęstwinie przyniesionych przez 
dziewczynę zielonych liści. Chrupał z komiczną powagą, 
kręcąc pyszczkiem, aż owo chrupanie zwróciło jej uwagę. 
Przyjrzała mu się i delikatnie pogładziła zmierzwioną sierść 
na kościstym grzbiecie. Królik wydał jej się znacznie milszy 
i zabawniejszy od nie istniejącego przecież żółwia.
   - Królik - szeptała - królik... mój.
   Bardzo chciała mieć coś swojego. Odczuwając potrzebę 
posiadania czegoś zależnego od niej, chciała być też 
zależną, będąc jednocześnie niezbędnie potrzebną (dlaczego 
by nie)... królikowi? Przestała płakać. Królik chrupał 
łodyżki i listki, poddając się jej pieszczocie. Ona zaś 
gładziła go coraz śmielej, odkrywając w sobie nową, 
przekorną prawdę, że żółw i królik są właściwie bardzo do 
siebie podobni. Zwłaszcza... w upodobaniu do sałaty!
   Zaśmiała się głośno, zrazu niepewnie, a potem śmiała się 
i śmiała dziwiąc się swemu smutkowi, dziwiąc zdziwieniu, nie 
pamiętając, że wielokrotnie jeszcze w życiu będzie się 
dziwić i smucić i śmiać za sprawą żółwia, królika czy innego 
zwierza.
   Jaszczurki, chrząszcze i żuki pustynne zastygły ze 
zdumienia słysząc przenikający wszystko dźwięk, inny niż 
znane im odgłosy. Zaraźliwy, wesoły, swawolny i 
niepowstrzymany.
   Zamieniony w pomniczek ciekawości Fenek, zatrzymany wpół 
kroku, zrezygnował z załatwiania swoich pilnych fenkowych 
spraw. Pochłonęła go kontemplacja dziwnego, nie wiadomo co 
niosącego hałasu.
   Dziewczyna zauważyła Fenka.
   - Chodź do nas - zawołała niefrasobliwie. - Chodź, 
podejdź. Sałaty starczy i dla ciebie!
   Jak wiele niedoświadczonych dziewcząt, kojarzyła 
futrzastość, kosmatość (sprawiającą wrażenie miękkiej i 
puszystej) z ciepłem i bezbronnością. Fenek wydał jej się 
milutki jak pluszowy niedźwiadek czy... królik. A on był 
wyjątkowo miłym drapieżnikiem.
   Lisek pustynny zastanawiał się marszcząc nos i omiatając 
przestrzeń złotawymi radarami bystrych oczu. Jego wielkie, 
sterczące uszy chwytały słowa, których treści nie rozumiał, 
nie było jednak wątpliwości co do intencji. Głos 
wabił go i zapraszał. Zapraszał na śniadanie!
   Fenek przełknął ślinkę i obnażył kły. Od dawna miał 
ochotę na króliki.
                              *
   Za wydmą czaił się lew o wyjątkowo wspaniałej grzywie.
                                        Paweł Siedlar

                        PAWEŁ SIEDLAR
   Urodził się 22 września 1953 r. w Krakowie; wychowywał 
się i edukował na Podhalu. Studiował na różnych kierunkach, 
ale ukończył tylko Policealne Zawodowe Studium Hotelarskie w 
Zakopanem. Pracował m.in. jako drwal, trocinkarz, strażnik 
ochrony, ładowacz, przewodnik. Od 16 lat pracuje na lotnisku 
Okęcie. Cztery lata temu postanowił, że zostanie pisarzem; 
od dwu lat publikuje (m.in. opowiadania i mikropowieści w 
"Fenixie"). Hobby: gra na różnych instrumentach oraz 
malowanie obrazów okropnych.
                                                      (mp)
