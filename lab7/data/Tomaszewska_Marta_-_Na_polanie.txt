Autor: Marta Tomaszewska
Tytul: Na polanie

Z "NF" 9/94

   W domu pod ogromną białą brzozą pośrodku leśnej polany 
mieszkała dziewczynka. Mieszkała zupełnie sama i nie 
wiedziała o sobie nic. Ani skąd pochodzi, ani jak się 
nazywa, ani skąd się tutaj, w tym leśnym domu wzięła. 
   Poza tym miała wszystko, co potrzeba do życia: szafę, w 
której co roku pojawiały się nowe ubrania, spiżarkę, w 
której stale odnawiały się zapasy żywności, a nawet 
kuchenkę, na której potrawy gotowały się same i to akurat 
te, na które miała właśnie ochotę, igłę, która szyła sama. 
Słowem nie brakowało jej niczego. Tylko ludzi nigdy nie 
widziała. Samej siebie też nie widziała, gdyż w domku nie 
było ani jednego lustra, niczego, w czym by mogła się 
przejrzeć. Nie mogła też opuścić polany, na której stał jej 
dom. Ilekroć próbowała - zatrzymywał ją niewidzialny mur. 
Ten mur zatrzymywał również leśne zwierzęta: żadne nie mogło 
wejść na polanę. Jedynie ptaki ponad nią przelatywały 
swobodnie, ale i one jakby unikały tego pięknego przecież 
miejsca. Przelatywały tylko. Czasem któryś przelatując 
gubił piórko. Dziewczynka zbierała te piórka: układanie ich 
w przeróżne wzory było jej ulubionym zajęciem.  
   Mijały lata, co dziewczynka zauważała głównie dzięki 
temu, że jedyne drzewo liściaste w polu jej widzenia - Biała 
Brzoza, pod którą stał jej dom, zmieniała kolor liści z 
zielonych na złote, a potem stroiły ją tylko gałązki niby 
czarna delikatna koronka.
   Dziewczynka bardzo tę Białą Brzozę kochała.
   Pewnego dnia, a był to dzień - o czym nie wiedziała - 
kiedy miała właśnie ukończyć czternaście lat, siedziała 
przed domem i oddawała się swemu ulubionemu zajęciu, czyli 
tworzeniu układanki z piór i piórek zgubionych przez ptaki. 
Nad polaną przeleciał nieduży białoniebieski ptak, upuścił 
piórko, które spadło prosto w jej nie dokończoną jeszcze 
układankę.
   Z początku, pochłonięta pracą, chciała je odrzucić, gdy 
wtem spostrzegła, że właśniez owym białoniebieskim piórkiem 
układany wzór stał się gotowy. Więcej: coś jej wyraźnie, 
nagląco przypominał.
   - Co mi to przypomina? - głowiła się. - Coś mi to 
przypomina, ale co?
   I nagle sobie przypomniała: wzór namalowany na ścianie 
pokoju przylegającego do Białej Brzozy. Tylko tam... tylko 
tam, jak w jej układance przed chwilą, było puste miejsce, 
jakby ktoś nie domalował wzoru.
   Nie zastanawiając się dłużej pobiegła do pokoju.
   Chwyciła białoniebieskie piórko, stanęła przed ścianą 
(tak, tak, ten wzór) i przyłożyła je do owego miejsca jakby 
niedomalowanego.
   Natychmiast w ścianie ukazały się drzwi. Nacisnęła klamkę 
zaciekawiona, a drzwi otworzyły się bez najmniejszego trudu. 
Przeszła i stwierdziła ze zdumieniem, że znajduje się w 
identycznym pokoju jak ten, który dopiero opuściła, a w tym 
pokoju, patrząc na nią zdumionymi fiołkowymi oczami stoi 
dziewczyna, chyba... zupełnie taka sama jak ona! Ten sam 
wzrost, ten sam strój; nie wiedziała jak wygląda, mówiliśmy 
już o tym, bowiem nie miała w czym się przejrzeć. Wiedziała 
jednak, że ma ogromne, nigdy nie podcinane złote włosy, 
które podwiązywała fiołkową wstążką, by nie krępowały jej 
ruchów. Dziewczyna po Tamtej Stronie miała również wielkie 
złote włosy podwiązane fiołkową wstążką... Jakby czytała w 
jej myślach lub pomyślawszy to samo, podniosła ręce do 
głowy, rozwiązała fiołkową wstążkę i włosy okryły ją jak 
złoty, świetlisty płaszcz z najdelikatniejszej przędzy.
   - Ach! - wykrzyknęła Dziewczyna, Która Przeszła i zrobiła 
to samo.
   Patrzyły na siebie onieśmielone, zdumione, aż nagle, w 
tym samym porywie podbiegły, padły sobie w objęcia i tak 
trwały w mocnym czułym uścisku, a ich włosy spłynęły ku 
sobie, zmieszały się, splątały i przytulone do siebie 
dziewczyny od stóp do głów spowite świetlistą przędzą stały 
jakby we wnętrzu cudownej złotej kuli.
   Wtem wiatr uniósł kulę, porwał ją i osadził jak gniazdo w 
gałęziach Białej Brzozy.
   Dziewczyna, Która Przeszła i Dziewczyna z Tamtej Strony 
wcale się nie przeraziły. Ach, cóż może przerazić kogoś tak 
szczęśliwego jak one?! Ba, roześmiały się w głos ze 
szczęścia. Po czym rozsunęły nieco złotą przędzę, zobaczyły, 
gdzie są i znowu się roześmiały, jakby wszystko, co im się 
przydarza, było najwspanialszą zabawą.
   Lecz gdy przebrzmiał śmiech - usłyszały ciszę. Ciszę 
wielką i świętą, jakiej żadna z nich do tej pory nie 
słyszała. Spoważniały (ale tylko trochę), spojrzały w dół 
poprzez zielone listeczki.
   - Nie ma mojego domu! - powiedziała Dziewczyna, Która 
Przeszła.
   - Nie ma mojego domu! - powtórzyła jak echo Dziewczyna z 
Tamtej Strony.
   Na polanie nie było już nic poza Białą Brzozą. I - poza 
tą ciszą, wielką, świętą, którą w pewnej chwili rozdarł 
straszliwy krzyk.
   Dziewczyny mocniej przywarły do siebie, oczami mówiły 
jedna drugiej:
   - Jestem z tobą, nie bój się, cokolwiek się stanie, 
cokolwiek będzie się działo.
   Ale już nic się nie działo. Krzyk rozdarł ciszę, 
przeleciał, odleciał, a ona znowu niby zabliźniona rana 
zamknęła się nad Polaną - wielka, święta, uroczysta.
   Dziewczęta siedziały przez chwilę nasycając się tą 
niezwykłą ciszą. Wkrótce jednak myśli ich ponownie wróciły 
do tego, co je najbardziej interesowało.
   - Kim jesteś? - spytała Dziewczyna, Która Przeszła.
   - Nie wiem - odparła Dziewczyna z Tamtej Strony. - A ty, 
kim jesteś?
   - Ja też nie wiem - odparła Dziewczyna, Która Przeszła.
   - Ja wiem - powiedział ktoś, głos dobiegł z boku.
   Rozsunęły świetlisą przędzę. Na wygiętym, białym ramieniu 
Brzozy siedział starzec w długiej białej szacie, 
spływającej aż do ziemi tak, że niemal zlewała się z pniem i 
byłby może w ogóle niewidoczny, gdyby nie broda, rozłożysta, 
czerwona.
   - Witam cię, Perpigalo - rzekł do Dziewczyny, Która 
Przeszła.
   - Witam cię, Perperuno - rzekł do Dziewczyny z Tamtej 
Strony. - Witam was obie. Jestem Vit-Bożyc - Duch tego 
Miejsca, który dzięki wam może wreszcie wrócić po długim 
wygnaniu.
   - Perperuna?! - wykrzyknęła Dziewczyna, Która Przeszła. - 
Nazywasz się Perperuna!
   - Perpigala! - zawołała Dziewczyna z Tamtej Strony. - 
Nazywasz się więc Perpigala!
   - Perpigala i Perperuna - powiedział Vit-Bożyc Duch 
Miejsca. - Jesteście siostrami-bliźniaczkami. Pierwszymi 
bliźniaczkami, którym, jak do tej pory, udało się ocaleć od 
czasu tamtej straszliwej zbrodni.
   Dziewczyny spojrzały na siebie i mimowolnie drgnęły pod 
wpływem tego samego wspomnienia: krzyk w świętej ciszy. Ich 
oczy mówiły: nie bój się, jestem z tobą. Cokolwiek by się 
działo.
   - Pewnie dlatego - ciągnął Vit-Bożyc - że wasza dzielna 
matka odważyła się wam dać tamte imiona...
   - Kim jest nasza matka? - spytała Perpigala.
   - Kim jest nasza matka? - powtórzyła Perperuna.
   Vit-Bożyc, Duch Miejsca pogłaskał swą czerwoną brodę, 
która zmieniła kolor na purpurowy.
   - Tego nie mogę wam powiedzieć, niestety. Dowiecie się, 
jeśli uda się wam przejść...
   Uniósł rękę powstrzymując dalsze pytania, po czym 
rozsunął gałęzie Brzozy i spojrzał ku niebu; jego twarz była 
skupiona i zasłuchana.
   - Muszę się śpieszyć - szepnął. - Więc słuchajcie - 
podjął głosem mocno przyćmionym. - Opowiem wam pokrótce, co 
się tutaj, dawno, dawnu temu wydarzyło... Ta Polana była 
świętym miejscem pewnego bogobojnego, miłującego pokój ludu, 
zwanego Ludem zza Polany. Leżał tu ogromny święty głaz, 
który w praczasach spadł z niebios. Przy głazie-ołtarzu 
Ludzie zza Polany odprawiali swoje nabożeństwa. Palił się 
tu, stale podsycany, święty ogień, którego pilnowały 
specjalnie wybierane do tego celu strażniczki. To był wielki 
zaszczyt dla dziewczyny - zostać wybraną na strażniczkę 
świętego ognia! Każda o tym marzyła, choć to był zarazem 
bardzo ciężki obowiązek, oderwanie od rodziny, zwłaszcza, że
musiały tu stale przebywać. Ale - znowu spojrzał ku niebu - 
skracam się. Zdarzyło się kiedyś, że w pewnej rodzinie, tam 
za Polaną, przyszły na świat siostry-bliźniaczki. Podobne do 
siebie zewnętrznie nie do odróżnienia. Jedna z córek tego 
rodu zawsze była przeznaczona na strażniczkę świętego ognia. 
Jedna. A ich było dwie, i... każda marzyła, by to 
właśnie ją spotkał ten zaszczyt. Ale - choć z wyglądu były 
nie do odróżnienia - charaktery miały różne, o czym niestety 
nie wiedział nikt. Może ich matka. Może kapłan... kapłan 
może czegoś się domyślał. Chodził coraz bardziej zasępiony: 
to on musiał rozstrzygnąć, która z nich zostanie strażniczką 
świętego ognia...
   W przeddzień czternastej rocznicy ich urodzin (a urodziły 
się o północy) wezwał je na Polanę i powiedział:
   - Zostaniecie tutaj, przy świętym ogniu. Będziecie pościć 
i modlić się zupełnie same, aż do północy. Ja też będę 
pościł i się modlił. O północy otrzymam znak i dokonam 
wyboru.
   Tuż przed północą usłyszał krzyk: siostra siostrę zabiła. 
Straszliwe świętokradztwo, zbrodnia w świętym miejscu.
   Ziemia zadrżała, wicher czarny porwał głaz-ołtarz i 
uniósł go z powrotem do niebios. Zamordowana siostra 
zamieniła się w Białą Brzozę, morderczyni - stała się 
Strzygą-Potwornicą. Niewidzialny mur odgrodził Polanę od 
Ludu zza Polany.
   Nikt zresztą nie próbował się tu zbliżać: na obrzeżach, 
na bagnach, które powstały w miejscu, gdzie rósł święty las 
- zamieszkała Strzyga-Potwornica, która jest postrachem 
całej okolicy. Lud zza Polany stał się wyklęty przez 
inne ludy, unikają go jak zapowietrzonego, rozsiewającego 
grzech.
   - Która? Która którą zabiła?! - wykrzyknęły siostry.
   - To wiem tylko ja - rzekł poważnie Vit-Bożyc. - Ale nie 
zdradzę nikomu tej tajemnicy. Słuchajcie dalej: ulubionym 
zajęciem Strzygi-Potwornicy jest wabienie pięknych 
dziewcząt. Przemienia je w strzygi i inne demony, a już 
szczególnie poluje na bliźniaczki. Istnieje bowiem 
przepowiednia, że kiedyś przyjdą na świat bliźniaczki, 
których wzajemna miłość pokona Zły Czar, przywróci dawną 
świetność i dobre imię Ludowi zza Polany.
   Aż do waszego przyjścia na świat Strzydze-Potwornicy 
udawało się zwabiać wszystkie bliźniaczki, zanim ukończyły 
czternasty rok życia. Matki bliźniaczek zdjęte strasznym 
lękiem unikały dawania tamtych imiom swoim córkom. Wasza 
matka zrobiła inaczej...
   - One tak się nazywały? Perperuna i Perpigala?!
   - Tak. Urodziłyście się o północy, jak one i otrzymałyście 
ich imiona. A dziś, o północy, kiedy dzwon wybije dwanaście 
uderzeń, ukończycie czternaście lat... Każda z was mogłaby 
zostać strażniczką świętego ognia...
   - Nigdy bez ciebie, Perperuno - powiedziała Perpigala.
   - Nigdy bez ciebie, Perpigalo - szepnęła Perperuna.
   Chwyciły się za ręce i popatrzyły na siebie kochającymi 
oczami jak fiołkowe studnie bez dna.
   Wtem przetoczył się grzmot, wiatr rozwiał gałęzie Białej 
Brzozy i złote włosy sióstr. Świat zakołysał się jak 
poruszona ręką olbrzyma kołyska, zaszumiało, zawirowało, wir 
porwał dziewczyny, lecz tylko po to, by zdjąć je z drzewa i 
postawić na ziemi.  
   Ucichło wszystko. Stały na ziemi pod Białą Brzozą, a nad 
Polaną wisiało koliste, fiołkowe niebo, pośrodku którego jak 
źrenica oka tkwił wielki różowozłoty głaz. Dokładnie nad 
płytką czarną dziurą, która otworzyła się nie opodal Białej 
Brzozy. Na brzegu czarnej dziury siedział Vit-Bożyc Duch 
Miejsca. Jego długa broda była teraz intensywnie czerwona, 
płomienista.
   - Co mamy teraz robić? - zapytała Perperuna.
   - Powiedz nam, co mamy robić? - zapytała Perpigala.
   Vit-Bożyc nie odpowiedział, tylko ręką wskazał w stronę 
otaczających Polanę drzew.
   - Każe nam przejść - domyśliła się Perpigala.
   - Pamiętasz, powiedział "Jeśli uda się wam przejść"? 
Przejdziemy i dowiemy się, kim jest nasza matka. - Idziemy, 
Perperuno.
   - Idziemy, Perpigalo.
   Poszły, przytulone do siebie, objęte. Lecz las, który 
poprzednio nie rozstąpił się dla żadnej z nich - nie 
rozstąpił się teraz i dla obu. Niewidzialny mur wszędzie je 
odpychał.
   - Czekaj! Coś mi się przypomniało - rzekła Perpigala.
   Sięgnąwszy do kieszeni fartuszka, wyjęła białoniebieskie 
piórko, przyłożyła je do niewidzialnej ściany i oto... w 
niewidocznej ścianie otworzyło się przejście. Perpigala 
zobaczyła drogę, jasną, rozśpiewaną ptasimi głosami, w 
której końcu widniał gród na wzgórzu, dokąd natychmiast 
wyrywało się jej serce.
   - Udało się, Perperuno! - krzyknęła radośnie i przeszła. 
- Cudownie, jak tu cudownie, udało się nam, siostro moja!
   Ale - co to? Na cudownej drodze, za niewidzialnym murem 
znalazła się sama...
   - Perperuno, gdzie jesteś? - zawołała strwożona.
   - Na Polanie! - odparła Perperuna. - Nie mogę przejść.
   - Przyłóż swoje piórko, Perperuno.
   - Nie mam go. Zgubiłam. Nie mogę przejść. Nie zważaj na 
mnie, Perpigalo, idź.
   - Nigdy bez ciebie, Perperuno! - zawołała z mocą 
Perpigala.
   Zawróciła. Lecz - co to? Nie udało jej się z powrotem 
wejść na Polanę! Widziała stojącą po drugiej stronie 
siostrę, lecz przejść nie mogła!
   - Idź, Perpigalo! Zostaw mnie - prosiła Perperuna.
   - Nigdy, Perperuno! - powtórzyła z mocą Perpigala. - 
Zostanę tu, przy tobie. Nie opuszczę cię, choćbyśmy tu miały 
umrzeć, siostro moja - dodała, wyciągając ręce - i ręce 
przeszły przez niewidzialną ścianę.
   - Perperuno!
   - Perpigalo!
   Trzymały się za ręce uszczęśliwione. Lecz przeszły tylko 
ręce... Stały tak więc trzymając się za ręce po dwóch 
stronach niewidzialnego muru. Czas mijał. Niebo z wolna 
ciemniało, zmęczenie zaczęło ogarniać siostry... Były coraz 
słabsze, lecz nie rozluźniały uścisku rąk.
   Aż w pewnym momencie zza drzew, od bagien, podniósł się 
cuchnący opar, który pochłaniał z wolna Perpigalę.
   - Nie bój się, Perpigalo! - zawołała Perperuna. - Jestem 
z tobą. Nie puszczę twoich rąk. Jesteśmy razem, cokolwiek by 
się działo.
   - Nie boję się, wiem, że jesteś, Perperuno - odparła 
Perpigala.
   Nie bała się, lecz cuchnący opar pochłaniał ją, zacierał 
jej postać, jeszcze tylko fiołkowe oczy lśniły gorącą 
siostrzaną miłością, ale... i je z wolna pochłaniała straszna 
bagienna mgła.
   "To Strzyga-Potwornica"! - domyśliła się Perperuna.
   - Puść ją, Strzygo! Puść Perpigalę! - zawołała głośno. - 
Nie oderwiesz jej ode mnie. Umrę razem z nią.
   - Nie umrzesz! Będziesz strażniczką świętego ognia. Ona 
umrze! Ona umrze! Ty będziesz strażniczką świętego ognia. 
Ty!
   Głos skrzekliwy, obłąkańczy wydobywał się z cuchnącego 
oparu, w którym widoczne były już tylko oczy Perpigali. Jej 
oczy... ale czy to jeszcze ona?... Perperuna zadrżała. We 
mgle zarysowała się postać... wielka głowa tonąca w gęstwie 
ogromnych skołtunionych włosów...
   - Perpigalo! - zawołała Perperuna przerażona.
   Odpowiedziała jej cisza.
   Fiołkowe oczy jeszcze lśniły, lecz blaskiem coraz 
bardziej zamazanym...
   Gdzie jest śliczna, fiołkowooka, złotowłosa Perpigala?... 
Tam, za niewidzialną ścianą stoi koszmarna starucha. 
Potworny grymas wykrzywia najeżone zębami usta...
   - Strzyga-Potwornica! - wykrzyknęła Perperuna.
   - Tak! To ja! To ja! Nie ma żadnej Perpigali! Wpadłaś w 
pułapkę, ślicznotko! To ja byłam ptakiem, który upuścił 
piórko w twoją układankę. Nie nazywasz się Perperuna. Nie ma 
Perpigali. To ja przybrałam postać twojej siostry-
bliźniaczki, która nie istnieje! Była tylko jedna siostra! 
Jedna! Jedna! Jedna!!
   - Nieprawda! - krzyknęła Perperuna. - Kłamiesz! Trzymam 
jej ręce.
   - Ha, ha, ha!! - zaśmiała się Strzyga-Potwornica. - 
Trzymasz moje ręce. Moje! Nie czujesz, jakie są szorstkie?! 
Jakie są twarde? Jakie zimne?!
   Perperuna zbladła. Poczuła, że są szorstkie. Poczuła, że 
są twarde, że są zimne. Nie wypuszczała ich jednak ze swoich 
rąk. Kłamie. Kłamie ta obłąkana starucha...
   "Perpigalo, siostro moja - pomyślała żarliwie - ty 
jesteś!" Ach! - przypomniała sobie nagle. - I jest przecież 
Vit-Bożyc, Duch Miejsca.
   Ściskając mocno ręce wyciągnięte ku niej przez 
niewidzialną ścianę (były szorstkie, były twarde, były 
zimne), spojrzała za siebie. Gdzie jest Vit-Bożyc?... 
Siedział nad czarną dziurą pod głazem tkwiącym w niebie... 
jak...
   Wytężyła wzrok: w mroku na chwilę zamajaczyła biała 
postać, w kontraście z ogromną czerwoną brodą, która rosła i 
płomieniała. Po chwili Perperuna widziała już tylko piękny, 
strzelający wysoko ogień... Widziała ciemnofiołkowe koliste 
niebo. Pośrodku koła - wielki różowozłoty głaz doskonale 
teraz widoczny w blasku strzelającego wysoko ognia.
   - Święty ogień! Święty ogień! - zaskrzeczała Strzyga-
Potwornica. - Będziesz strażniczką świętego ognia! Ty! Nie 
ma drugiej siostry! Jest tylko jedna! Jedna! Jedna!...
   Perperuna znowu obróciła się ku niej.
   Tam, za niewidzialną ścianą, potworna starucha wiła się, 
skręcała w obłąkańczym tańcu. Lecz ręce w dłoniach Perperuny
tkwiły nieruchomo.
   - Są szorstkie! Są twarde, są zimne!... - śmiała się 
starucha. - Są moje!
   - Wierzę, że jesteś tam, Perpigalo! - powiedziała 
spokojnie Perperuna. - Wiem, że trzymam twoje ręce. Trzymam 
je. Nie bój się, Perpigalo. Nie opuszczę cię. Jesteśmy 
razem, cokolwiek by się działo.
   Ledwo przebrzmiały te słowa, wypowiedziane spokojnym, 
czystym głosem - cuchnący opar zadygotał i rozwiał się, 
jakby poszarpany przez wiatr. Perperuna poczuła, że ręce w 
jej dłoniach znowu stają się ciepłe, miękkie; pociągnęła je 
ku sobie i - niewidzialna ściana ustąpiła.
   - Perpigalo! - zawołała Perperuna.
   - Perperuno! - zawołała Perpigala.
   Znowu trzymały się w objęciach - szczęśliwe, o świecie 
całym zapomniawszy.
   Aż ocknęły się od dźwięku dzwonu. Nie uderzył tylko raz 
(a dźwięki dobiegały jakby spod ziemi), zaczęły liczyć 
zaciekawione:
   - ...trzy, cztery... jedenaście, dwanaście... - Północ, 
Perperuno!
   - Północ, Perpigalo! Mamy już czternaście lat!
   Odczytały te słowa ze swoich warg, bowiem szum ogromny 
ogarnął las za Polaną, rozwiewał drzewa jak gałęzie. Z 
rozpierzchającego się lasu wybiegła Strzyga-Potwornica w 
czerwonej sukni, w wieńcu na skołtunionej głowie. Z krzykiem 
straszliwym rzuciła się w ogień płonący na skraju czarnej 
dziury, a wówczas z nieba spłynął, jakoś tak lekko, 
bezszelestnie, różowozłoty głaz i cicho osiadł na swoim 
dawnym miejscu. A na Polanę spłynęła cisza, wielka, święta, 
uroczysta...  
   Siostry poruszone, głęboko przejęte, podeszły do ognia i 
usiadły na ziemi. Czas mijał, noc jaśniała, a one siedziały 
wpatrzone w ogień, aż usłyszały dochodzący z tyłu gwar.
   Spojrzały:
   Jasną, piękną drogą nadchodzili ludzie. Szło ich wielu, 
tysiące. Lecz Perpigala i Perperuna od pierwszej chwili 
widziały tylko smukłą kobietę idącą na czele, która w 
momencie, kiedy wstały i już mogła je zobaczyć, 
przyśpieszyła kroku, prawie biegła. W świetle jutrzenki jej 
złote włosy lśniły jak złoty obłok. Siostry chciały wybiec 
na spotkanie, lecz nie mogły postąpić kroku, obezwładnione 
słodko-bolesnym przeczuciem. A ona przyśpieszała, 
przyśpieszała, już tu była, była blisko!
   - Perperuno! Perpigalo! Córki moje! - zawołała otwierając 
ramiona.
   - Matko!
   - Perperuna, Perpigala!... - szeptała matka tuląc je do 
siebie. - Córki moje, ocalone, odnalezione...
   Tuliła je do siebie i tuliła, a tymczasem Polana 
wypełniła się ludźmi. Stali w pewnym oddaleniu, złote włosy 
sióstr i złote, przetkane siwizną włosy matki przemieszały 
się, splątały, aż znajdowały się wszystkie trzy, jakby we 
wnętrzu jaśniejącej złotej kuli. Aż gdy słońce wytoczyło się 
nad Polanę, wysoki, barczysty mężczyzna, którego strój i 
władcza postawa pozwalały się domyślać wodza, podszedł, 
rozsunął złote włosy...
   - Pozwól, żono moja, i mnie nacieszyć się naszymi 
córkami. Pozwól braciom nacieszyć się siostrami - 
powiedział.
   Perperuna i Perpigala obróciły się żywo: wysoki, 
barczysty mężczyzna stał w otoczeniu równie wysokich jak on, 
lecz jeszcze młodzieńczo smukłych chłopców.
   - To wasz ojciec, pan tego Ludu - powiedziała matka. - A 
to wasi czterej bracia.
   - Witajcie, córki moje! Zdjęta wreszcie klątwa z rodu 
mego, z mojego Ludu... - powiedział kniaź, a jego ogorzałą, 
naznaczoną cierpieniem twarz rozjaśniła radość. - Koniec 
naszej udręki, koniec naszej poniewierki!
   Był to rzeczywiście koniec poniewierki, koniec udręki. 
Lud zza Polany odzyskał szacunek i dobre imię u sąsiednich 
plemion. A Perpigala i Perperuna nie rozstały się nigdy. Nie 
wyszły za mąż, choć wielu świetnych młodzieńców starało się 
o ich rękę. Zamieszkały w chacie specjalnie dla nich 
zbudowanej na Polanie, nie opodal Białej Brzozy, a ludzie z 
całego świata przychodzili do nich po wróżby, porady i 
pociechę.
   Tak, tak, w całym ówczesnym świecie zasłynęły siostry 
bliźniaczki z Polany, których wzajemna miłość okazała się 
silniejsza niż Zły Czar. Siostry-Polanki, jak je nazywano. 
Wkrótce też cały ich Lud zaczęto nazywać Polanami.
                                     Marta Tomaszewska

                      MARTA TOMASZEWSKA
   Urodzona w 1933 roku w Warszawie, studentka wydziału 
filozofii Uniwersytetu Warszawskiego (gdzie brała m.in.  
udział w seminarium prof. Marii Ossowskiej), reporterka i 
redaktorka "Świata Młodych", "Walki Młodych", "Motywów". Ma 
barwne, a potem także bolesne doświadczenia z pierwszego 
żarliwego okresu budowy w Polsce ustroju tzw.  
sprawiedliwości społecznej i działania politycznych związków 
młodzieżowych. Autorka wielu prasowych opowiadań, od 1967 
roku utrzymuje się wyłącznie z pracy twórczej.  
   Pisała od zawsze. Najpierw wiersze, opowiadania, potem 
powieści społeczno-obyczajowe i powieści dla dzieci. Dla nas 
najważniejszy jest baśniowo-fantastyczny rozdział w bogatej 
twórczości pisarki; mam wrażenie, że spora część czytelników 
"NF" mających dziś 20-30 lat, wdrażała się do czytania 
fantastyki właśnie na książkach Tomaszewskiej. Proponowała 
im autorka swoiste nowoczesne baśnie dla dorosłych (a jeśli 
dla młodych to współczesnych czytelników), oswajała z 
kosmosem, dziwnością, uczyła tolerancji, odpowiedzialności 
i... wyobraźni. Tytuły niektórych z nich: "Serpente w raju" 
(1978), "Podróż do krainy OM" (1979), "Omijajcie wyspę Hula" 
(1968), "Przyprowadź się do nas Pu-bu" (1972).  
Najsłynniejszy, najbardziej znaczący był tu oczywiście 
czterotomowy cykl o Tapatikach - "Wyprawa Tapatików" (1974), 
"Tapatiki na Ziemi" (1976), "Tapatiki kontra Mandiable" 
(1976), "Powrót Tapatików" (1984) - który w 1982 doczekał 
się nawet adaptacji scenicznej. Studenci Uniwersytetu 
Śląskiego utworzyli w latach osiemdziesiątych Klub 
Tapatików, w czym maczał bodaj palce znany Państwu Piotr W. 
Cholewa.
   Przypominamy panią Martę jedną baśnią mitologiczną "Na 
polanie"; bardzo interesujący ich zbiór czeka na odważnego 
wydawcę. Podobnie jak dwie powieści "Dolina czarów" i 
"Tetraktys" ta druga ukazała się, ale nie ukazała się w 1990 
roku w Wydawnictwo Śląsk. Autorka w każdym razie nie dostała 
ani egzemplarza, na rynku tej książki nie było, choć są 
wiarygodni świadkowie, którzy mieli ją w dłoniach i widzieli 
w bibliotekach Uniwersytetu Wrocławskiego i Uniwersytetu 
Jagiellońskiego i ŚKF; była też w księgarni wysyłkowej 
Verbum). A to ci dopiero fantastyka!  
                                                 (mp)
