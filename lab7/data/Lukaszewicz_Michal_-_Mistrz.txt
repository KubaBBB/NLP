Autor: MICHAŁ ŁUKASZEWICZ
Tytul: MISTRZ

Z "NF" 2/96

   Kiedy wysiadał z pociągu na peronie podgórskiej stacji, 
wszystko, wszystko, cała natura zrozumiała, że nadszedł 
ważny dzień. Tylko ludzie niczego nie dostrzegli. A przecież 
wysiadł bardzo powoli, bo ubrany był we frak z długimi 
połami, spodnie z lampasem i lakierki. Na głowie miał 
cylinder, a w dłoni magiczną różdżkę. Żeby zachować 
incognito udawał, że jest odziany nieco inaczej. W sportową 
kurtkę, dżinsy bez jedwabnych lampasów, zaś w dłoni zamiast 
różdżki trzyma zieloną torbę. To jednak, co zmyli ludzkie 
niedoskonałe zmysły, nie zmyli zmysłów innych - 
nieporównanie delikatniejszych. Bo cóż ludzie, cóż ludzie 
mogą wiedzieć! Nie dostrzegli fraka i białej kamizelki tak, 
jak nie dostrzegają innych, stokroć ważniejszych rzeczy. 
Owszem, poznali świat od strony fizycznej, brakuje im jednak 
wiedzy metafizycznej.
   A tymczasem tak się akurat składa, że wszystko, cokolwiek 
jest, ma kilka poziomów trwania - nie wszystkie się w oczy 
rzucają, nie wszystkie "tu jesteśmy!" wołają do ludzi.
   Oto, na przykład, kopiąc na górskiej ścieżce jakiś 
przypadkowy kamień, kopiemy nic innego jak tylko cząstkę 
wielce szacownego bytu. Trwania nieporównywalnego, trwania 
jakże innego niż nasze. Kto tylko zamachnął się porządnie i 
butów nie pożałował, ten od razu wie, że nie kopnął nicości. 
Ale że kamienie przed kopniakami nie uciekają, uważamy je za 
stuprocentowo martwe. Owszem, w porównaniu z życiem 
człowieka życie kamienia to na pewno coś innego. Racja 
bezsprzeczna. Gdyby jednak ktoś prowadził obserwację kamieni 
nieco dłużej, choćby przez drobne tysiąc lat, być może 
przestałby traktować te długowieczne byty tak lekceważąco. 
Nie chodzi, rzecz jasna, o rozważania geologiczne - chodzi o 
to, byśmy mogli prześledzić takie tysiącletnie dzieje dzień 
po dniu, godzina po godzinie. Wtedy ani kamień, ani 
obserwator nie mogliby udawać, że się nie znają, nie 
rozumieją, że są sobie obcy.
   Cóż to zresztą tysiąc lat? Po dwakroć tyle zdarza się 
czasem jakiejś głupiej sekwoi. Dopiero sto tysięcy lat, 
nikły doprawdy epizod w skali obowiązującej zarówno skały 
osadowe, jak i wulkaniczne, mogłoby nauczyć nas 
współrozumienia. Poznalibyśmy wtedy godzina po godzinie, 
dzień po dniu to, co jest istotą kamiennej egzystencji. 
Inaczej spoglądalibyśmy na poniewierające się na górskich 
ścieżkach kamienie. Sto tysięcy lat to minimum - ponieważ 
jednak żyjemy w zupełnie innym tempie, jesteśmy ślepi, nie 
widzimy nic. Gdyby nie krótkość naszego życia, pewnie już po 
pierwszym milionie lat przekonalibyśmy się, że podział na 
materię ożywioną i nieożywioną jest podziałem sztucznym. 
Pospiesznie przeprowadzonym. Tak jest, trzeba się tylko nad 
tym głębiej zastanowić.
   Cóż więc może myśleć kamień w otchłaniach swojej 
dostojnej cierpliwości? Czy wspomina swe ogniste początki, 
czy też swą kruszejącą dojrzałość? Czy zastanawia się nad 
swoim nieuchronnym zwietrzeniem, czy też raczej wspomina 
dziecięcy, radosny okres formowania się naszego globu? Któż 
może to wiedzieć? Z pewnością jednak żaden kamień cierpliwy 
nie zainteresuje się tym, czy go właśnie ktoś kopnął, czy 
nie, bowiem zdarzenie takie jest dla kamienia-wiekownika 
niezauważalne. My z kolei nie możemy dostrzec tysiąca lat 
tak wyraźnie jak on - minuta po minucie. Kiedy kopnięty 
kamień rozpada się na dwie połowy, każdy z odłamków dopiero 
po kilku stuleciach dochodzi do wniosku, że coś się stało. 
Niepojęte są prawa natury - szepczą wówczas małe i wielkie 
kamyki. Niepojęte, niepojęte! - śpiewają piaski pustyni.
   Tyle na temat minerałów. Należy być ostrożnym, wystrzegać 
się pochopnych wniosków. Materia nieożywiona. Ha, ha!... 
Mówmy raczej: szlachetny świat skał. Każda z nich może 
niespodziewanie ożyć. Blok marmuru ostukiwany dłutem 
mistrza, poddaje się rezonansom. Kolejne uderzenia wprawiają 
go w drgania, które na zawsze pozostaną w pamięci posągu. Bo 
czymże innym jak nie takim właśnie drganiem jest dziewiczy 
wstyd Afrodyty kapitolińskiej - rzeźby z najlepszego okresu 
starożytności. O, jakże wspaniale odkrywa Afrodyta swoją 
cielesność! I jakże wspaniale stara się ją przed naszymi 
oczyma osłonić! Każdy kamień, niechby nawet przez rzeźbiarza 
abstrakcjonistę gwałcony, będzie dążył do uświadomienia, co 
się z nim dzieje, czy też - co się z nim wcześniej działo. 
Co przyczyną jest, co skutkiem. My, ludzie, również mamy 
takie, ułamek sekundy trwające intuicje - takie przeloty w 
sferę bytów szybszych, dla których z kolei my jesteśmy 
skalnymi nieruchawcami. Kto wie, czy na nas, ludziach, nie 
wykuwa się jakichś napisów albo czy nie drąży w poszukiwaniu 
złota. Nie tylko marmury podrażnione dłutem zmuszane są do 
wycieczek w głąb metafizyki. Czasem prosta, zwykła skała, 
jakaś tam górzysta wyniosłość deptana przez wycieczki, wpada 
w rezonansowe zadumania, a następnie szuka kontaktu z tak 
obcą sobie sferą naszego ludzkiego bytowania. Nic też 
dziwnego, że tak doskonale wszystkim znany Giewont - szczyt 
reprezentujący na pocztówkach ową górską miejscowość - 
natychmiast wyczuł zbliżanie się mistrza.
   Bo, proszę wszystkich skał, kamieni, świstaków i orłów - 
mistrz miał dar pojmowania tajemnic, przenikania czasu, 
nicowania materii i ducha - rozumienia wszystkich i 
wszystkiego. Nie darmo ubrany był we frak, we frak!
   Skalista góra stęknęła. Czerwony Wierchy zawtórowały. 
Suchy Ząb spuścił swoimi piargami tysiące małych kamyków, 
które, jako mniejsze i głupsze od Zęba, niczego jeszcze nie 
zauważyły. Od południa nadciągała granatowa burza. Rośliny 
zagorzały jaśniej swoim utajonym, kirlianowskim światłem. 
Łanie i byki przysiadły, potok na chwilę przestał płynąć. 
Błyskawica rozświetliła doliny i szczyty.
   Mistrz stąpał powoli, a otaczające go byty - pochodzenia 
wulkanicznego, roślinnego, zwierzęcego i ludzkiego - 
poddawały się jego falom psychoradowym - nad każdym z nich 
zapalało się jemu tylko właściwe, przypisane czy to na 
wieki, czy na dni krótkie - chybotliwe światełko. Cała 
okolica budziła się do myślenia lub bezmyślenia. A jedno i 
drugie tak samo ważne. Jedno i drugie mistrz rozpoznawał, 
pozdrawiał i dalej przechodził. Taksówki z postoju koło 
dworca zatrąbiły zgodnym chórem. Konie przy góralskich 
bryczkach parskały. Ludzie rozglądali się z niepokojem. 
Rozmowy ustały i tylko znani z małomówności samotnicy 
mamrotali coś pod nosem.
   Mistrz zatrzymał się w domu wypoczynkowym "Halama" i do 
późnego wieczora oglądał telewizję.

   Następnego dnia, kiedy jeszcze wszystko spało, wyszedł z 
"Halamy" i drogą wzdłuż Białego Potoku poszedł w góry. 
Stąpał tak cicho, że niezauważony dotarł do końca doliny i 
dopiero kiedy kichnął, został rozpoznany. Ogromny masyw 
górski, który zwiesza się nad Doliną Białego, drgnął. "Kto 
tu? Kto tu?" - zaszumiały lasy. "A kim my jesteśmy, kim my 
jesteśmy?" - odezwało się echo. Ciszej i autotematycznie. 
Ale czyż nie jest konsekwencją wszystkich innych pytań to 
pytanie podstawowe? Podobno jedynym spoiwem Wszechświata 
jest poszukiwanie Siebie-Samego. zawsze Coś szuka swego 
Czegoś. W kosmosie trwa to tak długo jak podróż 
międzyplanetarna, a u nas, na Ziemi, krócej. Mistrz 
przystanął, rozejrzał się i rzekł przyjaźnie:
   - To ty?
   - To ja, to ja, to ja! - odezwały się pionowe urwiska.
   - A co słychać?
   - Sły... chać! Sły... chać! - zakaszlała góra, by ukryć 
swoje zmieszanie. Nikt jeszcze nie zadał jej takiego 
pytania. Co słychać? A dlaczego nie pytają o to Alp, Kaukazu 
lub Karpat wschodnich? Co słychać? Niedawno jeszcze trwały 
górotwórcze ruchy permu, a potem wszystko zalało morze 
triasowe, zaś ląd to dźwigał się, to opadał - morze robiło 
się raz płytkie, raz głębokie. W kredzie dolnej wciąż 
jeszcze falowało. Wtedy powstałam. Co słychać? Fałduje się 
Ziemia! Z południa nasunęły się płaszczowiny, minął okres 
kredowy, nadszedł eocen, oligocen, miocen i plejstocen. Pora 
już na dyluwium, lodowce żłobią powierzchnię, osadzają się 
moreny, nadchodzi aluwium, uf... A teraz, uf...
   - Co teraz? - spytał mistrz.
   - Raz... Raz... Raz... - powtórzyła góra. Szybkość, z 
jaką trzeba było myśleć, męczyła ją bardzo. "Przyjdź za sto 
lat" - chciała powiedzieć, ale czuła, że byłby to nietakt.
   - A jak się czujesz? - spytał mistrz.
   - Faa... Fatalnie! - huknęło Coś, które szuka Czegoś. 
Kwaśne deszcze wżerały się w najgłębsze jaskinie.
   - No, dobrze. Jutro znów przyjdę! - zawołał mistrz i 
zaczął schodzić w stronę dolin.
   Mgła i pot spłynęły z czoła góry. Wbity na jej szczycie 
krzyż przesłoniła ciężka chmura.
   Mistrz wrócił do miasta i postanowił przyjrzeć się 
najważniejszej tutaj i najdłuższej ulicy.
   "Ja nie wytrzymam - stękała tymczasem góra - to ponad 
moją wytrzymałość! Kto to, co to?... Może Bóg? Ale czy jest 
Bóg? Czy to możliwe, żeby kontakt z Absolutem był tak 
krótkotrwały?"
   - Trwały... Trwały - stękały jej bracia i siostry od 
Orawy po Spisz. A kiedy się już rozgadały, to końca nie było 
rozmowie:
   - Co nagle, to po diable!
   - Kiedy się kto spieszy, to się diabeł cieszy!
   - Oj, tak! Oj, tak!
   I wtedy z górskiej jaskini, nieznanej i jeszcze nie 
odkrytej, wyskoczył diabeł, od ucha do ucha uśmiechnięty. 
Ten to dopiero miał tutaj znajomości. Nie na próżno 
przywlókł się, kuternoga, w te strony.
   "Góry są bardzo zmęczone - zauważył chytrze - och, nie 
wolno ich tak męczyć! Jeszcze się rozpukną, zanim nadejdzie 
właściwa epoka. A skoro tak, to trzeba się pozbyć mistrza. 
Będzie to uczynek ze wszech miar moralny. I ekologiczny".
   "Jestem obrońcą przyrody!" - zachichotał turlając się po 
zboczu.

   Nie wiadomo jak to się stało, że mistrz, który umiał 
przemówić do wszystkich i do wszystkiego, skręcił raptem do 
baru przekąskowego "Halniak". I oto on, on - proszę sobie 
wyobrazić - nabrał nagle ochoty na piwo. Skutecznie widać 
kusiła go do tego piękna barmanka, brunetka o tajemniczych 
oczach i wielomownym - bo przecież mistrz słyszał wszystko - 
biuście. Po piwie mistrz posmutniał. Piwo nie miało w sobie 
ducha. Ot, kwaskowata substancja z lekką goryczą, wytłoczona 
z poddanego fermentacji słodu. Właściwie tylko nalepka na 
butelce była smakowita i ładna, ale za to, nie wiadomo 
czemu, przyklejona do góry nogami.
   Nalepka na butelce czerwonego wina była przylepiona, jak 
należy, ale nieco naddarta. Czemu naddarta? No, czemu?... 
Wino miało już w sobie nieco ducha. Jakby zapowiedź. Ciekawą 
zapowiedź. A czego?... To ciekawy problem. Coś szuka Czegoś. 
"Jak się czujesz?" - spytało wino. Mistrz milczał. 
"Doskonale" - odpowiedziało za niego wino. Mistrz milczał. 
"Bo widzisz - chwaliło się wino - ja jestem jak ta woda, co 
cierpliwie drąży skały, a ty przecież nie jesteś skałą, 
człowiek to nie skała.." Mistrz zamówił drugą butelkę i stał 
się jakby niższy. A głos jego jakby cichszy. "Polecam mojego 
kuzyna, Johnniego Walkera - mówiło wino - jeśli ci brakuje 
pieniędzy, to chętnie pożyczę".
   Mistrz pił.
   O, nie! Nie! Są ludzie, którzy nie powinni tego robić. 
Linoskoczkowie, prestidigitatorzy i pewien rodzaj poetów, a 
także, co oczywiste, metafizycy!
   Gdzie mistrz zgubił tej nocy swój cylinder, gdzie podział 
lakierki i frak, nie pamiętał. Nawet różdżka, pomimo że 
zostawił ją w "Halamie", też zniknęła. No, cóż, każdemu może 
się coś takiego przytrafić. Oj, tak. Oj, tak!
   Kiedy mistrz człapał w ubłoconych butach na umówione 
poprzedniego dnia spotkanie, cała okolica dawno już nie 
spała. Turyści moczyli nogi w potoku, dzieci goniły się z 
wrzaskiem po ścieżce. Rojno było i gwarnie. Monotonnie i 
jednostajnie.
   Mistrz stanął w tym samym co wczoraj miejscu i zawołał:
   - Jak się czujesz?
   Głos miał schrypnięty, oczy zaczerwienione.
   Nie odpowiedziało mu nawet echo.
   - Do diabła, jak się czujesz? - krzyknął raz jeszcze. 
Żadnej odpowiedzi, żadnego znaku. Chmury szły nisko. Było 
jakoś ciasno, szaro. I duszno.
   Dwie emerytowane nauczycielki mijając mistrza skrzywiły 
się z niesmakiem. Cóż więcej czeka zgrabnych linoskoczków, 
cóż czeka tajemniczych prestidigitatorów, gdy stopy nie 
trafią na linę, gdy palce nie potrafią przerzucić talii 
kart?
   Jeśli dyrektor cyrku jest ludzki, mogą zostać klownami.
                                     Michał Łukaszewicz

                     MICHAŁ ŁUKASZEWICZ
   Rocznik 1948. Polonista, krytyk, prozaik, poeta. Pracuje 
w  miesięczniku "Nowe Książki". Państwo znacie jego shorty: 
"Archeologię" ("NF" 12/93) i "Omen" ("NF" 6/94) - tamże 
obszerny biogram MŁ. Szuka autor wydawcy dla swej szalonej 
dystopii "Warszawska Atlantyda". Wziął rzecz do czytania 
Oramus, może zda relację z lektury w jednym z "pięciu piw" 
drukowanych w konkurencji.
                                                   (mp)
