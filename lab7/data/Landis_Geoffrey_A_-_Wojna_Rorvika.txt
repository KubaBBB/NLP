Autor: Geoffrey A. Landis
Tytul: WOJNA RORVIKA

(Rorvik's War)

Z "NF" 8/96

   1.  Granatnik leży obok szeregowca Rorvika, skulonego na 
ziemi pod osłoną zrujnowanego budynku. W powietrzu czuć 
ostry zapach bezdymnego prochu.  
   Rorvik umiera. Między palcami przyciśniętymi do rany na 
brzuchu sączy się krew, szkarłatna jak ból, który przeszywa 
ciało. Krew wsiąka w wyschniętą glebę Bostonu, zamieniając ją w 
czerwonobrązowe błoto. Błota jest mnóstwo, bo krew wsiąka od 
wielu godzin. Spróbuj zapomnieć o bólu, spróbuj nie myśleć o 
tym, że umierasz.
   Jest zmęczony, potwornie zmęczony, ale nie może zasnąć. 
Ból nie pozwala na żaden ruch. Każdy oddech wbija mu się w 
żołądek niczym bagnet. Strach zniknął, podobnie jak nadzieja; 
pozostał tylko ból.
   Niebo jest błękitne, stanowczo zbyt błękitne jak na taki 
szary dzień: oślepiający wypolerowany błękit, beznadziejny 
bełkotliwy bezsensowny błękit, bolesny byle jaki bałwaniasty 
bufonowaty... Przestań. Przestań, przestań, przestań. Myśl o 
czymś innym. W ustach czuje smak miedzi. Może jednak go 
uratują. Odgłosy bitwy, chrzęst gąsienic mikroczołgów, Rosjanie 
wycofują się w panice. Fioletowe odbicie słońca w soczewce 
kamery wychylającej się zza rogu, okrzyk: "Hej, tu jest ktoś 
żywy!", żołnierze - Amerykanie, Bogu dzięki! Mnóstwo ruchu, 
ludzie dokoła, ktoś odbezpiecza granat dymny i ciska go na 
otwartą przestrzeń, kipiący wiśniowy dym rozpełza się jak 
bezcielesny duch, wskazując miejsce lądowania załodze 
śmigłowca. "Co ci jest? Trzymaj się, wezwaliśmy sanitariuszy. 
Pomoc już w drodze. Wszystko będzie w porządku, tylko wytrzymaj 
jeszcze trochę." Furr, furr, furr, nadlatuje śmigłowiec, kolejne 
ukłucie bólu, kiedy sanitariusze kładą Rorvika na noszach, ból 
jest wszechobecny, ale jednocześnie odległy, bo przecież 
wszystko będzie w porządku. Uśmiecha się ze stoickim spokojem, a 
żołnierze nagradzają owacją ten przejaw męstwa. Śmigłowiec 
wzbija się w powietrze, rosyjskie stingery nadlatują ze 
wszystkich stron, ale nie czynią żadnych szkód, oszukane przez 
wabiki lub zestrzelone przez broń pokładową, wszystko będzie w 
porządku, wszystko będzie w porządku, wszystko będzie w... 
Przestań.
   Umierasz. Ratunek nie nadejdzie. Amerykanie są w odwrocie. 
Jedyne, na co możesz liczyć, to na szybkie przybycie Rosjan.
   Myśl o czymś innym. Myśl o rodzinie. Myśl o Lissy. 
Usiłuje sobie przypomnieć twarz córki - bez powodzenia. 
Kasztanowe włosy, piegi, nosek jak guziczek. Puste słowa. 
Zadręczała go prośbami, żeby powoził ją trochę na kolanie 
jak na kucyku, nie, jak na koniu, bo kucyki są dla małych 
dzieci; nagle widzi ją przed sobą, na wyciągnięcie ramienia, 
dziewczynka naprawdę tam jest, więc usiłuje się do niej 
uśmiechnąć i powiedzieć, że wszystko jest w porządku i że 
kocha ją najbardziej na świecie, ale uśmiech zamienia się w 
grymas, a zamiast słów z jego gardła wydobywa się 
przeraźliwe skrzeczenie. Próbuje wyciągnąć do niej rękę, 
lecz wtedy ból eksploduje mu w żołądku z siłą 50-milimetrowego 
pocisku. Zaciska zęby, żeby nie krzyknąć, po czym wypluwa 
krew. Lissy tam nie ma, nigdy jej nie było, a on już jej nie 
zobaczy.  
   I właśnie wtedy słyszy przybierający na sile łoskot, czuje 
drżenie gruntu ubijanego gąsienicami i odnóżami sześcionożnych 
transporterów. Tym razem wie, że nie majaczy. Boże! Czy to 
prawda?
   Próbuje się poruszyć, spojrzeć, ale ból jest zbyt silny. 
Coś miga na granicy pola widzenia, więc powoli unosi głowę i 
odwraca ją w tamtą stronę. Ożywają wskaźniki na uszkodzonym 
granatniku; dioda systemu identyfikacji przeciwnika miga 
czerwonym blaskiem: nieprzyjaciel. Drugie światełko, tuż obok, 
płonie spokojną zielenią: cele namierzone i w zasięgu ognia, 
pociski uzbrojone, gotowe do wystrzelenia.
   Granatnik jednak działa! Posuwający się naprzód Rosjanie 
przeoczyli go, być może dlatego że został częściowo przysypany 
gruzem, co zmyliło ich sondy zwiadowcze. Sądząc po 
przybierającym na sile drżeniu ziemi i coraz głośniejszym 
łoskocie, zbliża się cała dywizja piechoty zmechanizowanej. 
Jeśli wyda rozkaz odpalenia, narobi tam niezłego bigosu.
   A zaraz potem sondy zwiadowcze zlokalizują go i rozwalą na 
strzępy.
   Może wyłączyć granatnik i czekać, aż tamci go znajdą. Chyba 
biorą jeńców wojennych? Wezmą go do szpitala, wyleczą i może 
kiedyś, przy okazji wymiany jeńców, zostanie odesłany do domu, 
co prawda jako inwalida, ale żywy. Będzie bohaterem. Nikt się 
nie dowie o historii z granatnikiem. Nikt nigdy się nie dowie.
   Spogląda na broń. Znikaj stąd, myśli. Nie chcę cię. Nigdy 
o ciebie nie prosiłem. Nigdy nie chciałem być żołnierzem.
   Wróci do domu jako bohater, ale w głębi duszy będzie 
wiedział, jak było naprawdę, a w dodatku Rosjanie posuną się 
naprzód, zajmą Boston, Worcester i Springfield. Lissy nauczy 
się po rosyjsku, będzie chodziła do rosyjskich szkół i po 
jakimś czasie zacznie go nienawidzić.
   Słyszy szmer; coś wspina się po rumowisku. Chwilę później 
zza rogu wychyla się obiektyw, dokładnie tak, jak sobie 
wyobrażał, ale to jest rosyjski obiektyw, wyrastający na 
ruchliwym przegubie z kamery zaopatrzonej w sześć pajęczych 
metalowych odnóży. Nieuzbrojona jednostka zwiadu bojowego. 
Przygląda mu się, mrucząc coś cicho.
   Znaleźli go. Teraz albo nigdy.
   Odrywa rękę od rany na brzuchu i próbuje usiąść. Rana 
natychmiast zaczyna mocniej krwawić, lecz on stara się na nią 
nie patrzeć, próbuje nie zwracać uwagi na ból. Sonda - dzięki 
Bogu, rzeczywiście jest nieuzbrojona! - wciąż mu się przygląda.
   Kładzie rękę na przytroczonym do piersi mikropulpicie 
sterowniczym i naciska klawisz z napisem ODPALENIE. Granatnik 
podskakuje i drży jak epileptyk, ze szczeliny wystrzeliwują 
samonaprowadzające się na cel granaty przeciwpancerne, niemal 
jednocześnie pomruk sondy zmienia wysokość i Rorvik wie, że 
Rosjanie odpowiedzieli w ten sam sposób, ale jest już za późno, 
zarówno dla nich, jak i dla niego. Opada z powrotem na ziemię i 
łapie powietrze szeroko otwartymi ustami. Oczy zasnuwa mu 
czarnofioletowa mgła. Gdzieś z bardzo daleka dobiega 
przytłumiony odgłos eksplozji - pociski trafiły w cel - a zaraz 
potem blisko, coraz bliżej, rozlega się narastający świst 
nadlatujących głowic.
   Pierwszy pocisk wybucha w odległości kilku metrów; 
betonowa nawierzchnia podnosi się niczym fala i od niechcenia 
ciska go na ocalałe fragmenty ściany. Rorvik otwiera oczy, po 
chwili odzyskuje ostrość widzenia, tylko po to, by w ostatnim 
ułamku sekundy ujrzeć głowicę, która go zabije, jak z 
maleńkiego punktu rośnie do rozmiarów ogromnego czarnego koła, 
zasłaniającego błękitne niebo.
   Zaraz potem ogarnia go nicość.

   2.  Dzień, w którym otrzymał powołanie do wojska, Rorvik 
zapamiętał tak dobrze, że wciąż wydawało mu się, iż było to 
zaledwie wczoraj. Wszystko zaczęło się o wpół do ósmej rano, 
kiedy Angela wychodziła do pracy. Pocałowała go, obiecała, że 
wróci do domu najprędzej, jak będzie mogła, i właśnie wtedy 
rozległo się pukanie do drzwi.
   - Kto to może być, o tej porze? - zapytała, uwalniając się 
z jego objęć.
   - Przypuszczalnie jakiś domokrążca. - Pukanie rozległo się 
ponownie: trzy miarowe stuknięcia. Rorvika ogarnęła irytacja. 
Przez cały dzień miał Angelę wyłącznie dla siebie tylko przez 
tych kilka minut rano, zanim wyszła do pracy, kiedy Lissy 
jeszcze nie wstała z łóżka. - Ja to załatwię. - Podszedł do 
drzwi i otworzył je gwałtownym szarpnięciem, gotów zwymyślać 
intruza. - O co chodzi?
   W progu stał łysiejący mężczyzna w skromnym granatowym 
garniturze, za nim zaś dwaj znacznie wyżsi i potężniej 
zbudowani. Ten w garniturze zerknął na trzymany w ręce świstek.
   - Pan Davis C. Rorvik?
   - Czego chcecie?
   - Czy pan Rorvik?
   - Tak, ale...
   Mężczyzna spojrzał na Angelę, po czym przeniósł wzrok na 
Rorvika.
   - Czy możemy porozmawiać przez chwilę na osobności?
   - Nie możecie! - oświadczyła stanowczo Angela, stając przy 
mężu. - Jeśli pan chce mu coś powiedzieć, proszę zrobić to 
tutaj, przy mnie. - Popatrzyła znacząco na zegarek. - Tylko 
szybko.
   Mężczyzna w garniturze wzruszył ramionami, a następnie 
zwrócił się do Rorvika:
   - Panie Rorvik, moim obowiązkiem, jako posiadającego 
wszelkie niezbędne uprawnienia agenta służby rekrutacyjnej 
rządu Stanów Zjednoczonych, jest poinformować pana, że od tej 
chwili służy pan w Siłach Zbrojnych naszego kraju.
   - Zaraz, chwileczkę...
   Mężczyzna otworzył teczkę, wyjął z niej plik kserokopii, 
podsunął mu pierwszą z wierzchu i wskazał miejsce u dołu 
strony. Było to podanie o stypendium fundowane, z zamierzchłych 
czasów, bo jeszcze ze studiów.
   - Czy to pański podpis?
   Nie przypominał sobie treści dokumentu, ale podpis był 
bez wątpienia autentyczny. Wówczas wydawało się to 
znakomitym rozwiązaniem: konkretne pieniądze przez cały 
okres studiów w zamian za obietnicę odbycia służby 
wojskowej. Wszystko wskazywało na to, że nie będzie musiał 
wypełnić przyrzeczenia; komunizm legł w gruzach, wojna była 
prawie nieprawdopodobna.  
   - Tak, ale...
   Mężczyzna w granatowym garniturze dał znak jednemu z 
goryli, który błyskawicznie wyjął coś z wewnętrznej kieszeni 
marynarki.
   - Jestem za... - Rozległo się ciche syknięcie i Rorvik 
poczuł lodowate ukłucie w karku. - Jestem za...
   Kolana ugięły się pod nim, zaraz potem osunął się na 
podłogę. Angela wrzasnęła przeraźliwie.
   Nie mógł się poruszyć. Czuł się tak, jakby mięśnie miał z 
ciepłego budyniu, a głowę owiniętą szmatami. Mężczyzna wciąż 
mówił, jednak już nie do niego, tylko do Angeli:
   - Zgodnie z Ustawą Nadzwyczajną numer 09-13A nie wolno 
pani nikogo informować o fakcie powołania pana Rorvika ani 
prowadzić dyskusji na temat ewentualnego miejsca jego pobytu. 
Niezastosowanie się do zakazu może pociągnąć za sobą 
konsekwencje przewidziane przepisami prawa, z karą więzienia 
włącznie. - Jeden z goryli chwycił Rorvika pod pachy, drugi 
wziął go za nogi. - Nie wolno pani także kontaktować się z 
przedstawicielami prasy, radia i telewizji. - Angela przestała 
krzyczeć. - Ustawa Nadzwyczajna numer 09-13A przewiduje także, 
iż zostanie pani wypłacona pełna rekompensata za wszelkie 
straty, jakie ewentualnie poniesie pani w związku z 
nieobecnością męża.
   Barczyści mężczyźni dźwignęli go z podłogi, wynieśli na 
zewnątrz i skierowali się w stronę szarego kombi czekającego z 
włączonym silnikiem przy krawężniku. W pewnej chwili Rorvik 
zobaczył swego sąsiada Jacka, zmierzającego szybkim krokiem do 
stacji metra; szedł ze wzrokiem wbitym w chodnik, jakby nagle 
zainteresowały go chwasty wyrastające ze szczelin między 
popękanymi płytami.
   W chwili gdy wsadzali go do samochodu, Rorvik wreszcie 
zdołał dokończyć zdanie, które zaczął, jak mu się zdawało, 
kilka godzin temu:
   - ...stary, żeby iść do wojska. Mam już trzydzieści osiem 
lat!

   3.  - A, to ten. Jak się nazywasz, PN?
   - Rorvik.
   - Szwed?
   - Prawie. To norweskie nazwisko.
   - Niewłaściwa odpowiedź, PN. - Ogromny kapral stuknął go 
pięścią w pierś. - Licz głośno, a ja ci powiem, kiedy przestać.
   Rorvik wykonał pad w przód i zaczął robić pompki.
   - Jeden! Dwa! Trzy!...
   - Zapamiętaj sobie: jesteś Amerykanin albo po tobie. 
Rozumiesz?
   - Rozumiem, panie poruczniku.
   Porucznik - Driscott, według identyfikatora przypiętego do 
kieszeni munduru - przez kilka sekund przyglądał mu się w 
milczeniu.
   - Tobie może się wydaje, że nazywasz się Rorvik, ale ja 
myślę, że jesteś PN. Masz coś przeciwko temu, PN?
   - Nie, panie poruczniku.
   - To dobrze. Szybko się uczysz, PN. Wiesz, co znaczy PN?
   - Nie, panie poruczniku.
   - PN znaczy Pierdolony Nowicjusz, a to z kolei znaczy, że 
jesteś niebezpieczny, PN. Przez ciebie wszyscy możemy zginąć, 
na przykład jeśli zapomnisz się i wyjdziesz z okopu, żeby się 
odlać. Dobrze byłoby się odlać, co, PN?
   - Nie, panie poruczniku.
   - Dobra odpowiedź. Jak tylko wychylisz nos z okopu, 
zobaczy cię latające oko, a chwilę potem zostanie z ciebie 
krwawa miazga. Ma się rozumieć, mnie jest wszystko jedno - 
nikogo nie obchodzi, czy armia straci jednego PN więcej - ale 
przy okazji ta sama salwa artylerii rozsmaruje mnie na kilku 
hektarach pól i lasów, a to by mi się wcale, ale to wcale nie 
podobało... A teraz licz po cichu, PN, i słuchaj mnie uważnie. 
Nazywamy cię PN, żeby nie zapomnieć, że musimy mieć cię na oku i 
że nie możemy ci ufać ani trochę, nawet przez chwilę. Jeden PN 
jest groźniejszy od dziesięciu latających oczu. Jeśli dożyjesz 
chwili, kiedy przyślą nam nowego faceta, być może dostaniesz 
jakieś ludzkie imię, a wtedy to on będzie PN. - Driscott 
postawił stopę na grzbiecie Rorvika i przycisnął go do ziemi. - 
Dopóki to nie nastapi, masz postępować ściśle według 
regulaminu. Kto wie, może dzięki temu wszyscy pożyjemy trochę 
dłużej. Zrozumiałeś?
   - Tak jest, panie poruczniku.
   - To dobrze. Coś mi się zdaje, PN, że szybko się dogadamy. 
Naprawdę tak mi się zdaje.
   Rzecz jasna, transport powietrzny nie funkcjonował, bo 
rosyjskie mikrosatelity szpiegowskie błyskawicznie wykryłyby 
każdy samolot, a kilkadziesiąt sekund później wystrzelone z 
ogromnej odległości rakiety rozwaliłyby go na kawałki. Rorvik 
wraz z jeszcze kilkoma poborowymi, równie jak on oszołomionymi 
i poturbowanymi, przebył strefę zakazaną w konwoju pojazdów 
opancerzonych, który przemykał od punktu umocnionego do punktu 
pod osłoną niezliczonych wabików, tarcz energetycznych oraz 
zagłuszaczy. Początkowo nie mógł zrozumieć, po co w ogóle ich 
tam wiozą; później dowiedział się, że na polu bitwy łączność 
radiowa często zawodzi, w związku z czym najważniejsze 
informacje przekazywane są za pomocą nadajników mikrofal i 
laserów, zasięg tego sprzętu zaś jest ograniczony linią 
horyzontu. Co prawda, żadne ogniwo łączności nie jest w pełni 
niezawodne, ale im krótsze ogniwa, tym większa szansa, że 
spełnią swoje zadanie.
   Jeszcze później uświadomił sobie, że właściwie nie ma 
znaczenia, gdzie rozlokowano żołnierzy. W każdej chwili pod 
ostrzałem mogło znaleźć się każde miejsce na obszarze 
obejmującym wiele tysięcy kilometrów kwadratowych, zależnie od 
tego, co wymyśliły rosyjskie komputery usiłujące wyśledzić 
kryjówkę amerykańskiego Naczelnego Dowództwa. Nie było czegoś 
takiego jak linia frontu, ponieważ linia frontu była wszędzie.
   Driscott zdjął stopę z jego grzbietu i wyciągnął rękę. 
Minęła dłuższa chwila, nim Rorvik zrozumiał, że porucznik chce 
pomóc mu podnieść się z ziemi.
   - Szybko się nauczysz, na czym polega ta wojna. Pierwsza 
rzecz to, że nic nie wiemy. Tutaj, na sam dół, nie 
przekazują nam żadnych informacji.
   - Rozumiem, panie poruczniku.
   - Jesteś żonaty, PN? Masz rodzinę?
   - Tak, panie poruczniku.
   - Fatalnie. Lepiej od razu o nich zapomnij. Kiedyś, na 
samym początku, żołnierze wygodnie się dekowali,
pozwalając wojować maszynom, a czasem nawet jeździli do domów na 
weekendy, ale to się szybko skończyło. Pieprzeni Ruscy nie 
przestrzegają żadnych reguł. Zginęło mnóstwo ludzi, kiedy 
namierzyli nasze zgrupowania. Jesteś tu aż do końca, jasne?
   - Tak jest.
   Najzabawniejsze było to, że prawie nie pamiętał początku 
wojny. Co prawda, był już wystarczająco duży, żeby godzinami 
siedzeć z rodzicami przed telewizorem i oglądać nadawane przez 
CNN bezpośrednie transmisje z rozpadającego się Związku 
Radzieckiego oraz dzielić ich radość i ulgę, kiedy światu 
przestała zagrażać nuklearna zagłada, ale nie mógł oprzeć się 
wrażeniu, że przejęcie władzy w Rosji przez juntę i nowa zimna 
wojna nastąpiły w mgnieniu oka, akurat wtedy, kiedy na chwilę 
odwrócił wzrok od ekranu. Patrząc wstecz, wydawało się 
nieuchronne (choć wtedy nikt nie był w stanie tego 
przewidzieć), że z ruin sowieckiego systemu wyłoni się 
człowiek, który wprowadzi rządy silnej ręki. Dziwne, jak coś 
tak ważnego może się wydawać równie odległe. Był wtedy bardzo 
zajęty zakładaniem rodziny oraz walką o utrzymanie posady w 
przemyśle, którego stan pogarszał się z roku na rok. Naturalnie 
zdawał sobie sprawę, co się dzieje na świecie, potrafił 
zacytować nagłówki artykułów i powtórzyć prezentowane w nich 
dane, niemniej jednak zagrożenie nigdy nie wydawało mu 
się realne, nawet wtedy, kiedy zimna wojna przeistoczyła się w 
gorącą.
   Tym bardziej że rodzaj zagrożenia był zupełnie inny; ta 
wojna, w przeciwieństwie do poprzedniej, miała być wojną na 
komputery, nie na pociski.
   - Nie rozumiem, po co tu jesteśmy - poskarżył się 
Driscottowi. - Mówili nam, że komputery odesłały wojnę do 
lamusa. Dzięki symulacjom można przewidzieć rezultat każdej 
bitwy, więc nikt nie powinien mieć ochoty, żeby walczyć 
naprawdę.
   - A to dobre! - ucieszył się kapral. - Opowiedz mi o tym, 
chłopcze.
   - Jeśli nasze komputery, po przeprowadzeniu symulacji, 
powiedzą to samo co rosyjskie, to po co w ogóle strzelać? Ten, 
kto ma przegrać, dowie się o tym i pierwszy zrezygnuje z 
walki... Tak przynajmniej miało być. Co się stało?
   - Dałeś się nabrać, PN. Za dużo oglądałeś telewizji. - 
Driscott potrząsnął głową. - Wciskali ci kit, i tyle. Komputery 
nie wiedzą wszystkiego, bo nie znają się na pieprzonej 
psychologii. Możesz wprowadzić do nich liczby, ale co z morale? 
Potrafisz zaprogramować tchórzostwo i odwagę? Nauczysz je, 
kiedy ludzie robią w gacie ze strachu? - Ponownie stuknął 
pięścią w pierś Rorvika. - Sprawa rozbija się o nas, chłopcze. 
Ty i ja, na tym właśnie polega różnica. My tu nie walczymy, 
tylko udowadniamy ruskim komputerom, że gówno wiedzą o 
amerykańskich żołnierzach. Idziemy naprzód bez względu na to, 
co nam zrzucają na głowy, nawet wtedy, jeśli dokoła jest tylko 
spalona ziemia albo same skały. My nigdy się nie poddajemy. 
Nigdy, rozumiesz?
   - Rozumiem, panie poruczniku.

   4.  W pierwszych chwilach po obudzeniu wydaje mu się, że 
jeszcze wczoraj był cywilem, ponieważ wspomnienia z tamtego, 
cywilnego życia są znacznie silniejsze i wyraźniejsze od 
wojennych. Jednak wrażenie to szybko mija. Po prostu wojna 
zaczęła się tak szybko, jego dawne życie zaś w tak niesamowitym 
tempie uległo całkowitej przemianie, że wciąż nie jest w stanie 
zdać sobie do końca sprawę z upływu czasu.
   Rorvik jest operatorem latającego oka, jednym z 
najlepszych. Latające oko to maleńka kamera działająca w 
podczerwieni, połączona z nadajnikiem radiowym automatycznie 
kodującym sygnał, podwieszona pod samolocikiem, do którego 
doczepiono miniaturowy silnik ze śmigłem. Całość, po złożeniu 
skrzydeł, nie przekracza rozmiarami długopisu i daje się 
wystrzeliwać ze zwykłego karabinu. Zadanie Rorvika polega na 
wyszukiwaniu celów dla artylerii, ukrytych często nawet w 
odległości ponad osiemdziesięciu kilometrów.
   Wojna to zakrojona na wielką skalę zabawa w chowanego. Jak 
tylko uda się zlokalizować przeciwnika, inteligentne pociski 
wygryzają dziurę w jego zbroi, by dobrać się do ukrytego 
wewnątrz mięsa.
   Zwiadowca zakamuflowany w opustoszałym mieście 
wystrzeliwuje go wysoko w niebo. Rorvik nic nie wie o tym 
żołnierzu i nic nie chce wiedzieć; czeka z narastającą 
niecierpliwością, aż osiągnie apogeum i wreszcie rozpostrze 
skrzydła. Milczący, prawie nieuchwytny dla radaru, szybuje nad 
pogrążonymi w ciemności budynkami, wypatrując ruchu. Porusza 
się zygzakiem, by utrudnić zadanie temu, kto zechciałby go 
zniszczyć. Paliwa wystarczy mu na pięć minut, ale wśród 
operatorów latających oczu włączenie silnika choćby na chwilę 
uważane jest za wielki dyshonor; dokonują nadludzkich wysiłków, 
by godzinami unosić się w powietrzu, skrzętnie wykorzystując 
prądy wstępujące, zanim wreszcie będą musieli wrócić do 
odrażającego świata betonowych korytarzy, brutalnych 
sierżantów, cuchnącej bielizny i przeznaczonych do podgrzania 
racji żywnościowych, które zjada się na zimno, żeby dodatkowa 
dawka promieniowania podczerwonego nie zdradziła wrogowi 
miejsca rozlokowania oddziału. Rorvik nienawidzi golić się w 
zimnej wodzie, do szału doprowadzają go sierżanci z E-5 rżnący 
bez końca w karty, rzygać mu się chce od smrodu stęchłego 
moczu, jaki rozłazi się po bunkrze za każdym razem, kiedy 
któryś z żołnierzy otwiera pojemnik, do którego załatwiają 
potrzeby, a także od obrzydliwej woni niemytych ciał, która bez 
przerwy wypełnia pomieszczenie. (Wśród żołnierzy krążą plotki, 
że nieprzyjaciel w pośpiechu pracuje nad skonstruowaniem 
pocisków z zapalnikami zapachowymi; jak tylko zastosuje je na 
polu walki, w amerykańskich oddziałach zostanie wprowadzona 
ścisła dyscyplina, jeśli chodzi o higienę osobistą. Rorvik 
modli się, by nastąpiło to jak najprędzej.)
   Jednak kierując okiem, znajduje się z dala od tego 
wszystkiego. Unosi się nad miastem nie zważając na ciało 
pozostawione daleko w dole, a elektroniczne oczy mikroszpiega 
stają się powoli jego własnymi.
   Zapada zmierzch. Co prawda, jest wiosna, ale nieliczne 
drzewa, jakie jeszcze pozostały w mieście, prawie nie 
przeszkadzają mu w prowadzeniu obserwacji. Jego uwagę zwraca 
nagłe poruszenie; zawraca gwałtownie, lecz niczego nie widzi. 
Tam! A jednak. Robi zbliżenie. Wiatr wlecze po ulicy skrawek 
papieru. Rorvik przez pewien czas krąży nad tym miejscem, lecz 
nie jest w stanie dostrzec nic więcej. Wie, że wywiad wojskowy 
już teraz pracuje nad przekazanym obrazem kawałka papieru, 
usiłując dociec, czy świstek został przygnany znad stanowisk 
amerykańskich, czy od nieprzyjaciela.
   - Mały Orzeł? Wuj Henry zawiadomił nas, że w sektorze 
Tygrys 39 widziano ślady Niedźwiedzi. Byłoby dobrze, gdybyś 
rzucił na to okiem. Potrzebujesz nowego ptaka?
   Tygrys 39. Wyświetla mapę, nakłada ją na widziany obraz. 
Mniej więcej kilometr na północ, na obszarze, który kiedyś był 
północnym Cambridge.
   - Nie, chyba że bardzo im się spieszy. Mogę tam być za 
pięć minut.
   - W porządku, czekamy.
   Skręca w kierunku wznoszącej się po lewej stronie, różowej 
kolumny ogrzanego powietrza, zwiększa prędkość, a kiedy końce 
skrzydeł zaczynają leciutko drżeć, zmienia ich nachylenie i 
rozpoczyna wspinaczkę ku chmurom.
   Cztery minuty później dociera w wyznaczony rejon. Oglądane 
w podczerwieni niebo jest brunatnobrązowe.
   - Wycofaliśmy stąd naszych ludzi - słyszy głos w 
słuchawkach. - Wszystko, co zobaczysz, to będą Niedźwiedzie.
   Z tyłu słyszy świst rozcinanego powietrza, podrywa się 
gwałtownie w górę i nurkujący jastrząb mija go o centymetry. 
Rorvik natychmiast kieruje się w dół, by nabrać prędkości, 
jednym okiem śledząc rosyjskiego jastrzębia, który z kolei 
szybko wzbija się na wyższy pułap, żeby ponowić atak, drugim 
natomiast spoglądając na mapę, by stwierdzić, czy znajduje się 
w pobliżu sektora, w którym może liczyć na ogień wspomagający z 
ziemi. Niestety, nic z tego. Włącza mikrofon.
   - Wintergreen, przygotuj następnego ptaszka. Mam kłopoty z 
jastrzębiem.
   - Nie dam rady. W pobliżu pojawiło się kilka niedźwiedzich 
oczu, więc musimy siedzieć jak myszy pod miotłą. Uciekaj do 
sektora X-9.
   Rosyjski jastrząb uruchomił silnik pulsacyjny i runął na 
niego z góry.
   - Nie zdążę. Za daleko. Rozwal te oczy.
   - Przykro mi, ale jest ich za dużo. Nie możemy ryzykować 
ściągnięcia na nas ognia artylerii. Musisz sam sobie radzić.
   - Pieprzę cię, Wintergreen.
   Wykonuje unik. Nawet nie ma co marzyć o prześcignięciu 
jastrzębia, więc gwałtownie odpycha drążek i, klucząc jak 
szalony, kieruje się w stronę podziurawionego budynku, przy 
którego ścianie tworzą się potężne zawirowania. Liczy na to, że 
uda mu się do nich dotrzeć i wykorzystać ich siłę dla 
przeprowadzenia manewru wymijającego, ale nie docenia siły 
wiatru wiejącego nad samą ziemią; gwałtowny podmuch porywa go 
jak słomkę, odwraca podwoziem do góry, ciska na beton, na 
ułamek sekundy przed roztrzaskaniem podrywa go w górę i 
zawiesza kilka metrów nad ziemią. Rorvik nie widzi pikującego 
jastrzębia, lecz i tak doskonale zdaje sobie sprawę z jego 
obecności. Wie, że już po nim.
   Sekundę później jastrząb rozpada się na kawałki, posiekany 
ogniem z broni maszynowej. Rorvik jakimś cudem dociera do 
najbliższego prądu wznoszącego i rozpoczyna wędrówkę w górę.
   - Co to było, do diabła?
   - Znalazłem dupka, który był tak głupi, że wyszedł z 
ukrycia i sprzątnął go z peemu. Jesteś mi winien kolejkę. Dasz 
sobie radę?
   - Jasne.
   - Miej oczy szeroko otwarte. Co prawda, artyleria 
bezpośredniego wsparcia musi siedzieć cicho, ale w razie 
potrzeby możemy skorzystać z dział dalekiego zasięgu. Te kobyły 
poradzą sobie nawet z główną kwaterą Ruskich, gdyby przypadkiem 
udało ci się ją namierzyć.
   - Zrozumiałem, bez odbioru.
   Dociera na właściwą wysokość, po czym kieruje się ku 
Tygrysowi 39.
   Zna ten teren. Kiedyś pracował w pobliżu, bardzo dawno 
temu, zanim się ożenił. Przez chwilę zastanawia się, dlaczego 
właściwie Rosjanie dokonali inwazji; zbrojenia pozwoliły ożywić 
dogorywającą gospodarkę, ale czy zajmowanie obcego terytorium 
ma jakikolwiek sens? Najwidoczniej mieli jednak jakiś powód
albo przynajmniej pretekst, lecz chwilowo Rorvik nie jest w 
stanie przypomnieć sobie jaki. Nic dziwnego; czy komukolwiek 
udało się zrozumieć Rosjan? Lepiej zostawić to zawodowcom, z 
ich superkomputerami i symulacjami n-tego stopnia. Żołnierze 
mają inne zajęcia.
   Tygrys 39. Już podczas pierwszego okrążenia dostrzega 
skupisko stosunkowo mało zniszczonych budynków, przypuszczalnie 
pozostałość osiedla mieszkaniowego. Trochę zanadto 
wyeksponowane, żeby wykorzystać je na bazę, ale... Zniża lot, 
rozglądając się uważnie w poszukiwaniu śladów życia. Nic. Wciąż 
nic. Tam! Ledwo uchwytny obłok ciepła, w podczerwieni coś jakby 
skupisko żółtawej mgły. Rorvik zmienia ogniskową; panoramiczne 
ujęcie pozwala mu ustalić trasę, którą przebyła istota. Ślad 
staje się coraz wyraźniejszy, coraz świeższy. Na wszelki 
wypadek jeszcze raz zerka na mapę: ludność i wojsko 
ewakuowano z tego obszaru. Nic nie stoi na przeszkodzie, by 
otworzyć ogień.  
   Nagły ruch tam, w dole.
   - Chyba coś mam. Przygotujcie się.
   Jeszcze bardziej zniża lot.
   - Jesteśmy gotowi.
   Zawisa nad ziemią, kołysany turbulencjami rozgrzanego 
powietrza, czeka. Wreszcie jego cierpliwość zostaje nagrodzona: 
znowu ruch. Stopa.
   - Mam ich! Niedźwiedzie wystawiły chyba posterunek, 
kierujący ogniem. - Sprawdza współrzędne. - Koordynaty 5 na 22, 
cel powierzchniowy, stacjonarny. Zwiększam pułap, żeby 
naprowadzić pociski na cel.
   Daje się unieść silnemu prądowi, po chwili przesuwa się 
nieco, by zmniejszyć prędkość wznoszenia.
   W słuchawkach odzywa się inny głos. Towarzyszy mu echo 
stanowiące rezultat wielokrotnego kodowania i rozkodowywania 
oraz przekazywania sygnału okrężną drogą, przez kilka 
nadajników:
   - Odebrałem. Odpalam pierwszy, drugi i trzeci.
   Na niespełna sekundę obraz przekazywany przez kamerę 
niknie sprzed jego oczu, zatarty migoczącą mgiełką zakłóceń. 
Emisja silnego promieniowania elektromagnetycznego ma za 
zadanie oślepić nieprzyjacielskie radary i uchronić pociski 
przed natychmiastowym zniszczeniem. Rorvik zdaje sobie nagle 
sprawę, że siedzi w betonowym bunkrze z hełmem na głowie, 
zapatrzony w miniaturowy ekran, ale zaraz potem znowu unosi się 
wysoko w powietrzu.
   Baza, z której wystrzelono pociski, znajduje się w 
odległości kilkudziesięciu kilometrów; minie prawie minuta, 
zanim głowice pokonają ten dystans i będzie musiał naprowadzić 
je precyzyjnie na cel. Coś jednak nie daje mu spokoju; odtwarza 
zarejestrowany obraz, robi powiększenie, poprawia kontrast. 
Stopa w cieniu betonowego nawisu. Bosa. Czyżby z dyscypliną u 
Rosjan było aż tak źle? Wraca nad to miejsce, szybuje powoli, 
ostrożnie, badając teren. Jest. Coś się porusza, ale cień jest 
za głęboki, żeby cokolwiek dojrzeć. Jeszcze bardziej podkręca 
kontrast - bez rezultatu. Zamierza zrezygnować, ale w ostatniej 
chwili uzyskuje wyraźny obraz.
   Troje dzieci okrąża tanecznym krokiem jakiś duży podłużny 
przedmiot. Najstarsze ma około czternastu lat, najmłodsze nie 
więcej niż dziewięć. Jedno z nich, z zawiązanymi oczami, ściska 
złamany kij od szczotki. Zabawie przygląda się wychudzony żółty 
pies. Rorvik koncentruje uwagę na tajemniczym przedmiocie. Mija 
dłuższa chwila, zanim udaje mu się rozpoznać kartonową rurę 
osłaniającą podczas transportu rosyjskie rakiety 
przeciwlotnicze kalibru 180 milimetrów. Została pomalowana w 
kolorowe łaty, ma czworo nóg z patyków, oczy i doprawione 
obwisłe uszy. Prymitywna imitacja osiołka. Zabawka.
   - Za dwadzieścia sekund przejmujesz sterowanie - odzywa 
się głos w słuchawkach.
   - Natychmiast zniszczyć pociski!
   - Powtórz.
   - Zniszczyć pociski! Tu są cywile!
   - Zrozumiałem. - Wysoko w górze rozlegają się trzy stłumione 
wybuchy. - Pociski zdetonowane. - Chwila milczenia, a potem: - 
Podaj nowe namiary.
   Rorvik czuje się jak garść popiołu, jak całkowite zero. 
Pomyłki zdarzają się dość często, co nie zmienia faktu, że 
przełożeni z pewnością nie będą zachwyceni.
   - Fałszywy alarm. Przepraszam, chłopcy.
   Tym razem milczenie trwa znacznie dłużej.
   - Szeregowy Rorvik, szef operatorów chce z wami 
porozmawiać - odzywa się wreszcie głos.
   Oficjalna forma nie zwiastuje niczego dobrego.
   - Zrozumiałem.
   - Natychmiast, Rorvik.
   - Tak jest. - Rozpaczliwie szuka pretekstu, by choć trochę 
dłużej zostać w powietrzu, ponieważ zdaje sobie sprawę, że to 
może być jego ostatni lot. - Zgłoszę się zaraz po wylądowaniu.
   - Nic z tego, Rorvik. Szef chce cię mieć teraz. Zniszcz 
oko i goń do niego, zanim poda cię do raportu za 
niesubordynację.
   - Zrozumiałem.
   Systemy elektroniczne latającego oka są wyposażone w układ 
autodestrukcyjny uaktywniany zakodowanym sygnałem lub 
włączający się samoczynnie w kilka sekund po utracie łączności. 
Reszta, to znaczy silniczek, skrzydła i stateczniki, jest 
nieistotna. Rorvik podnosi osłonę przycisku, przez chwilę 
pieszczotliwie przesuwa po nim palcem, wreszcie naciska. Przed 
jego oczami rozbłyskuje oślepiające światło, a potem jest już 
tylko jasny ekran, wypełniony niezliczonymi plamkami zakłóceń.
   Zdejmuje hełm. Siedzi w głębokim fotelu w bunkrze 
zagraconym sprzętem. Pomieszczenie wypełnia nieprzyjemna woń 
potu i rozgrzanych urządzeń elektronicznych. Obok, w 
identycznych fotelach, tkwią dwaj operatorzy latających oczu; w 
bąblastych hełmach, z mlecznymi osłonami na oczach, nie mają 
pojęcia o otaczającym ich świecie. Bolą go wszystkie mięśnie, 
napięte przez cały dyżur, ale w bunkrze jest tak ciasno, że 
nawet nie może się przeciągnąć. Odpina laryngofon i idzie 
złożyć wyjaśnienia.

   5.  Nie są informowani o przebiegu wojny, ale sądząc po tym, 
że wciąż się wycofują, oraz że uzupełnienia i dostawy sprzętu 
docierają coraz rzadziej i bardzo nieregularnie, sytuacja chyba 
nie wygląda zbyt dobrze.
   Kilku ludzi z oddziału Rorvika schwytało rosyjską 
porucznik i umieściło ją w położonym na uboczu bunkrze; 
oficjalnie jest to zapasowe centrum dowodzenia odcinkiem, w 
rzeczywistości natomiast nieużywany garaż o dachu na tyle 
solidnym, by na zewnątrz nie przedostało się zdradzieckie 
promieniowanie podczerwone. Nazwali ją Olga. Nikt nie wie, 
jak się nazywa naprawdę; co prawda, na kieszonce munduru - 
kiedy jeszcze miała mundur - znajdowała się naszywka z 
imieniem, ale żaden z chłopców nie zna cyrylicy, kobieta zaś 
nie potrafi albo nie chce mówić po angielsku.  
   W oddziale Rorvika służą sami mężczyźni. W armii nikt nie 
słyszał o równouprawnieniu płci. Zdecydowana większość 
oddziałów liniowych składa się wyłącznie z mężczyzn; kobiety 
można spotkać wyłącznie w większych ośrodkach dowodzenia i w 
służbach pomocniczych. Istnieją także nieliczne oddziały kobiece, 
stanowiące obiekt niezdrowych domysłów oraz fantastycznych 
spekulacji, ale Rorvik styka się z nimi wyłącznie na polu 
walki, gdzie nie ma to żadnego znaczenia, ponieważ sondy i 
zdalnie sterowane roboty bojowe są bezpłciowe, kierujący nimi 
ludzie zaś ukryci za parawanem niezliczonych kodowań i 
rozkodowań. Dla wielu jego kolegów rosyjska porucznik jest 
pierwszą kobietą, jaką widzą od tygodni, a niekiedy nawet od 
miesięcy.
   Poza tym doskonale zdają sobie sprawę, jak niewielkie 
mają szanse na przeżycie.
   Jeden z nich zaprasza Rorvika do udziału w zabawie, a 
kiedy ten bez słowa przyspiesza kroku, sypią się za nim 
uszczypliwe uwagi:
   - Patrzcie, jak zadziera nosa!
   - Nie, on po prostu nie może się doczekać, kiedy wreszcie 
złapiemy jakiegoś chłopca!
   - A może schował gdzieś cycatą panią major?
   Porucznik udaje, że o niczym nie wie, choć to niemożliwe. 
Teoretycznie powinni przekazywać jeńców wojennych dowództwu, 
które rozpaczliwie potrzebuje Rosjan do symulacji, ale chwilowo 
to także jest niemożliwe. Nie ulega jednak wątpliwości, że jak 
tylko oddział dołączy do batalionu, kobieta zostanie 
"odnaleziona" i uratowana z rąk "bandy cywilów", która ją 
bezwzględnie wykorzystywała.
   Czy może coś zrobić? Gdyby poinformował przełożonych o 
sytuacji, rosyjska porucznik zniknęłaby bez śladu na długo 
przed przybyciem inspekcji, a kto wie, czy taki sam los 
nie stałby się także jego udziałem. Mimo to świadomość, że 
jednak powinien coś uczynić, nie daje mu spokoju - szczególnie 
wtedy, kiedy po ośmiogodzinnym dyżurze zostaje sam na sam z 
myślami.
   Sytuacja zmienia się tak szybko, że wyznaczanie na mapie 
linii frontu nie ma najmniejszego sensu. Większa część Bostonu 
nie jest kontrolowana ani przez Rosjan, ani Amerykanów, obie 
strony natomiast obserwują ją z niesłabnącą uwagą. Nikt nie 
jest w stanie stwierdzić z całą pewnością, czy oddział Rorvika 
istotnie znalazł się na terytorium przeciwnika; wiadomo tylko 
tyle, że są zdani wyłącznie na siebie.
   Bunkier jest ukryty głęboko pod Dorchester. Kiedy górą 
przewalała się bitwa, nie mogli wytknąć nosa na zewnątrz, ale 
teraz, gdy najcięższe walki toczą się w Roxbury, nie muszą 
zachowywać aż tak daleko posuniętych środków ostrożności. 
Podczas dyżuru, rzecz jasna, Rorvik zawsze znajduje się w samym 
środku bitwy, bez względu na to, gdzie się ona rozgrywa.
   Zamiast latającymi oczami kieruje teraz czterema robotami 
bojowymi. Robi to na zmianę z Drejivicem: sześć godzin służby, 
sześć odpoczynku. Roboty są inteligentne; jeśli następuje 
przerwa w łączności, prowadzą walkę samodzielnie aż do chwili 
ponownego nawiązania kontaktu z operatorem. Dzięki SIP-owi 
(Systemowi Identyfikacji Przeciwnika, opartemu na zmienianych 
co godzinę kodach), nie grozi im, że zaczną strzelać do siebie 
nawzajem, choć nie ulega wątpliwości, iż pod bezpośrednim 
nadzorem działają znacznie wydajniej. Tylko w ogniu 
najgorętszej walki lepiej jest pozostawić je samym sobie, 
ponieważ reagują nieporównanie szybciej od człowieka. Rorvik 
interweniuje jedynie wtedy, kiedy ich elektroniczne mózgi 
natrafiają na problem, którego nie sposób jednoznacznie 
rozwiązać, ponieważ prowadzi to do niebezpiecznego wahania, 
czasem zaś nawet do blokady systemu. Niekiedy prosi Ricka, 
który steruje swoimi czterema robotami, by chwilowo przejął 
kontrolę nad którąś z jego maszyn, czasem zaś Rick zwraca się z 
taką samą prośbą do niego, ale każdy stara się, by zdarzało się 
to jak najrzadziej.
   Ochrzcił je: Angie, Lissy, Grubas i Wścibiuch. Drejivic 
nadał im inne imiona.
   Podłącza się do komputera. Kiedy steruje robotami, jego 
ciało przebywa w bunkrze, ale on - to znaczy, jego 
najważniejsza część - towarzyszy podopiecznym. Przeskakuje 
między metalowymi ciałami; przebywając w jednym z nich, ma 
ciągły podgląd obrazów rejestrowanych kamerami pozostałych, 
kiedy zaś skoncentruje się na "swoim" robocie, tamte przejmują 
inicjatywę i walczą samodzielnie.
   Najbardziej lubi Angie i Lissy. W niczym nie przypominają 
miniaturowych aparatów latających jednorazowego użytku, którymi 
posługiwał się dawno temu, na początku wojny; to prawdziwe, 
uzbrojone roboty bojowe, zużywające ogromne ilości energii, w 
związku z czym należy podrywać je w powietrze tylko wtedy, 
kiedy jest to rzeczywiście niezbędne. Czynił to wielokrotnie, 
wykorzystując w tym celu doczepione do pancerzy rakiety na 
paliwo stałe. Niestety, zaraz potem musiał sprowadzać oba 
roboty do bazy, gdzie czekały na wymianę rakiet i uzupełnienie 
paliwa. Ostatnio okresy oczekiwania znacznie się wydłużyły, co 
raczej nie napełnia go optymizmem. Co gorsza, za każdym razem 
jest opieprzany przez sierżanta i musi wysłuchać wykładu o tym, 
w jaki sposób unikać sytuacji, w których niezbędne staje się 
wykorzystanie wszystkich możliwości cennego sprzętu.
   Tak się niefortunnie składa, że Angie właśnie czeka na 
nowe silniki, a Lissy jest w naprawie. Podczas niedawnej 
potyczki została trafiona kilkoma pociskami z działka 
małokalibrowego, w związku z czym parę części nadaje się 
wyłącznie do wymiany.
   Grubas i Wścibiuch to dwunożne maszyny kroczące. Kierując 
nimi czuje się niemal tak, jakby sam siedział wewnątrz robociej 
zbroi. Grubas jest najbardziej wszechstronnym spośród jego 
podopiecznych; niestety, skończyła się amunicja kalibru 3 mm do 
"rozpylacza" stanowiącego podstawowe uzbrojenie robota i choć 
dysponuje jeszcze pociskami kalibru 10 mm oraz rakietami, to 
jednak w walce Grubas wciąż usiłuje korzystać z "rozpylacza". 
Wahanie, które następuje zawsze po tym, jak przekona się, że 
broń nie działa, choć trwa zaledwie ułamki sekund, może okazać 
się fatalne w skutkach. Najwidoczniej elektroniczny mózg robota 
w wyniku uszkodzeń odniesionych na polu bitwy zatracił zdolność 
uczenia się i zapamiętywania.
   Wścibiuch działa bez zarzutu, ale jest bezbronny i 
pozostanie taki aż do chwili, kiedy oddział połączy się z 
głównymi siłami i wreszcie zostaną uzupełnione braki w sprzęcie 
oraz amunicji. Rorvik zazwyczaj pozwala Grubasowi działać 
samodzielnie, sam zaś bezpośrednio kieruje działaniami 
Wścibiucha.
   Roboty najczęściej walczą z robotami. Co prawda, obie 
strony wysyłają na pierwszą linię także oddziały piechoty 
składające się z ludzi, ci jednak większość czasu spędzają w 
doskonale zamaskowanych schronach, ruszając do akcji tylko 
wtedy, kiedy trzeba wykonać szczególnie skomplikowane zadanie.
   W oddali zasnute chmurami niebo jarzy się czerwoną 
poświatą; to płoną ruiny Bostonu.
   Biuletyn operacyjny przewiduje godzinę spokoju. Tak długie 
okresy ciszy zdarzają się niezmiernie rzadko; widocznie któraś 
ze stron wytropiła ważny ośrodek dowodzenia wojsk 
nieprzyjaciela i teraz obaj przeciwnicy koncentrują tam siły, 
szykując się do starcia. Bez względu na przyczynę, z okolicy 
znikły wszystkie rosyjskie oczy. Po to, by utrzymać maksymalną 
efektywność działania, operatorzy robotów bojowych muszą mieć 
zapewnione co najmniej trzy godziny nieprzerwanego odpoczynku, 
Rorvik wie więc, że wcześniej nie zostanie wezwany na 
stanowisko, chyba że nastąpiłoby coś całkiem nieprzewidzianego.
   Zaledwie przecznicę od bunkra jest skwer z kilkoma 
cudem ocalałymi drzewami; najbliższy odpowiednik parku w 
promieniu wielu kilometrów. Postanawia pójść tam, ale kiedy 
dociera na miejsce, przekonuje się, że wcześniej ktoś wpadł na 
taki sam pomysł.
   Kobieta ma szybkostrzelny pistolet maszynowy zainstalowany 
w obrotowym stelażu na prawym ramieniu; lufa kieruje się w jego 
stronę w tej samej chwili, kiedy kobieta podnosi głowę. Rorvik 
odruchowo cofa się o krok; widok tej broni działa mu na nerwy. 
Wie, że pistoletem steruje się za pomocą impulsów myślowych. 
Wystarczy wydane bezgłośnie polecenie i będzie martwy. Kobieta 
musiała zgłosić się na ochotnika, ponieważ przepisy zabraniają 
dokonywania modyfikacji w systemie nerwowym żołnierzy bez ich 
zgody. Oznacza to, że należy do oddziału liniowego złożonego z 
ludzi, co czyni sprawę jeszcze bardziej niezwykłą, ponieważ tam 
również przyjmują wyłącznie ochotników.
   On także służył kiedyś w takim oddziale, dawno temu, na 
początku wojny, podczas pierwszej bitwy o Boston. Pamięta 
doskonale, że... Ale to naprawdę było dawno. Nie ma sensu 
odgrzebywać tych wspomnień.
   Insygnia na jej mundurze świadczą o tym, że jest 
specjalistką IV klasy. Do Rorvika dotarły plotki, że gdzieś w 
pobliżu stacjonuje bojowy oddział złożony z samych kobiet, nie 
przypuszczał jednak, że ich obszary działania niemal się 
pokrywają. Pistolet na ramieniu dziewczyny przypomina żywą 
istotę, śledzącą każdy jego ruch pozbawionym wyrazu spojrzeniem 
czarnego oka lufy.
   - Tutaj wcale nie jest bezpieczniej niż na pierwszej 
linii, żołnierzu - odpowiada kobieta na pytanie, którego 
jeszcze nie zdążył zadać. - Szczerze mówiąc, wolę być tam, 
gdzie w każdej chwili mogę odpowiedzieć ogniem na ogień, niż 
kryć się w jakimś bunkrze, tak jak wy, i nawet nie wiedzieć, co 
mnie zabiło.
   - Ta broń czyni cię celem dla nieprzyjaciela.
   - Ta broń czyni mnie niebezpieczną. - Uśmiecha się. - 
Lubię być niebezpieczna.
   Jest za wysoka, nadmiernie umięśniona i za bardzo 
kanciasta, ma na sobie polowy mundur uszyty z grubego 
ogniotrwałego materiału. Cholernie go podnieca. Kobieta chyba 
zdaje sobie z tego sprawę, ponieważ śmieje się głośno.
   - Żołnierze uważają, że każda baba, która służy w wojsku, 
ma hyzia na punkcie seksu. To nieprawda. Mam męża i dwoje 
dzieci. To dla nich walczę.
   - Wiem.
   - A ty jesteś żonaty, żołnierzu?
   Kiwa głową.
   - Dobrze wam się układa? Macie dzieci?
   - Dziewczynkę.
   Tym razem to ona kiwa głową.
   - Więc sam wiesz, jak to jest. - Rozpina kurtkę. - Oni są 
tam, my jesteśmy tutaj. - W zamyśleniu przesuwa palcem po lufie 
pistoletu, drugą ręką dotyka jakiegoś przycisku i lufa 
przestaje się poruszać. - To się nie zdarzyło, rozumiesz? 
Żadnych zobowiązań, żadnych obietnic, żadnych planów na 
przyszłość.
   - Oczywiście.
   Rorvik nie wierzy, żeby była jakakolwiek przyszłość. Już 
nie. Widział kratery powstałe w miejscach, gdzie niedawno stały 
domy, widział wielokilometrowe kolumny uchodźców zmierzających 
w kierunku obszarów, które uważają za bezpieczne, widział morze 
ruin rozciągające się tam, gdzie kiedyś był jego dom, gdzie 
mieszkał z żoną i córką.
   Wciąż jednak wierzy w teraźniejszość.
   Kobieta nazywa się Westermarker. Klęka przed nim, rozpina 
mu spodnie, dotyka czubkiem języka spodniej strony penisa, a on 
przesuwa palcami po jej krótko ostrzyżonych, czarnych, lekko 
kręconych włosach. Jednocześnie przez głowę przemyka mu tabun 
wzburzonych myśli. Jest gotów wybuchnąć, zastanawia się, czy 
zdoła się powstrzymać, czy eksploduje natychmiast, jak tylko 
weźmie go w usta. Zastanawia się, czy kiedykolwiek zdoła 
opowiedzieć Angeli o tym zdarzeniu, czy ona go zrozumie. 
Zastanawia się, czy kobiety służące w armii dostają hormonalne 
środki antykoncepcyjne. Zastanawia się, czy zdąży wziąć ją dwa 
razy.
   Kobieta ściąga mu slipy, chwyta go obiema rękami za 
pośladki, delikatnie muska językiem czubek penisa, seria z 
broni maszynowej trafia ją w brzuch i pierś. Otwiera usta, by 
krzyknąć, ale nie krzyczy. Z poszarpanego munduru sterczą 
białe, potrzaskane fragmenty żeber, wydobywa się czerwona 
miazga. Chwilę potem, nie wydawszy głosu, kobieta umiera.
   Częściowo ogłuszony hukiem Rorvik cofa się, potyka o 
spodnie, przewraca na plecy, błyskawicznie odwraca się na 
brzuch, podnosi głowę i spogląda prosto w obiektyw rosyjskiego 
robota bojowego. Rozlega się cichy szum hydraulicznych 
siłowników. W polu widzenia Rorvika pojawia się lufa pistoletu 
maszynowego.
   Zaciska powieki. Otacza go intensywna woń krwi.
   Nic się nie dzieje.
   Po długim czasie otwiera oczy. Maszyna wciąż stoi przed 
nim, broń wciąż jest wycelowana w jego czoło. Robot sprawia 
wrażenie znacznie bardziej prymitywnego i zarazem znacznie 
groźniejszego od jednostek bojowych, z którymi Rorvik ma na 
co dzień do czynienia. Ostrożnie, powoli, sięga do tyłu i 
zaczyna przesuwać ręką po ziemi. Maszyna wciąż nie reaguje. 
Wreszcie, spocony jak mysz, Rorvik znajduje kamień, waha się 
przez chwilę, po czym ciska nim w robota.
   Maszyna bez najmniejszego wysiłku robi unik, wciąż mierzy 
go nieruchomym spojrzeniem obiektywu, wciąż celuje w niego z 
pistoletu. Widocznie zaciął się zamek, myśli Rorvik, a zaraz 
potem: Boże, na pewno podał już współrzędne artylerii!
   Ale przecież zaledwie kilkanaście sekund temu broń 
działała bez zarzutu, robot zaś nie czyni żadnego wysiłku, by 
oddalić się poza obszar rażenia pocisków.
   Popełnił niewybaczalny błąd wychodząc z bunkra bez broni, 
ale przecież jest operatorem zdalnie sterowanych jednostek 
bojowych, nie żołnierzem walczącym z przeciwnikiem twarzą w 
twarz. Niezdarnie podciąga spodnie jedną ręką, podpierając się 
drugą i gramoląc się na nogi. Odwraca się, gotów do ucieczki, 
lecz natychmiast staje jak wryty, bowiem słyszy za sobą chrzęst 
żwiru i nagle rozumie, co jest grane.
   Dokąd mógłby uciec?
   Robot zabił Westermarker. Westermarker była uzbrojona, 
choć nie na wiele jej się to przydało, ponieważ zagrożenie 
zjawiło się znienacka. On, Rorvik, nie ma broni, więc nie 
przedstawia sobą żadnego zagrożenia. Ukryty kilka lub 
kilkanaście kilometrów stąd operator rosyjskiego robota może 
zastrzelić go w każdej chwili, zdaje sobie jednak sprawę, iż 
obecność nieuzbrojonego żołnierza świadczy o tym, że gdzieś w 
pobliżu znajduje się punkt dowodzenia. Nic prostszego, jak 
pozwolić nieprzyjacielowi uciec, naturalnie ani na chwilę nie 
spuszczając go z oka.
   Na tarczy sygnalizatora rozbłyskuje pulsujące czerwone 
światełko: ostrzeżenie przed zagrożeniem i zarazem wezwanie do 
natychmiastowego powrotu na stanowisko.
   Czuje się tak, jakby zamiast płuc miał w piersi ogromny 
blok lodu. Nie może oddychać. Nie odważy się wrócić do bunkra, 
bo ujawniłby jego położenie nieprzyjacielowi. Nie ma jak 
ostrzec kolegów, ale gdyby nie wrócił, na pewno domyślą się, co 
się stało, i będą mieli się na baczności. Dla niego i tak już 
wszystko skończone.
   Odurzający zapach krwi rozwiał się w powietrzu, pozostał 
natomiast silny smród prochu, który zdaje się wypełniać cały 
świat. Powoli, bardzo powoli Rorvik odwraca się, idzie, 
przyspiesza kroku, wreszcie zrywa się do biegu. W prawo, po 
zboczu wzniesienia, coraz dalej od bunkra, od bezpieczeństwa, 
od nadziei.

   6.  Do Worcester zwycięscy Rosjanie wkraczają wiodącą z 
Bostonu Belmont Street. Czeka na nich ruch oporu. Oddziałowi 
Rorvika udało się znaleźć zniszczoną na samym początku działań 
wojennych stację benzynową, której ukryte pod ziemią zbiorniki 
pozostały nie naruszone. Napełnili benzyną pojemnik na śmieci, 
dosypali mnóstwa jakichś świństw, na spodzie umieścili spory 
ładunek prochowy z detonatorem wykonanym ze startera 
świetlówki.
   Bomba jest ukryta za częściowo zniszczoną frontową ścianą 
jednego z domów; ot, porzucony pojemnik na śmieci, jeden z 
niezliczonych odpadków w zrujnowanym mieście. Rosjanie 
całkowicie dominują w powietrzu i potrafią błyskawicznie 
namierzyć oraz zniszczyć każdy nadajnik, w związku z czym 
partyzanci nie mogą korzystać z łączności radiowej. Stracili 
dwóch ludzi, zanim to zrozumieli. Rzucali monetą i los wskazał 
Rorvika. Znalazł sobie płytką niszę po drugiej stronie ulicy, 
dokładnie naprzeciwko miejsca, gdzie ukryli bombę, i czeka, 
czując, jak pot ścieka mu strużkami po plecach. Przez niewielki 
otwór w drewnianej ścianie obserwuje nieprzyjaciela, który 
maszeruje, pełźnie, jedzie i przetacza się ulicą. Zastanawia 
się, czy uda mu się wyjść z tego z życiem.
   Teraz.
   Eksplozja jest potworna, gwałtowny czarno-pomarańczowy 
orgazm zwielokrotniony dudniącym grzmotem. Siła podmuchu 
unosi jeden z okrytych ceramicznym pancerzem, jednoosobowych 
czołgów, i ciska go na ścianę. Maszyna natychmiast usiłuje 
się podnieść, lecz jej wysiłki są całkowicie daremne. 
Zgodnie z planem wybuch nadwerężył kamienną fasadę budynku, 
która teraz chwieje się dostojnie, po czym, jak na 
zwolnionym filmie, spada na mijającą ją kolumnę. Lawina 
granitowych brył, marmurowych płyt i pokruszonych cegieł 
przysypuje pięć czołgów i ponad dziesięć robotów.  
   Rosyjski dowódca nie traci głowy. Pył jeszcze nie zaczął 
opadać, a Rorvik już słyszy wydawane przez głośniki komendy:
   - Zostawili człowieka, który zdetonował ładunek. Znaleźć 
go! Drużyna A, przeszukać lewą stronę ulicy, drużyna B - prawą!
   Powinien był rzucić się do ucieczki zaraz po naciśnięciu 
guzika. Co prawda, wśród gruzu i pyłu jest całkowicie 
niewidoczny dla zwyczajnych oczu, ale czujniki podczerwieni z 
pewnością pokazują go jak plamę roztopionego metalu. Ma tylko 
kilka sekund. Skulony w pół, co sił w nogach biegnie ulicą, 
słysząc za sobą chrzęst ciężkich kroków.
   Skręca w boczną alejkę w nadziei, że choć na chwilę ukryje 
się przed kamerami krążących w górze zwiadowców, ale okazuje 
się, że po niedawnych bombardowaniach została całkowicie 
zasypana gruzem. Już za późno, żeby zawrócić; rosyjscy 
żołnierze depczą mu po piętach. Kątem oka dostrzega piwniczne 
okienko z wyłamaną kratą. Jakimś cudem szyba ocalała, lecz to 
nie stanowi dla niego problemu. Rozbija ją bryłą asfaltu, po 
czym daje nura w ciemność.
   Przy lądowaniu boleśnie uderza się w nogę. Niebawem jego 
oczy przyzwyczajają się do ciemności. Piwnica jest pusta, jeśli 
nie liczyć walających się po kątach śmieci, betonowa posadzka 
wilgotna. Naprzeciwko okna kiedyś znajdowały się schody wiodące 
na parter; została z nich tylko sterta roztrzaskanego drewna. 
Drzwi wiszą nad pustą przestrzenią; przez otwory po pociskach 
widać niebo.
   Nie ma dokąd uciekać. Zostanie tutaj na zawsze.
   Za oknem przesuwa się metalowe odnóże sondy zwiadowczej. 
Rorvik kuśtykając odchodzi w najdalszy kąt pomieszczenia, 
przykuca, mocniej ściska broń. Sonda zatrzymuje się, czeka na 
polecenie operatora, po czym wsuwa do środka wysięgnik z 
obiektywem.
   Obiektyw spogląda w lewo. Rorvik bierze go na cel, ale 
czeka na lepszą sposobność do strzału. Sonda zaczyna przeciskać 
się przez okno, obiektyw kieruje się w prawo, lecz zanim zdąży 
pokazać Rorvika, ten naciska spust.
   Z roztrzaskanego hydraulicznego wysięgnika tryska strumień 
oleju. Zanim Rorvik zdąży powtórnie nacisnąć spust, w górze 
rozlega się jakiś hałas. Słyszy strzał i niemal jednocześnie 
czuje potwornie silne uderzenie w pierś; kolejny strzał, który 
pada ułamek sekundy później, roztrzaskuje mu czaszkę.

   7.  Zaraz po obudzeniu, jak zwykle, pamięta ze wszystkimi 
szczegółami chwilę, kiedy został powołany do wojska. To było 
bardzo dawno. Potem Stany Zjednoczone przegrały wojnę, a on 
trafił do niewoli i wraz z wieloma innymi został umieszczony w 
obozie reedukacyjnym. Ponieważ nie zgłosił się na ochotnika, 
tylko trafił do armii z poboru, władze obozu uznały go nie za 
zbrodniarza wojennego, lecz ofiarę imperialistycznych 
agresorów. Dzięki temu zamiast kulki w kark otrzymał szansę 
poprawy.
   Czekając w kolejce przed salą, w której miał się odbyć 
wieczorny wykład, poczuł, jak stojący za nim żołnierz kładzie 
mu rękę na ramieniu, chwilę potem zaś usłyszał jego szept:
   - Spotykamy się dziś w nocy. Wolność nade wszystko!
   Czy oni oszaleli? Czy nie wiedzą, że Niedźwiedzie wszędzie 
mają agentów i płatnych informatorów? Do licha, gdyby przekazał 
władzom informację o tajnym zebraniu, być może dostałby 
dodatkowe racje żywnościowe, a kto wie, czy nie pozwolono by mu 
nawet zobaczyć się z Angelą i Lissy!
   Wykład dotyczył ekonomii i symulacji wojennych. Rorvik 
dowiedział się, że większość bitew rozgrywała się jedynie w 
pamięci komputerów, które potrafiły przewidzieć przebieg oraz 
rezultat starcia, dzięki czemu słabsza strona mogła się 
zawczasu wycofać.
   Przynajmniej teoretycznie.
   - Kapitalistyczne komputery nie uwzględniły w swoich 
obliczeniach, że żołnierze Hegemonii dysponują dodatkową 
przewagą, jaką daje im świadomość występowania po stronie 
obiektywnej prawdy historycznej - dowodził prelegent, wysoki 
mężczyzna o urodzie południowca, z wąsami Stalina, co chwila 
zerkający nerwowo przez ramię. - Obywatele demokratycznego 
państwa nie są w stanie działać w pełnej harmonii, natomiast 
żołnierze Hegemonii wiedzą, że stanowią zbrojne ramię historii 
i w związku z tym nie mają żadnych rozterek. Swoją siłę czerpią 
z czystości ideologicznej, ale skąd miałyby się o tym 
dowiedzieć komputery programowane przez ludzi, którzy dorastali 
w odchodzącym w przeszłość, skazanym na zagładę systemie? 
Jedynie z informacji napływających z pola walki, gdzie 
dominacja walczących w słusznej sprawie oddziałów Hegemonii nie 
budziła najmniejszych wątpliwości. Nasze zwycięstwo było 
nieuniknione. W końcu komputery przeciwnika dostrzegły tę 
oczywistą prawdę, kapitaliści przekazali władzę w ręce rządu 
tymczasowego, ten zaś natychmiast polecił wojsku złożyć broń. 
Jakikolwiek opór stanowi zdradę stanu i będzie karany.
   Rorvik słuchał wykładu śpiąc z otwartymi oczami i 
automatycznie notując co celniejsze zwroty, by nazajutrz rano 
powtórzyć je podczas zajęć reedukacyjnych w baraku. Dzięki 
uczestnictwu w wykładzie zyskał kilka dodatkowych punktów; kto 
wie, może kiedy do obozu dotrze transport żywności, dostanie na 
śniadanie dodatkową kromkę chleba?
   Po oficjalnym wykładzie prelegent - który przed wojną był 
wykładowcą historii na uniwersytecie - zaprosił wszystkich 
zainteresowanych na prywatną rozmowę. Amerykanie stworzyli w 
obozie własny, podziemny system nauczania i chętnie korzystali 
z takich okazji, starając się wyłowić z propagandowej sieczki 
nieliczne ziarenka prawdy. Panowało powszechne przekonanie, że 
ruch oporu wciąż działa i przysparza okupantom mnóstwa 
problemów. Gdyby udało im się wytrwać jeszcze trochę, 
zdesperowani Rosjanie z pewnością zaczną popełniać błędy, a 
wtedy kocury...
   "Ruch oporu" był zwrotem zakazanym. Ponieważ za 
posługiwanie się nim groziła kara śmierci, niedobitki armii, 
które uniknęły schwytania i osadzenia w obozach, nazywano 
kocurami. Chociaż mówiono o nich prawie bez przerwy, nikt nigdy 
ich nie widział. Aż do tej pory.
   Rorvik niezbyt dokładnie słuchał mężczyzny, który 
przyciszonym głosem opowiadał o potrzebie nieprzerwanego 
uaktualniania informacji służących jako dane wejściowe przy 
przygotowywaniu symulacji komputerowych. Myślał o czymś innym. 
Właściwie dopiero teraz uświadomił sobie, że nie pamięta 
okoliczności towarzyszących dostaniu się do niewoli, chociaż 
należało się spodziewać, iż tak brzemienne w skutki wydarzenie 
pozostawi trwały ślad w jego wspomnieniach. Wszystko przez to, 
że stracił przytomność. Najpierw długo leżał ranny wśród ruin, 
krwawiąc obficie, a potem... Nie, wtedy na pewno go nie 
pojmali. Zginął, rozerwany wybuchami artyleryjskich pocisków.
   Nie, to niemożliwe. Przeżył, przyłączył się do ruchu 
oporu, zdetonował bombę, w trakcie ucieczki schronił się w 
piwnicy, gdzie... To też niemożliwe. Przecież wtedy też zginął. 
Coś jest nie tak z jego pamięcią. Czyżby miał halucynacje? 
Raczej nie, bo tamte zdarzenia wydawały mu się równie realne 
jak otaczające go teraz betonowe mury i druty kolczaste.
   Człowiek nazwiskiem Povelli odwrócił się nagle i ruszył w 
kierunku latryny, ale minąwszy Rorvika zatrzymał się 
gwałtownie, przyklęknął i udając, że poprawia sznurowadło, 
powiedział cicho:
   - Zaczekaj kilka minut, a potem udaj, że idziesz do sracza. 
- Rorvik rozejrzał się ukradkiem, ale nikt ich nie obserwował. 
- Wiesz, gdzie jest szopa na narzędzia? Spotykamy się tam za 
dziesięć minut. Zagwiżdż, kiedy podejdziesz.
   Rorvik skinął lekko głową, jakby dawał w ten sposób wyraz 
aprobacie dla słów profesora, Povelli zaś wyprostował się i 
ruszył w swoją stronę.
   "Rozmowa" i tak dobiegała już końca. Rorvik rozprostował 
ramiona i potoczył dokoła uważnym spojrzeniem; nikt nie zwracał 
na niego najmniejszej uwagi, więc odwrócił się na pięcie i 
niespiesznym krokiem podążył ścieżką prowadzącą do latryny.
   Zdążył przejść zaledwie kilka metrów, kiedy podszedł do 
niego Szołochow, jeden z dwóch konsultantów, których zadanie 
polegało na wyjaśnianiu więźniom zawiłości jedynie słusznej 
ideologii. Szołochow był dość sympatyczny i mówił po angielsku 
z wyraźnym brytyjskim akcentem, w którym tylko uważny słuchacz 
zdołałby usłyszeć delikatne słowiańskie naleciałości.
   Poczęstował Rorvika papierosem. Wszyscy Rosjanie byli 
namiętnymi palaczami. Rorvik nie odmówił, ale zaciągnął się 
tylko dwa albo trzy razy, aby okazać, że docenia zaszczyt, jaki 
go spotkał.
   - Uczynił pan znaczne postępy, panie Rorvik - powiedział 
Szołochow. - Jest pan jednym z moich najlepszych studentów.
   - Dziękuję panu - odparł z szerokim uśmiechem. - Staram 
się.
   - Może chce pan się na coś poskarżyć? - zapytał Rosjanin, 
po czym bezradnie rozłożył ręce. - Naturalnie, zdaję sobie 
sprawę, że racje żywnościowe są trochę zbyt skromne, ale 
zapewniam pana, że wszyscy jesteśmy traktowani dokładnie tak 
samo, nawet strażnicy.
   Rorvik zastanawiał się intensywnie, do czego zmierza 
Szołochow. Czyżby dowiedział się o spotkaniu?
   - Nie, nie. Wszystko jest w porządku. - Wiedział równie 
dobrze jak Rosjanin, że narzekanie jest traktowane jako przejaw 
rewizjonistycznego myślenia. - Naprawdę.
   - Chyba nie ma pan nic przeciwko małej pogawędce? - 
zapytał Szołochow, biorąc Rorvika za ramię. - Przyznam się, 
przyjacielu, iż niedawno dowiedziałem się o czymś, co bardzo 
mnie zasmuciło. Otóż jeden z pańskich towarzyszy - pozwoli pan, 
że nie podam jego nazwiska? - wymienił pana wśród osób 
sympatyzujących z ruchem oporu. Ma się rozumieć, natychmiast 
zapewniłem go, że to niemożliwe, on jednak uparcie trwał przy 
swoim zdaniu.
   - To jakaś pomyłka! - zaprotestował stanowczo Rorvik. - 
Trzymam się od nich z daleka, daję słowo!
   Konsultant spojrzał na niego z zainteresowaniem.
   - Doprawdy? A więc zna ich pan?
   Miał ochotę odgryźć sobie język, ale było już za późno. 
Nie pozostało mu nic innego jak zachować kamienną twarz i 
udawać niewiniątko.
   - Skądże znowu! Naturalnie, czasem dochodzą do mnie różne 
plotki, ale...
   - Uwielbiam plotki.
   - Nie wydaje mi się, żeby to było w porządku...
   Szołochow nie pozwolił mu dokończyć.
   - W tym obozie to ja decyduję, co jest w porządku, a co nie 
jest. Przecież nie ma pan do czynienia z barbarzyńcami! 
Zapewniam pana, że moja rola polega na niesieniu pomocy ludziom 
pragnącym przystosować się do życia w nowoczesnym 
społeczeństwie, nie na karaniu ich za nienowoczesne myślenie. 
Powinienem wiedzieć o wszystkich plotkach, nawet jeżeli 
istotnie są tylko plotkami, gdyż wówczas będę mógł szybciej 
dotrzeć do tych, którzy je rozpowszechniają, i pomóc im w 
odnalezieniu właściwej ścieżki. Może pan być ze mną całkowicie 
szczery.
   Rorvik uśmiechnął się głupkowato, usiłując przybrać 
potulny wyraz twarzy prawomyślnego obywatela.
   - Niestety, nie znam konkretnych nazwisk...
   - Odnoszę wrażenie, że jednak nie ufa mi pan do końca. - W 
głosie Szołochowa rozbrzmiewał głęboki żal wzmocniony 
lodowatym, bezwzględnym tonem. - Być może zbyt pochopnie 
uznałem pana za bystrego, inteligentnego osobnika. Chyba zdaje 
pan sobie sprawę, że ten obóz to w istocie niemal luksusowy 
ośrodek wypoczynkowy? Jesteście tu traktowani nie jak 
więźniowie, tylko jak goście. W większości miejsc tego rodzaju 
wyżywienie jest znacznie skromniejsze, dyscyplina zaś, 
delikatnie mówiąc, bardziej surowa. Proszę mnie uważnie 
wysłuchać: rozmawiamy już co najmniej od dziesięciu minut. 
Sądzi pan, że nie zwróciliśmy niczyjej uwagi? Jak pan 
przypuszcza, co myślą ci wszyscy sympatycy ruchu oporu, widząc, 
jak przechadzamy się niespiesznie, pogrążeni w przyjacielskiej 
pogawędce? Czy obdarzą pana zaufaniem, nawet jeśli przysięgnie 
im pan, że niczego nie zdradził? Jeśli zdecyduje się pan mówić, 
gwarantuję panu pełne bezpieczeństwo; mam spore wpływy, zarówno 
w tym obozie, jak i gdzie indziej... - Pokręcił głową. - To nie 
mnie powinien pan teraz się obawiać. I tak zostanie pan czarną 
owcą, bez względu na to, czy coś mi pan powie, czy nie.
   Rosjanin miał rację. Chociaż Rorvik nie przyłączył się 
jeszcze do ruchu oporu, i tak wiedział już zbyt dużo. Czy mógł 
jakoś uniknąć rozmowy z Szołochowem? Nie, ponieważ konsultanci 
d/s reedukacji dysponowali na terenie obozów niczym nie 
ograniczoną władzą. Obawiali się ich nawet strażnicy, natomiast 
więzień, który unikał kontaktów z nimi, ryzykował życiem. Pech 
Rorvika polegał na tym, że Szołochow zagadnął go w niewłaściwej 
chwili. Zdawał sobie sprawę, iż bez opieki Rosjanina nie dożyje 
świtu.
   Miał napięte wszystkie mięśnie, oddychał z najwyższym 
trudem. Bez trudu rozpoznał to uczucie; tak samo czuł się będąc 
obserwowanym przez niewidoczne, wrogie oczy unoszące się wysoko 
na niebie, kiedy oczekiwał nadejścia nieuniknionej śmierci.
   Chciał żyć, ale właściwie po co? Jeśli będzie mówił, umrze 
ktoś inny. To było niesprawiedliwe, lecz Rorvik zbyt dobrze 
zdążył już poznać wojnę, żeby się dziwić. Powoli pokręcił 
głową.
   - Przykro mi. Naprawdę.
   Mięśnie wciąż były napięte, ale przekonał się, że znowu 
może normalnie oddychać.
   - Mnie także, panie Rorvik. - Szołochow zaczekał jeszcze 
chwilę, po czym odszedł szybkim krokiem z taką miną, jakby 
dawał wszystkim do zrozumienia, że nie chce mieć nic wspólnego 
z Rorvikiem i zostawia go jego losowi. - Mnie także.
   Rorvik zdawał sobie sprawę, że jego jedyną szansą na 
ocalenie jest jak najszybsze odnalezienie Povelliego albo 
kogokolwiek z ruchu oporu i wyjaśnienie zaistniałej sytuacji. 
Istniała niewielka nadzieja, iż mimo wszystko zdecydują się mu 
zaufać, pod warunkiem jednak, że bezzwłocznie się z nimi 
skontaktuje, udowadniając w ten sposób, iż nie ma nic do 
ukrycia.
   Mimo to nie wykonał żadnego ruchu.
   Coś było nie w porządku. Powinien znaleźć miejsce, gdzie 
mógłby spokojnie się zastanowić. Ale po co? Przecież równie 
dobrze może to zrobić tutaj, przy ogrodzeniu z drutu 
kolczastego.
   Zacisnął powieki. Gdzie ja jestem, do diabła?
   W obozie.
   Na pewno?
   Wciąż doskonale pamiętał okoliczności towarzyszące 
powołaniu do wojska, nadal bolały go bicepsy od pompek, które 
kazał mu robić Driscott, kiedy jeszcze był PN... Kiedy? Chyba 
dwa lata temu.
   Niemożliwe.
   Przecież zginął. Nieodwołalnie, do końca. Został trafiony w 
pierś, w głowę, rozerwany na strzępy eksplozjami pocisków 
artyleryjskich.
   To też niemożliwe.
   Symulacje komputerowe. Oto odpowiedź. Zapamiętał to 
jeszcze z cywila, kiedy supermocarstwa z Europy, Azji i Ameryki 
prowadziły bezustanne gry wojenne, analizując wszystkie możliwe 
scenariusze, szukając takiego, który dawałby im nadzieję na 
zwycięstwo. W większości przypadków bitwy toczyły się na 
poziomie skomplikowanych matematycznych operacji, ponieważ 
rezultat zależał od strategii i taktyki, czasem jednak istotną 
rolę odgrywał także czynnik ludzki. Przed zbudowaniem 
prawidłowo funkcjonujących modeli komputerowych programiści 
musieli wiedzieć, jak na polu walki zachowują się żywi ludzie. 
Mój Boże, przecież Driscott powiedział mu to na samym początku, 
tylko on, Rorvik, był zbyt głupi, żeby zrozumieć!
   Otworzył oczy i spróbował odrzucić otaczającą go 
rzeczywistość. Nie ma żadnego obozu, nie toczy się żadna wojna. 
Wojny nie było również wtedy, kiedy otrzymał powołanie do 
wojska. Ile czasu minęło od tej chwili? Kilka dni? Miesiąc? 
Przede wszystkim, po co Rosjanie mieliby dokonywać inwazji na 
Stany Zjednoczone? Co by w ten sposób uzyskali? Ta wojna nie 
miała najmniejszego sensu - chyba że był to scenariusz, 
zakrojona na ogromną skalę mistyfikacja mająca na celu 
stwierdzenie, w jaki sposób żołnierze reagują na ekstremalne 
sytuacje, które mogą zaistnieć podczas operacji militarnych.
   Rorvik znał nawet technologię, jaką się posłużono: nie 
była wiele bardziej skomplikowana od tej, która pozwalała mu 
sterować robotami bojowymi. Różnica sprowadzała się do znacznie 
lepszej rozdzielczości obrazu.
   Istotnie, rozdzielczość była znakomita - do tego stopnia, 
że wszystko wyglądało jak prawdziwe. Ukryte mikrolasery 
przekazywały obrazy bezpośrednio do jego źrenic, podczas gdy on 
leżał przypięty pasami do stołu operacyjnego... Gdzie? Może w 
Waszyngtonie. Z pewnością zaaplikowali mu jakiś środek 
paraliżujący i podłączyli do mięśni przewody dostarczające 
fałszywe impulsy nerwowe. Być może skorzystali także ze 
specyfików wspomagających działanie hipnozy, aby tym łatwiej 
dał się oszukać, biorąc złudzenie za rzeczywistość.
   Uszczypnął się, najpierw lekko, potem z całej siły; poczuł 
ból, ale to niczego nie dowodziło. To również mogła być 
symulacja.
   Przypuszczalnie w tym sztucznym świecie oprócz niego 
przebywali jeszcze inni ludzie, ale którzy to byli? 
Westermarker? Driscott? Kto był prawdziwy, a kto sztuczny? 
Westermarker. Ona na pewno jest prawdziwa i wcale nie zginęła. 
Któregoś dnia wróci do męża i dzieci, po kilku dniach zacznie 
się zastanawiać, czy on, Rorvik, był żywym człowiekiem, czy 
jedynie komputerowym fantomem, ich krótkie spotkanie natomiast, 
zarejestrowane przez kamery, będzie wielokrotnie odtwarzane 
przez techników pełniących dyżur przy terminalach.
   Minęła dłuższa chwila, nim uświadomił sobie, że jeśli tak 
jest naprawdę, to znaczy, że gdzieś - może nawet niezbyt daleko 
- Angela i Lissy żyją i czekają cierpliwie na jego powrót, nic 
nie wiedząc o nie istniejącej wojnie. Nie umierają z głodu w 
obozie dla uciekinierów, nie spoczywają w bezimiennych mogiłach 
pod stertami gruzu. Żyją.
   Wreszcie zrozumiał, po co został zwerbowany. Wcale nie po to, 
żeby być żołnierzem: jego zadanie polegało na uczestniczeniu w 
symulacjach odtwarzających rozmaite scenariusze wojenne. 
Ludzie, z którymi i przeciw którym walczył, nie istnieli. 
Dowódcy musieli wiedzieć, jak przeciętny amerykański obywatel 
zachowa się w ekstremalnych sytuacjach, w jaki sposób zareaguje 
na stres. Potrzebowali tych danych, żeby ich symulacje 
stanowiły dokładne odwzorowanie rzeczywistości. Walczył po to, 
by nikt nigdy nie musiał naprawdę walczyć.
   Był pionkiem.
   Ale kto nim sterował: Amerykanie czy Rosjanie? Może Ruscy 
także zapragnęli poznać reakcje amerykańskiego żołnierza, może 
naprawdę planują inwazję?
   Bzdura.
   Zaczął kręcić głową, najpierw powoli, potem coraz 
szybciej, nie zamykając jednak oczu, by dostrzec ewentualne 
usterki w obrazie. Po chwili rozbolała go głowa, ale nie 
przestawał.
   - Wypuśćcie mnie! - Więźniowie przyglądali mu się ze 
zdumieniem. - Przerwijcie symulację! Mam już dosyć, słyszycie? 
Mam dosyć!
   Czaszkę rozsadzał mu pulsujący ból, ale świat wcale nie 
wydawał się mniej realny. Zacisnąwszy zęby, z całej siły rąbnął 
się pięścią w policzek, potem jeszcze raz, i jeszcze jeden. Po 
trzecim lub czwartym ciosie popłynęła krew, lecz Rorvik 
zupełnie się tym nie przejął, ponieważ odniósł wrażenie, które 
wkrótce potem przerodziło się w pewność, że widzi zarysy 
laboratoryjnych sprzętów, chwilę później zaś kątem oka 
dostrzegł wpatrującą się w niego pozbawionym wyrazu spojrzeniem 
soczewkę mikrolasera. Natychmiast zaczął kręcić i potrząsać 
głową ze zdwojoną energią; zabudowania obozu, ogrodzenie z 
drutu kolczastego, wieżyczki strażnicze, wpatrzeni w niego 
więźniowie - wszystko stało się dwuwymiarowe, blade, jakby 
zwichrowane. Usiłował zerwać z głowy opaskę, do której było 
umocowane oprzyrządowanie, ale, choć podniósł ręce, jego palce 
na nic nie natrafiły. Szarpnął się raz jeszcze. Ułamek sekundy 
przed tym, jak stracił przytomność, zobaczył wyraźnie pokój 
wypełniony skomplikowanym sprzętem i komputerami oraz trzech 
lekarzy pochylających się nad nim z wyrazem niepokoju i troski 
na twarzach.

   8.  Człowiek ze służby rekrutacyjnej podziękował Rorvikowi, 
przypomniał raz jeszcze o karach, jakie mu grożą, gdyby 
zamienił z kimkolwiek choćby słowo na temat swoich niedawnych 
przeżyć, po czym uścisnął mu rękę. Angela czekała w otwartych 
drzwiach. Dom wyglądał trochę inaczej, niż go zapamiętał: 
wydawał się mniejszy, pomalowany na bardziej jaskrawy kolor. 
Nie było go zaledwie tydzień.
   Przestań. Gdyby to była symulacja, posłużyliby się 
fotografiami i wszystko wyglądałoby tak, jak należy.
   Odruchowo rozejrzał się dokoła, sprawdzając, czy w 
krzakach nie czai się robot bojowy albo sonda zwiadowcza 
nieprzyjaciela. Powinien przełączyć się na podczerwień... Z 
trudem zmusił się do zachowania spokoju, rozluźnił napięte 
mięśnie. Nie ma żadnej wojny. Nic mu nie grozi.
   Rządowy samochód odjechał, zza Angeli zaś wypadła Lissy i 
co sił w nóżkach pobiegła ku ojcu. Przykucnął, rozłożył 
ramiona, a ona rzuciła mu się w objęcia z takim impetem, że 
niewiele brakowało, by oboje runęli na chodnik.
   - Tatusiu, wróciłeś! Tak za tobą tęskniłam!
   Objął ją mocno, podniósł, przycisnął do piersi. Była 
wyższa i cięższa niż w jego wspomnieniach. Czy to możliwe, by 
przez tydzień tak bardzo urosła? Włosy miała odrobinę 
ciemniejsze, twarz szczuplejszą i bardziej zwyczajną.
   - Ja też za tobą tęskniłem, Tygrysiątko.
   Zmarszczyła nosek i, nie przestając się uśmiechać, 
zamruczała jak rozdrażniony tygrys, on zaś wtulił twarz w jej 
włosy, po czym odpowiedział podobnym, tyle że znacznie niższym 
i donośniejszym mruknięciem. Dziewczynka zachichotała radośnie.
   Tego chyba nie zdołałby sfałszować żaden komputer.
   Podeszła Angela. Rorvik przygarnął ją mocno i długo stał 
bez ruchu, tuląc do piersi córkę i żonę.
   - Mnie też bardzo ciebie brakowało, Kocurze - szepnęła 
Angela.
   Tym razem to było naprawdę.
   Wrócił do domu.
   Naprawdę.
                             Przełożył Arkadiusz Nakoniecznik
