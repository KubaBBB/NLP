Autor: MATEUSZ JÓZEFOWICZ
Tytul: Power flower

Z "NF" 7/98
   
REKRUTEM JESTEŚ MIMO WOLI
   
   Zaczęło się na Matce Ziemi, całkiem dawno, gdy Apenx był 
świeżym żołnierzem. Któregoś dnia stał na warcie i 
zastanawiał się nad sensem życia.  Było ciepło, lecz nie 
ospale, więc szło mu to całkiem sprawnie. Gdy już sens życia 
odnalazł, zaczął myśleć, czego dociekać w następnej 
kolejności. Podniósł opuszczoną wcześniej w zadumie głowę i 
jego wzrok padł na miasto widoczne pomiędzy pełgającymi 
snopami siłowego ogrodzenia. Zobaczył wszystkie krapacze, 
dezdygramy, trawany i inne przedmioty wypełniające codzienne 
życie. Potem spojrzał na siebie, na swój kompozytowy 
pancerz, impulsowy rozpylacz, zezował łapiąc cień hauby 
infohełmu, zogniskował wzrok na stojącym w wylocie hangaru 
bezpłacie, po czym zadumał się. Dumał tak i dumał i nic 
wydumać nie zdołał. Wreszcie gdy nadeszła zmiana warty i 
mógł opuścić posterunek, postanowił udać się do kompanijnego 
psychologa i podzielić się z nim wątpliwościami.  
   - Dlaczego - spytał - bić się mamy i ginąć za cały 
otaczający nas świat, ze wszystkimi jego dezdygramami, 
trofoflitami i Bogoid wie, czym jeszcze?  Wszak do końca dni 
naszych nie poznamy nawet jednej trzeciej tego, co nas 
otacza. Im więcej zaś czasu upływa, tym większy dzielił nas 
będzie od tego dystans. Podobnie jest z tymi ludźmi za 
ogrodzeniem. Przecież dziewięćdziesiąt procent z nich nie 
zna nawet terminu "żołnierz"! Nie zdołali go wyłowić z 
natłoku informacji.  Cóż więc mamy z nimi wspólnego? 
Dlaczego mamy poświęcać się dla nich?  
   - To nie tak - odparł kompanijny psycholog. - Zaraz wam 
wytłumaczę. Nikt nie każe wam przecież walczyć, poświęcać 
się i ginąć. Jednak weźmy choćby wspomniane przez was 
trofoflity i dezdygramy. Czy wiecie, jak działają? Jak ich 
używać? Czy przynajmniej wiecie, do czego służą? Też nie! 
Gdzieś może wpadły wam w ucho ich nazwy, a i to tylko 
dlatego, że znajdowały się przedmioty owe najbliżej 
ogrodzenia. A to tylko wierzchołek plastgóry lodowej. Innych 
rzeczy nawet sobie nie wyobrażamy...  Nadążacie za mną?  
   Apenx kiwnął głową, w której kłębiły się sprzeczne myśli. 
Psycholog kontynuował:       
   - A teraz spójrzcie na ten oto impulsowy rozpylacz.  
Wiecie, do czego służy?  
   - Rozpylacz impulsowy, typ Rp 20 Ryper, służy do roz...  
   - Dobrze, dobrze - przerwał psycholog. - W tym rzecz.  
Wiecie też, jak pilotuje się bezpłat, jak zakłada się i 
konfiguruje infohełm. Wiecie też wiele innych rzeczy tego 
rodzaju. Właściwie wiecie niemal wyłącznie rzeczy tego 
rodzaju. Więc teraz proponuję wam rzucić to wszystko, 
wystąpić z armii i nająć się jako krowodnik!  
   Oczywiście Apenx nie zrobił tego, a wkrótce został 
awansowany na sierżanta. Świat wydał mu się od razu bardziej 
uporządkowany i spójny.  
   
   POWER FLOWER
   
   - Jestem Yan Apenx.
   - Miło mi. Czym się zajmujesz?
   - Jestem żołnierzem.
   - Żołnierz? A co to takiego?
   - Widzisz, żołnierze to ci, z którymi macie mało 
kontaktu, bo najczęściej działają poza zasiedlonymi 
obszarami. I całe wasze szczęście. Jednak właśnie żołnierze 
bronią was, nieświadomych niebezpieczeństwa.  
   Mężczyzna uśmiechnął się z niedowierzaniem, nie chciał 
być jednak nieuprzejmy. W końcu nie wytrzymał i zapytał: 
   - Bronicie nas? W jaki sposób?
   - Tak, bronimy - odparł Apenx, stawiając na barze 
opróżniony piwopoj. - A jak? No cóż, najczęściej rozwalając 
coś w drobne kawałki.  
   
   Wiadomo, iż są ludzie, którzy nie znają terminu 
"rozwalić". Stanowią przeważającą większość społeczeństwa. Z 
całą pewnością nie należał do nich nikt z podopiecznych 
Apenxa. Zebrał wszystkich w sali odpraw i spojrzał na nich 
groźnie.  
   - Słuchajcie, cyberpsiajuchy! Zanim wylądujemy na tym 
kawałku skały, musicie wiedzieć, co i jak obrócić na nim w 
fafuł! I co ewentualnie oszczędzić! Zaraz przemówi do was 
porucznix May!  
   - Ba-aczność! - dodał na koniec, bo właśnie syknęły cicho 
rozsuwane drzwi i dziarskim krokiem wmaszerowała przez nie 
pani oficer.  
   - Spo-ocznij! - krzyknął Apenx i żołnierze spoczęli.  W 
tym czasie May zdążyła włączyć holo, a w jej ręku pojawił 
się świetlny wskaźnik.  
   - Naszym celem - rozpoczęła opowieść - jest księżyc ABL-
17.  Prowadzone są tu nielegalne badania w oparciu o tajne, 
wojskowe technologie. Zadanie: zająć stację badawczą i 
zabezpieczyć dokumentację. Zadania dodatkowe: ująć personel 
naukowy i zabezpieczyć stację i sprzęt. W przypadku 
niepowodzenia zniszczyć obiekt z orbity.  Spodziewamy się 
małego oporu. Działamy z zaskoczenia, a ochrona składa się 
tylko z około dwudziestu osób, plus automaty bojowe. 
Lądujemy w trzech grupach. Pierwszą prowadzę ja, drugą 
Apenx, trzecią Groed. Wchodzimy pierwsza i trzecia tu, druga 
tu, od strony lądowiska - wskaźnik błądził chwilę po 
kolorowych nitkach holograficznej projekcji. - Przewidziany 
czas rozpoczęcia akcji 0512.  Szczegółowe dane są już 
przesłane do infohełmów. Pytania?  Nie? No to marsz do 
promów!  
   I pognali. Usiedli w kokonach, przypięli się pasami, 
ścisnęli rozpylacze i granamioty. Na infohełmy nasunęli 
polaryzujące osłony. Zatrzęśli się cali i zawibrowali, gdy 
piloci włączyli silniki.  
   Potem trzy ogniste ptaki spadały w kierunku powierzchni 
księżyca. Pikowały przez grube warstwy zielonych chmur, aż 
znalazły się nad skalnym miastem pełnym wąwozów, bulgocących 
kraterów i sterczących kamiennych iglic.  
   Anioły zemsty. Dopadły drzemiącą w ocienionej kotlince 
ofiarę. Obsiadły ją z trzech stron i wypluły swój 
śmiercionośny ładunek. Żołnierze wybiegli na płyty lądowisk, 
zajęli pozycje, wysadzili, co trzeba  i wdarli się do 
środka.  
   
   Apenx biegł korytarzem, w którym błyskały alarmowe 
światła. Infohełm sygnalizował obecność przeciwnika.  
Wskazywał drogę, skanując najbliższe otoczenie. W 
słuchawkach kłębiły się głosy walczących. Gdzieś w północnym 
skrzydle obrońcy stawiali zaciekły opór. Byli zabici. Tutaj 
nie. Panował względny spokój. Bez przeszkód przeszli przez 
strefę magazynów i wchodzili właśnie do bloku 
energetycznego.  
   Dopadli samotnego, zdesperowanego strażnika.  Ranny, 
zupełnie nie spodziewał się zagrożenia z tej strony. Gdy ich 
usłyszał, było już za późno.  
   - Uśpić! - krzyknął Apenx i pobiegł dalej. Jeden z jego 
podwładnych wstrzelił tamtemu kapsułkę.  
   - Apenx! - rozległ się w słuchawkach głos porucznix May - 
odetnijcie wreszcie to zasilanie!  
   - Robi się! - odpowiedział  Yan. - Dochodzimy do 
dyspozytorni.  
   Wbiegli do wielkiego, pustego pomieszczenia kontroli.  
Podeszli do mrugających zapraszająco konsolet sterowania.  
   - Ktoś tu był jeszcze przed chwilą - odezwał się żołnierz 
Vijck. Pochylał się nad terminalem, a jego palce wystukiwały 
skomplikowane rytmy na klawiapłycie. Holo błyskało rzędami 
wyrzucanych danych.  
   - Nie dokończył kasowania kodów. Musiał nas usłyszeć.
   Rozejrzeli się wokół. Infohełmy przeskanowały otoczenie, 
ale bliskość reaktora niemal całkowicie je oślepiła.  
   - Cholerny, źle ekranowany reaktor! To karygodne 
zaniedbanie - mruknął zafrasowany Apenx. Po chwili odezwał 
się do Vijcka: 
   - Umiesz to wyłączyć? Bez kodów? - Wzrok Apenxa błądził po 
ciemnych zakamarkach hali. W ślad za nim błądziła lufa 
rozpylacza.  
   - Podrzucę mu wirusa - odparł Vijck. - Chwilę to potrwa. 
Muszę dostroić swojego holopada do tego systemu.  
   - No to do roboty, klonku! - Apenx klepnął żołnierza w 
plecy i skinąwszy na dwóch najbliższych, ruszył powoli w 
drugi koniec sali.  
   - Jest tam! - wykrzyknął nagle któryś z żołnierzy, 
wskazując do góry. - Dwóch!  
   Unieśli wzrok akurat, by zobaczyć plecy biegnącego, zanim 
skryły się za zakrętem wysokiej galeryjki. Padły dwa 
strzały. Niecelne.  
   - Nie strzelać! - wrzasnął Apenx. - Za nimi! Vijck, Maic 
i Lesko, zostajecie tutaj.  
   Pobiegli w ośmioro. Dopadli schodów prowadzących na 
galeryjkę. Kratownice stopni złowrogą symfonią zadudniły pod 
ciężkimi buciorami. Za załomem, za którym zniknął 
nieprzyjaciel, okazało się, że do przebycia mają trzydzieści 
metrów zawieszonego nad pustką pomostu. Na jego końcu, w 
małej wnęce znajdowały się ciężkie, zatrzaśnięte drzwi. Gdyby 
ktoś chciał się tam zaczaić, mieliby poważne kłopoty. 
Zawahali się.  
   - Naprzód! - ryknął Apenx i pierwszy ruszył w stronę 
groźnie milczącego wejścia. A chociaż gnał na złamanie 
karku, cel zdawał się zbliżać bardzo, bardzo powoli.  
   
   Drzwi nie drgnęły do momentu, w którym sami je otworzyli. 
Co za nimi? Według tabliczki informacyjnej - "strefa 
laboratoryjna". A w rzeczywistości - jatka. Po przejściu 
kilku korytarzy wpadli do wielkiej, jasno oświetlonej hali 
przeznaczonej na eksperymentalne uprawy. Zagłębili się w 
gąszcz dziwnych roślin sięgających do wysokości barków. Szli 
schyleni, bowiem obudzone, choć nie całkiem jeszcze 
przytomne, infohełmy sygnalizowały zagrożenie. Wtedy 
zaatakowały bojowe automaty. Kilka z nich zaczaiło się na 
wysokim gzymsie i stamtąd od razu zastrzeliło dwóch ludzi. 
Reszta ruszyła tyralierą, niczym cyberpsy tropiące 
zwierzynę. Apenx i jego żołnierze zrozumieli, że wpadli w 
pułapkę. Ci, którzy jeszcze przed chwilą uciekali, teraz 
czaili się w pobliżu wydając polecenia złowrogim maszynom.  
   A te reagowały na ruch. Rozpoczęły się śmiertelne 
podchody trwające wiele niekończących się minut.  
Najstraszniejszych minut w życiu Apenxa. Jęki. Cisza. 
Krzyk, błysk, krótka seria i znowu cisza. Próbował powoli 
przesuwać się w stronę któregoś w trzech wyjść. Nie chciał 
pokonywać jednorazowo zbyt dużego dystansu, aby nie dać się 
namierzyć. Automaty skutecznie zakłócały skan-wiązkę 
infohełmu, więc nie znał ich pozycji. Po drodze minął 
zwęglone ciało jednego z towarzyszy. Obok rozbity 
automat. Wiedział, że jest jeszcze kilka wraków, a miejsca 
ich spoczynku znaczyły unoszące się w górę smużki dymu. Nie 
miał  jednak odwagi, by podnieść głowę ponad powierzchnię 
pola.  
   Nawoływania przez radio. Znowu strzały, jęki. W końcu 
jego infohełm zlokalizował czterech pozostałych przy życiu. 
Apenx usłyszał trzask łamanych łodyg i puścił w tym kierunku 
serię, rozbijając kolejnego robota.  
   "Głupia, ślepa bestia" - pomyślał z satysfakcją, 
oglądając dzieło zniszczenia. Nagle zgasło światło. To 
Vijck wyłączył w końcu zasilanie. Infohełmy w jednej chwili 
odzyskały wszystkie swoje elektroniczne zmysły dając pełny 
obraz sytuacji. Jednocześnie na linię włączyła się porucznix 
May.  
   - Skrzydło północne zabezpieczone. Kończ tę robotę i 
zwijamy się!  
   - Właśnie kończę! - ryknął Apenx i poderwał ludzi do 
desperackiego ataku.  Hala wypełniła się kanonadą i 
łoskotem. Gdy wreszcie zapaliło się awaryjne oświetlenie, 
okazało się, że zostało ich tylko trzech, czujnie 
rozglądających się z dymiącą bronią w dłoniach. Byli sami.  
   
   Pobojowisko. Walka rozegrała się na polu, jak w 
opowieściach o wojnach toczonych niegdyś namiętnie na Matce 
Ziemi. Poletko było jednak trochę inne. Dokładniej 
przyjrzeli się wytworom nielegalnych eksperymentów, za 
których zdobycie przyszło im zapłacić życiem kolegów. Czy to 
były rośliny? Rosnące sobie tu, za reaktorem, niby za 
wielkim opiekuńczym piecem?  
   - Ściervol...- wyszeptał Apenx, patrząc z nienawiścią na 
chore twory. Właściwie nie miały łodyg. Ich funkcję 
spełniały rury z tworzywa, wbite głęboko w błotnistą glebę. 
Te niby-łodygi wyposażone były w stawy, przypominające 
owadzie i pozwalające odpowiednio ustawić górną część - 
obrzydliwy kwiat.  Tworzyły go  rozpięte na plastykowej 
siatce kłębowiska bladoszarych pęcherzy. Z daleka 
przypominały słoneczniki.  Jednak z bliska - płatki 
sztuczne, zaś środek... "Grzyb" byłby zbyt łagodnym 
określeniem. Każdy z pęcherzy był innej wielkości. 
Najmniejsze - najmłodsze - rosły wokół ukwiałowatego otworu. 
Ten paskudnie rozchylał się, łapiąc drobiny aerozolu, który 
jakiś czas temu rozpylać poczęły nieuszkodzone spryskiwacze. 
Pęcherze zaś, im bliżej znajdowały się krawędzi kolonii, tym 
były większe.  Rozrastały się jednak tylko te najsilniejsze. 
Puchły, pchały się do życiodajnego ciepła, a im więcej go 
miały, tym bardziej mogły rosnąć i zabierać ciepło innym. 
Pozostałe zaś, zgniecione, zeschnięte gniły wewnątrz 
plastykowego kielicha, aż zmieniały się w wypełniającą jego 
dno pożywkę. Selekcja odbywała się tu na najniższym poziomie 
- w obrębie jednego organizmu. Te jego składowe, które 
przetrwały, były rozdęte i dorodne, niezaprzeczalnie 
posiadały wielkie wartości odżywcze i energetyczne.  
Wydzielały ledwie wyczuwalny, mdły zapach, który mieszał się 
ze słodką wonią zgnilizny. Któż zaś pozna ich smak?  Może 
były farmaceutykiem? Może trucizną? Jeszcze czymś innym? A 
może pełniły rolę, której nikt przy zdrowych zmysłach nie 
przeznaczyłby kwiatom. Kwiatom?  
   - Ściervol...- powtórzył Apenx i odbezpieczył zbiornik z 
zapalającym sprayem. Jego towarzysze uczynili podobnie i po 
chwili cały chory ogród kąpał się w płomieniach.  Pęcherze 
pękały z głośnymi mlaśnięciami, rozchlapując na wszystkie 
strony rozgrzaną zawartość. Łodygi gięły się i łamały w 
stawach. Po chwili włączyła się instalacja przeciwpożarowa, 
ale nic już nie mogło uratować płonącej uprawy. Wciągnęli 
ostatniego zabitego do korytarza i zatrzasnęli za sobą 
pancerne drzwi. Otoczył ich oczyszczający chłód.  
   - Porucznixie! - powiedział Apenx włączając komunikator. 
- Skończyliśmy!  
   
   Zadanie wykonano. Baza została zdobyta.  Niektórzy byli 
martwi, inni nie. Apenx lepki od aerozolu, krwi i 
spalenizny, czuł się szczęśliwy, że tym razem się udało. 
Nade wszystko zaś dokumentacja była zabezpieczona. Nic więc 
nie stało na drodze ku świetlanej przyszłości.  
   
   THE MUSIC OF POWER FLOWER
   
   Było to kolejne jesienne popołudnie, które Apenx spędzał 
na wysokim, barowym stołku. Przez wszystkie tygodnie i 
miesiące stołek ten zdążył już chyba przyjąć kształt 
negatywu Apenxowego siedzenia. Łokieć naszego bohatera 
spoczywał w wyżłobionym przezeń dołku w blacie kontuaru, zaś 
wzrok błądził po mrugających reklamach piwa.  Tych samych od 
wielu dziesięcioleci. W barowaniu Apenx stał się prawdziwym 
mistrzem, uczynił je swym podstawowym zajęciem w czasie 
wolnym od służby.  
   W barze było prawie pusto. Zapewne ze względu na paskudną 
pogodę nikomu nie chciało się wychodzić na Zewnątrz. Bar 
urządzono bowiem na starą modłę; znajdował się na 
powierzchni w otoczeniu zabytkowych drapaczy chmur, które 
pamiętały jeszcze czasy pierwszych kolonizatorów. W tym 
chyba tkwił cały jego niedostępny urok. W każdym razie tego 
popołudnia siedziało tu tylko kilku starych bywalców. Apenx 
nie miał już o czym z nimi rozmawiać, a nie przyjaźnił się 
wystarczająco blisko, by rozmawiać o niczym. 
Wyjątkiem był barman Franzc, niestety akurat zajęty 
nalewaniem drinków na drugim końcu baru.  
   Dlatego osobnika, który wszedł nagle i zdejmował mokry 
płaszczak, Apenx natychmiast namierzył i sklasyfikował jako 
potencjalną ofiarę swej chwilowej samotności. Samotność 
barowa należy do najgorszych! Tamten zaś, niczego nie 
podejrzewając, podszedł do kontuaru i usiadł kilka stołków 
od Apenxa.  Wystarczająco jednak blisko, by można go było 
zagadnąć.  Apenx taktycznie nie uczynił tego od razu, przez 
chwilę przyglądał się gościowi. Nigdy go tu przedtem nie 
widział.  W ogóle przybysz różnił się nieco od ludzi 
zazwyczaj przychodzących w to miejsce.  
   Sierżantem nie zostaje osoba bez inicjatywy. Apenx po 
dokładnym wzrokowym zbadaniu osobnika wykorzystał tę swą 
cechę i zaatakował: 
   - Musisz być, kolego, z daleka. Na pewno nietutejszy.  
Matka-Ziemia? Ariola?  
   Tamten popatrzył badawczo. Jego dłoń trzymająca smokorost 
nie przerywała powolnego ruchu w kierunku ust. W głębokim 
spojrzeniu dało się zauważyć zmęczenie, ale i ognik ambicji. 
I inteligencję. Pewno był zdolny. Wędrujący artysta, 
pomyślał Apenx. Ciekawe, która z trzystu jedenastu muz była 
jego?  
   - Z Bailee - rzucił w końcu obcy, zapalając używkę.
   - Ho, ho! - odparł Apenx szczerze zdziwiony. - Kawał 
drogi! Co słychać na Wysokiej Peryferii?  
   - Nie wiem. Dawno nie byłem.
   - Apenx - wyciągnął rękę i przesiadł się na bliższy 
stołek.  
   - Mów mi Zeb - powiedział nieznajomy po chwili wahania.
   Po kilku piwach Apenx wiedział o rozmówcy tyle, ile 
wypada wiedzieć o towarzyszu z baru.  A że Zeb z Bailee 
kiepsko znosił alkohol, wywnioskował iż dłuższy czas musiał 
przebywać z dala od barów.  
   Przerwali konwersację. Obaj zdawali się wsłuchiwać w 
dźwięki leniwie unoszące się pod sufitem. Apenx domyślał się, 
że są muzyką. Niewiele znał miejsc, gdzie można się z nią 
spotkać. Podobno jedynie elita potrafi ją zrozumieć i 
docenić.  
   - Wiesz, co to jest? - zapytał.
   - Pewno uważasz to za muzykę - odparł Zeb z szerokim 
uśmiechem. - Ale to nie jest prawdziwa muzyka...  
   Po chwili dodał:
   - Dane mi było słuchać i próbować tworzenia rzeczy 
niesamowitych. Przy nich to - pokazał do góry, choć nie 
można było określić dokładnie, skąd dźwięki wypływały - to 
coś jest tylko żałosnym miauczeniem.  
   Popadł w zadumę, zaś Apenx przydzielił sobie w myślach 
punkt za trafną ocenę. Znał się na ludziach. Nie rozumiał 
wprawdzie muzyki, ale te tajemnicze słowa zaintrygowały go. 
Postanowił dowiedzieć się więcej.  
   - Na ogół nie chwalę się nikomu swoimi przeżyciami - 
powiedział muzyk, uprzedzając Apenxowy zamiar pociągnięcia 
go za język tak, by sięgał aż do Strangeholes.  Po chwili 
jednak sam zaczął: 
   - Leciałem kiedyś starym liniowcem. Tak starym, że ze 
względu na ryzyko cena biletu była śmiesznie niska. - 
Uśmiechnął się. - Oczywiście nastąpiła awaria i rdzeń 
napędowy rozpadł się. Akurat na najstraszniejszym pustkowiu, 
daleko na frontierze. Część ludzi uratowała się. Nie byłem 
jedynym szczęśliwcem, chociaż w tej kapsule, której w 
ostatniej chwili dopadłem, okazałem się jedynym pasażerem. 
Dryfowałem wiele dni, aż w końcu wpłynąłem na obszar 
nieznanego układu planetarnego.  Komputer kapsuły rzucił 
mnie na jeden z czterech globów, najbardziej odpowiadający 
typowi ziemskiemu. Jeszcze zanim wylądowałem, Sup-kom 
kapsuły odebrał sygnał potwierdzenia od patrolującej 
jednostki ratunkowej. Nareszcie, chociaż wiedziałem, że i 
tak nieprędko zdołają do mnie dotrzeć. Systemy kapsuły były 
poważnie uszkodzone, a poza nią równie dobrze mógłbym nie 
przeżyć pięciu minut.  
   Część obaw spełniła się. Ratunek nie nadchodził przez 
wiele dni. Mieli kłopoty z dokładnym zlokalizowaniem mnie.  
Musiałem wyjść na zewnątrz. Powietrze w kapsule stało się 
niezdatne do oddychania, a woda... Sam wiesz. Dzień, w 
którym zdecydowałem się opuścić moją zatęchłą norę, należał 
do najstraszniejszych w życiu. Wprawdzie komputer informował 
o obecności atmosfery umożliwiającej oddychanie i o braku 
rozpoznanych substancji toksycznych, ale tylko tych znanych.  
Na pół uduszony biłem się z myślami, siedziałem w kapsule 
wiele godzin i trzęsąc się ze strachu obserwowałem przez 
kamery pusty, górzysty krajobraz, zastanawiając się, czy ten 
świat da mi schronienie, czy też zabije mnie.  
   W końcu otworzyłem śluzy i po chwili wciągnąłem do płuc 
łyk Nieznanego. Żyłem dość długo, by wziąć jeszcze jeden, po 
nim następny i następny. Rozluźniłem się nieco.  Wraz ze 
świeżym powietrzem do wnętrza kapsuły wsączać się zaczęły 
głosy tego świata. Gdy posłuchałem ich uważniej, coś mnie w 
nich tknęło, tak że niemal zahipnotyzowany, zapomniawszy o 
strachu, wyszedłem powoli na zewnątrz. Był w tych dźwiękach 
cichy rytm. Subtelny, wybijany odgłosami spadających 
skalnych odłamów, gdzieś daleko. Potem przyszła melodia. 
Dzień z najstraszniejszego stał się najpiękniejszy. Wyobraź 
sobie, że traktujesz całą planetę jako instrument. Gromy 
przetaczają się na twoje skinienie, pulsują basowo, podczas 
gdy porywisty wiatr świszcze w głębokich wąwozach i wyje 
przeraźliwie dzikim wirem, spadając w głąb kamienistych 
rozpadlin. Deszcz szumi w tle, to narastając, to słabnąc, 
wyżej, niżej. Były tam jeszcze inne dźwięki. Szum morza. 
Wybuchy gazowych wulkanów. Muzyka trwała przez wiele dni, 
stając się powoli coraz głośniejszą. Trafiłem na sam 
początek wielkiej planetarnej symfonii. Nie miałem co do 
tego wątpliwości, bowiem muzyka, chociaż obca, nieludzka, 
brzmiała zbyt wyraźnie, by mogła być jedynie przypadkowym, 
chaotycznym echem przyrody. Nie było w niej chaosu. 
Wsłuchiwałem się w nią całymi godzinami i nauczyłem się 
rozumieć jej zawiłe harmonie i rytmy. Wszystko wokół zdawało 
się być jej podporządkowane. Ziemia pod stopami wibrowała 
zgodnie z nią, tak samo jak zgodnie z nią szumiało źródełko, 
które znalazłem opodal. Uratowało mi życie, chociaż i tak 
nie bałem się już śmierci, bo byłem jak w transie. Każda 
część mojego ciała zdawała się poddawać muzyce. Czułem 
dziwną jedność nawet z otaczającymi mnie nielicznymi 
miejscowymi roślinami i zwierzętami. Stanowiliśmy wszyscy 
część dzieła. A potem Ich zobaczyłem. To znaczy jednego z 
nich.  Niezwykłą istotę w pojeździe sunącym nisko nad 
powierzchnią ziemi, ciągnącą za sobą świetlistą kulę 
Talentu. Wybrał ten skrawek kontynentu na partię solową, 
podobnie jak jego towarzysze w innych częściach globu, 
pozostając jednak cały czas w granicach przewodniego tematu. 
Leciał przed siebie, grając na wszystkim, co napotkał. Każda 
struktura geologiczna, każde meteorologiczne zjawisko, 
którego tknął, stawało mu się posłuszne; każde wydając inny, 
niepowtarzalny dźwięk, na jedno skinienie zajmując 
odpowiednie miejsce w lejącym się bezustannie strumieniu 
improwizacji. Istota spojrzała na mnie, po czym poleciała 
dalej, jakbym nie istniał. Mimo to poczułem się szczęśliwy, 
bowiem zrozumiałem, że jestem jedynym, przypadkowym 
słuchaczem, chociaż ta symfonia nie była stworzona dla 
nikogo poza nią samą.  
   Gdy odnalazła mnie ekipa ratunkowa, muzyka już milkła.  
Straszliwym dysonansem wdarł się w nią ryk silników 
lądownika. Żaden z ratowników nie wyłowił jej spośród 
naturalnych odgłosów planety. Ja zaś nie mówiłem nic.  Ponoć 
potulnego zaprowadzono mnie do statku i odlecieliśmy do 
kliniki na Suesse, gdzie jeszcze przez wiele tygodni nie 
mogłem odzyskać kontaktu z rzeczywistością.  Nie postradałem 
jednak zmysłów. Wydobrzałem.  Po paru latach zaś udało mi 
się kupić własny, mały prom i wróciłem w to miejsce. Wciąż 
tam byli i przyjęli mnie.  Stanowiłem dla nich swoistą 
ciekawostkę. Myślę, że trochę ich bawiłem. Pewnie dlatego 
zdecydowali się przekazać mi cząstkę swych umiejętności, 
którą potrafiłem zrozumieć.  
   Są duzi. Znacznie potężniejsi od nas. I znacznie starsi. 
Potrafią też nieporównanie mocniej odczuwać i przeżywać 
muzykę. Dopiero później uświadomiłem sobie, że to, co 
słyszałem, było zaledwie fragmentem tego, co naprawdę 
tworzą, choćby dlatego, że moje ludzkie ucho odbierało 
niewielki zakres ich dzieła. Pojęcie "słuchu absolutnego" 
nabiera przy nich nowego znaczenia... To rasa prawdziwych 
artystów. Z urodzenia. Dlatego rozumieli moje tęsknoty i 
pozwolili mi przebywać wśród siebie. Podobnie jak ja, 
wędrują  przez kosmos, ciągnąc za sobą bagaż wypływających z 
głębi jestestwa melodii. Oni jednak odwiedzają tylko 
nie zamieszkane planety i grają wyłącznie dla własnej 
satysfakcji. Świat, który wybiorą, staje się ich domem na 
wiele stuleci, dopóki nie znudzą im się jego głosy. Jest ich 
niewielu, dlatego nie kolonizują planet, zakładają jedynie 
konieczne do przetrwania instalacje. To właśnie one są 
źródłem mocy pozwalającej im dyrygować przyrodą. Dysponują 
naprawdę niesamowitą technologią. Jednak wielką część 
energii czerpią też z innego źródła, z tego, co chcąc mi to 
jak najprościej opisać, określili jako "talent". Nie jest to 
jednak definicja. Nie ma w naszym języku słowa, które byłoby 
tu odpowiednie, choćby w przybliżeniu. Ich "talent" to 
czysta, rzeczywista twórcza moc, która płynie z ich wnętrza, 
a którą rozwijali przez milenia. Jest tak wielka, że potrafi 
się wizualizować, przybierać widzialną dla nas formę. 
Wygląda wtedy jak małe słońce... Bardzo bym chciał jeszcze 
kiedyś usłyszeć, jak grają.  

   Tu zamilkł, jakby zawstydzony, że tak się otworzył przed 
obcym. Apenx też przez chwilę nic nie mówił, tylko siedział 
zadumany.  
   - Piękna opowieść - powiedział w końcu, szczerze 
poruszony, chociaż nie do końca pewny, czy wierzy obcemu, 
czy nie.  
   - Opowieść? - Zeb popatrzył na niego z tajemniczym 
uśmiechem. - Tak, opowieść. Ale prawdziwa.  Przywiozłem ze 
sobą pewną cząstkę ich wiedzy i zamierzam obdarować nią 
ludzi. Chcę ich uczynić tak szczęśliwymi, jak ja się 
poczułem.  
   - Obawiam się, że nikt nie będzie chciał cię słuchać.  Ja 
owszem, lecz w barze panują inne prawa niż tam, za drzwiami. 
Myślę, że nikt ci nie uwierzy. Nie będziesz traktowany 
serio. Znasz ludzi...  
   Przybysz niespodziewanie się obruszył.  Chyba 
wytrzeźwiał, bowiem schował się ponownie pod pancerzem 
prywatności, rzucając nieprzyjazne spojrzenie. Apenx 
zrozumiał, że był świadkiem chwili słabości człowieka, który 
teraz wyczuwał w nim zagrożenie.  
   - Znam ludzi - powiedział Zeb, podnosząc się z miejsca. - 
Wiem o nich parę rzeczy, których sami sobie nie 
uświadamiają. Mylisz się twierdząc, że nie będą mnie 
słuchać. Bardzo się mylisz.  
   Założył płaszczak i wyszedł. Apenx zobaczył, że w barze 
nie ma już żadnych gości. Przez otchłanie ciszy dryfowała 
cicha melodia z niewidocznych głośników.  
   
   Kilka dni po tym spotkaniu, gdy Apenx wrócił już do 
swojej jednostki, niespodziewanie nocą rozjazgotały się 
dzwonki i syreny. Postawiono ich w stan pogotowia, wyrywając 
z ciepłych otchłani snu. Gdy wbiegli do sali odpraw, 
rojenia, że może to tylko próbny alarm, rozwiały się. Na całej 
planecie wybuchła prawdziwa panika spowodowana 
nie wyjaśnionym, niesamowitym zjawiskiem. Najpierw wysiadło 
zasilanie wszystkich trzech aglomeracji. Zupełnie jakby coś 
wyssało z sieci całą energię, chociaż nie było na tym globie 
żadnego urządzenia, które zużywałoby choćby dziesiątą część 
jej zasobów. Potem przyszedł złowieszczy 
pomruk i powoli począł przeradzać się w coraz silniejsze 
fale dźwięków. Zdawały się płynąć zewsząd i znikąd. Otaczały 
ze wszystkich stron coraz bardziej przerażonych ludzi, a ci 
zaczynając odchodzić od zmysłów, kręcili się w kółko, 
próbowali  uciec poza zasięg przytłaczającego fenomenu. Nie 
było ucieczki. Nawet tutaj, w najgłębszym bunkrze, chociaż 
początkowo nie zdawali sobie z tego sprawy, żołnierze 
odczuwali  niepokojące wibracje. Nie panikowali jednak. To 
oni mieli opanować panikę. Przejąć kontrolę nad strumieniem 
przerażonych ludzkich istnień, które zaczęły umykać z 
planety, czymkolwiek się dało, powodując katastrofy na 
niskich orbitach. Tysiące szturmowały bramy lotnisk i 
kosmoportów, tłumy ścierały się na ulicach, tratując 
nawzajem. Już w tej chwili była to największa katastrofa w 
historii tego układu planetarnego.  
   Nic nie było w stanie przemówić do oszalałych ze strachu 
gromad. W dodatku władze nie miały ludziom nic do 
powiedzenia. Natężenie histerii rosło, nawet 
perswazja uzbrojonych oddziałów nie była skuteczna.  
   Lecz Apenx już wiedział. Leciał promem ze swymi ludźmi i 
usilnie wypatrywał celu. Nie stanowili przecież zwykłej 
jednostki liniowej. Byli szturmowcami, wyznaczono ich do 
patrolowania kontynentu i niszczenia ewentualnych źródeł 
zagrożenia. Ich rozpylacze miały służyć nie do popychania 
ludzkich stad, ale do obrócenia w fafuł tego, co przerażało 
i powodowało zamęt.  
   Efekt psychologiczny był straszny. Większości mieszkańców 
planety dźwięki jawiły się jako coś nienaturalnego i 
groźnego. Chociaż stanowili społeczeństwo, które wobec 
każdej nowości przechodzi obojętnie, traktując jej 
pojawienie się jako normę, teraz przerazili się! Dlaczego? 
Czyżby obudziły się w nich skrywane tęsknoty i pragnienia, 
których odkrycie raziło ich niczym grom? Uciekali, gdyż 
uświadamiali sobie jakąś stratę, wewnętrzną pustkę, o której 
zapomnieli, a która pojawiła się znowu i zabolała?  
   Apenx dumał nad tym w kabinie ze słuchawkami na uszach, 
wsłuchując się w niesamowity utwór. Muzyka robiła wrażenie. 
Była zapewne szatańska. Szalona i - według ludzkich miar - 
bliska doskonałości. Już sam ten fakt przerażał. Muzyka 
całkowicie odmienna od tej, którą wyszperać można w 
sterylnych otchłaniach molekularnych bibliotek. Zdawała się 
bardziej pierwotna i przez to może bardziej ludzka? Czy to 
właśnie było w niej najbardziej zatrważające? Świadectwo, 
jak daleko człowiek odszedł od siebie samego?  
   "Nieźle" - pomyślał Apenx ściągając słuchawki. "Ale nie 
dość dobrze jak na mesjasza. Ach, ci mesjasze. Wszyscy kończą 
podobnie, niech ich..." 
   Okazało się, że straty moralne to jeszcze nie wszystko. 
Jedyny, mały i niestabilny geologicznie kontynent planety 
też nie wytrzymał szoku. Liczne na nim aktywne sejsmicznie 
obszary teraz rozbudziły się i siać zaczęły nowym typem  
zniszczenia. Apenx widział z wysokości pojazdu rozwierające 
się z głuchym łoskotem szczeliny w ziemi - źródła 
nieprzewidzianych fałszów.  
   - Partacz - skomentował pod nosem. Nabrał ochoty, by 
porządnie skląć owego artystę, lecz nie zdążył. Rozważania 
przerwał mu koordynator Mirca podpływając na 
przeciwprzeciążeniowym fotelu.  
   - Co jest? - spytał Apenx, odwracając się w jego stronę.  
   Mirca zapalił holo przedstawiające powierzchnię globu.  
      - Proszę spojrzeć na to - powiedział tonem 
wyjaśnienia.  - Te czerwone plamki to ogniska, z których 
rozchodzą się wibracje. Jest ich piętnaście rozmieszczonych 
równomiernie na całym kontynencie oraz dodatkowo dwie na 
Południowym Archipelagu. Wszystkie powoli przemieszczają się 
w różnych kierunkach.  
   - To już coś, Mirca. - Apenx w zamyśleniu drapał się w 
podbródek. - Czemu jednak Dowództwo nie namierzyło ich od 
razu i nie wysłało tam ludzi?  
   - Ja też nie znalazłem ich od razu. Są sprytnie 
wkomponowane w dźwiękowe tło. Żadne filtry nie mogły ich 
wyłuskać...  
   Apenx spojrzał pytająco. Mirca niespeszony przebiegł 
palcami po terminalu.  
   - To mi pomogło - powiedział z uśmiechem. - Znalazłem to 
w GalacNecie. Program edukacyjny "Muzyka wielu wymiarów, jak 
słuchać rozumieć i komponować". To straszny zabytex. Używano 
go jeszcze w czasach powszechnej edukacji. W każdym razie 
pozwolił mi wyłowić poszczególne, hm... instrumenty.  
   - Co nam to daje?
   - Moment. To nie wszystko. Ogniska obejmują dość duże 
obszary. A ich środek nie dał się dokładnie wyznaczyć. Ze 
zdjęć satelitarnych - tu wyświetlił je nad hologramem - 
widać, że są to różne typy krajobrazu, bardziej lub mniej 
zurbanizowane, ale nigdy dzikie.  Poleciłem komputerowi, by 
przeanalizował zarówno zdjęcia, jak i dane tych obszarów z 
CentInfoBanku i znalazł elementy wspólne. Oto, co się 
okazało, wszędzie w ogniskach znajdują się mobfarmy. Niby 
nic niezwykłego, jednak tempo przemieszczania się ognisk 
odpowiada średniej roboczej prędkości mobilnej stacji rolno-
produkcyjnej, czyli jakieś 5 milijednostek velocytności...  
Czy nie powinniśmy powiadomić Dowództwa?  
   - Nie. Podjęcie odpowiedniej decyzji zajmie im zbyt dużo 
czasu.  
   - Tyle samo czasu zajmie nam neutralizowanie wszystkich 
farm po kolei.  
   - Musimy znaleźć tylko tę jedną. Nasz przeciwnik jest 
sam... Do kogo należą farmy?  
   Mirca powtórzył to pytanie komputerowi, a ten grzebnąwszy 
w przepastnych zasobach planetarnych danych wnet pospieszył 
z odpowiedzią. Mirca przeczytał.  
   - Wszystkie należą do spółki F-Ind Brracae. Wszystkie 
zakupione zostały niedawno, najdalej trzy tygodnie temu. I 
wszystkie należą do klasy M-12, używane, pochodzą z różnych 
źródeł.  
   Apenx słuchał jednym uchem, na drugie ponownie 
naciągnął słuchawkę. Po chwili zapytał: 
   - Gdzie według ciebie znajduje się nasz Maestro? Jaką 
partię wybrał? Przecież nie może grać równocześnie na 
wszystkich instrumentach...  
   - Może, jak to się mówi - degerować... Nie! Dyrygować.  
Może stoi gdzieś z boku, niesłyszalny.  
   - Aha! - podchwycił Apenx. - Sprawdźmy, czy spółka 
Brracae posiada inne obiekty na tej planecie.  
   - To informacje poufne... Ciężko mi do nich dotrzeć.  
Chociaż... O już! - Mirca znowu uśmiechnął się z dumą. - 
Oczywiście jest jeszcze jedna farma M-12.  Jednak jej 
lokalizacja jest nieznana. Brak śladów. Obawiam się, że 
jednak Dowództwo będzie musiało zniszczyć cele z orbity.  
   - Mają strzelać do cywilów? Przecież nie wiadomo, kto 
jest w pobliżu. Dajmy naszemu przeciwnikowi jeszcze chwilę. 
Czy myślisz, że jest próżny?  
   - Nie rozumiem.
   - Posłuchaj.
   Obaj włożyli słuchawki. Symfonia rozwinęła się już i 
wiele wskazywało, że zmierza w kierunku szalonego apogeum.  
   - Czy myślisz, że odmówi sobie przyjemności osobistego 
odegrania partii solowej? - zapytał Apenx. - Zobaczmy.  
   
   I zobaczyli. A także usłyszeli, gdy tylko to do nich 
dotarło.  Apenx rzucił szybki rozkaz i prom wykonawszy 
piękny, płynny zwrot pomknął w kierunku tego, co na 
hologramie Mircy objawiło się jako osiemnasta czerwona 
plamka.  
   - Maestro, przybywamy! - krzyknął Apenx, uaktywniając 
terminal uzbrojenia.  
   - Sęporóg 4! - zaśpiewał komunikator. - Dlaczego 
wychodzicie z korytarza patrolowego? Podać przyczyny!  
   - Mamy awarię.. hę.. systemu nawigacyjnego! - Mirca 
dobrze znał swoje zadania. Nim kontrola lotów zdążyła 
odpowiedzieć, dodał: 
   - Chyba. Bo kontrolery nie wykazują żadnych uszkodzeń.  
Dlatego nie macie odczytu. A nam siadają po kolei wszystkie 
systemy... Co? Centrala! Nie słyszę was! Nie słyszę w...  
   Tu Mirca zaserwował przygotowaną specjalnie na takie 
okazje wiązankę zakłóceń i przerwań. Jednocześnie odłączył 
od sieci komputer pokładowy, żeby uniemożliwić kontroli 
wtargnięcie do jego pamięci i odkrycie podstępu.  
Przynajmniej chwilowe, tylko żeby zyskać kilka cennych 
minut. Tyle wystarczało.  
   
   Kiedy dolecieli na miejsce, okazało się, że przeciwnik w 
grze o planetę był przygotowany na podobne nieprzyjemności. 
Wezwania do poddania nie przynosiły rezultatów. Gdy po 
wylądowaniu spróbowali wkroczyć na teren farmy, ostrzelały 
ich automaty bojowe. Cała chmara ruszyła bez osłony, niczym 
oszalałe, ranne zwierzęta, nie dbając o to, że jest to ich 
ostatnia szarża.  
   - Dajcie nam osłonę! - wrzasnął w komunikator Apenx.  
Prom leniwie unosił się nad farmą, pojedynczymi strzałami 
rozbijając samobójcze maszyny. Te wciąż nacierały, 
niezrażone widokiem pogiętych korpusów poprzedników.  
   Apenx wściekle przynaglał pilotów.
   - Rozwalcie te puszki! Wszędzie ich pełno!
   - Nie możemy użyć ciężkiego uzbrojenia. Jesteście za 
blisko. Właściwie w samym środku stada. - Głos Mircy był jak 
zwykle spokojny. Apenxa wprawiło to w jeszcze większą złość.  
   - Aaaargh! - krzyknął, odbezpieczając rozpylacz. - Za mną 
klonki regenerowane! Pokażemy temu bydlaxowi prawdziwą 
sztukę!  
   Wybiegł zza rogu i władował serię w najbliższy automat. 
Żołnierze wysypali się tuż za nim.  
   - Tak się gra, Maestro! Cóż za staccato! - ryczał biegnąc 
w kierunku centralnych zabudowań platformy. - My tutaj mamy 
własną muzykę, graną od pokoleń i niemniej niszczycielską! 
Nie potrzebujemy twojej!  
   Wtedy zza jednego z silosów dał się słyszeć szum silników 
i w chwilę potem zobaczyli mknący w górę kształt małego 
pojazdu. Mistrz uciekał, zostawiając muzyków i instrumenty. 
Jeśli zaś zabierał ze sobą swój Talent, musiał on być bardzo 
mały, bo wcale go nie było widać.  Ostatnim dźwiękiem 
cichnącej symfonii była eksplozja budynków farmy. Artyści 
wszak zawsze zazdrośnie strzegą swoich sekretów.  
   
   Tak kończy się ostatnia część trylogii o Yanie Apenxie, 
gwiezdnym knechcie o filozoficznych ciągotach. Znowu 
zwyciężył, chociaż ilekroć tak się dzieje, on zawsze 
zastanawia się, co mu to właściwie dało. Oczywiście, poza 
awansem i orderem, który tym razem dostanie - jak mówi - "za 
niszczenie dóbr kultury".  
   W ostatnich scenach widzimy go stojącego wśród zgliszczy, 
z dymiącym rozpylaczem w ręce. Patrzy w górę, gdzie znika w 
przestworzach jeszcze jedna tragiczna postać, tak mało per 
saldo ważna w skali kosmicznej. Apenx zaś stoi twardo na 
uspokajającym się gruncie i salutuje, mówiąc w myślach: 
   "Idź grać gdzie indziej. Masz talent, chociaż pewnie 
mieścisz go w kieszeni. Masz talent, ale, powiedzmy sobie 
szczerze... hm... nie pasujesz tutaj." 
                                         Mateusz Józefowicz

                     MATEUSZ JÓZEFOWICZ
   Urodził się w 1974 roku w Toruniu. Student IV roku 
Archeologii Uniwersytetu im. Mikołaja Kopernika. Od lat 
czytuje "NF" i pisuje do szuflady; jego literaccy mistrzowie 
to Lem, Gene Wolfe i oczywiście Tolkien. Pasjonuje Mateusza 
kulturoznawstwo i wielka zmiana ostatnich lat, 
dotykająca naszych korzeni, przeszłości i przyszłości. Można 
próbować ją wyrazić i środkami klasycznej SF, i fantasy, ale 
najlepiej (według Józefowicza) w ironicznej formie, leżącej 
na skrzyżowaniu zmodyfikowanych konwencji. Nie licząc shortu 
o groteskowym (daremnym?) Bohaterze, opublikowanego przed 
miesiącem, to "Power Flower" jest właściwym debiutem młodego 
autora.
                                                      (mp)

