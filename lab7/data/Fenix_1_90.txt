NUMER 1'90
MIKROPOWIEŚĆ:
John W. Campbell "Kim jesteś?"
OPOWIADANIA:
Krzysztof Kochański "Pies Śmierci"
Mirosława Sędzikowska "Aluś Karson i Kapadocki"
PUBLICYSTYKA:
Marek Oramus "Brzydkie kaczątko" 
STAŁE DZlAŁY:
Z ansibla
Książka i film
Recenzje 
FENIX - miesięcznik literacko filmowy


Wstępniak
OD REDAKCJI
"Przyleciało z kosmosu i jest s t r a s z n e - co to takiego?" Sądzę że zagorzali miłośnicy gatunku, z myślą o których przyrządzamy "Fenixa", nie będą mieli z rozwiązaniem tej zagadki najmniejszego kłopotu. Gdyby jednak, pomieszczona w niniejszym numerze porcja kosmicznych straszydeł powinna w tym pomóc. Mikropowieść Campbella prezentujemy w ramach rewindykacji nie znanej dotąd w Polsce klasyki gatunku. Fakt, że wielu bardzo przywiązanych do SF autorów i krytyków, walczących uparcie o wyniesienie fantastyki do rangi "prawdziwej" literatury i o otoczenie jej należnym szacunkiem, wolałoby się zapewne do takiej klasyki nie przyznawać Chyba niesłusznie. Jeśli dobrze poszperać w historii każdej z dziedzin sztuki, zażywających dziś sławy wysokoartystycznych dostarczycieli metafizycznych, niedostępnych maluczkim dreszczy - niechybnie prędzej czy później trafi się na jarmarczną tandetę. Nie ma zatem sensu zapierać się własnych korzeni, rozsądniej będzie raczej uświadomić sobie, jak długą drogę przeszła science fiction w ciągu ostatnich kilkudziesięciu lat i poczuć z tego dumę
Pomogą w tym Państwu również zamieszczone w tym numerze opowiadania polskie. Krzysztofa Kochańskiego przedstawiać miłośnikom fantastyki nie muszę Jego "Zabójca czarownic" zrobił przed sześciu laty istną furorę zdobywając nagrodę miesięcznika "Fantastyka" i dystansując wszystkich konkurentów w przeprowadzonym przez kluby plebiscycie na najlepsze opowiadanie polskie. Ciepło przyjęto także inne nowele i pierwszą samodzielną książkę Kochańskiego. Po tym brawurowym debiucie przyszło długie milczenie, wywołane rozlicznymi przyczynami, których nie będziemy tu wyszczególniać - grunt, że mamy to za sobą, koszaliński autor wyraźnie wraca do dawnej formy i zapewne jeszcze nieraz ucieszy czytelników.
Mają natomiast Państwo prawo nie znać Mirosławy Sędzikowskiej, która publikowała dotąd stosunkowo niewiele (głównie w "Fikcjach i Faktach"). Mieszkanka podtoruńskiej Chełmży chadza po fantastyce własnymi drogami, pisując opowiadania pełne ciepła i humoru. W Klubie Twórców mawia się o niej jako o "naszej wunderwaffe". Zobaczymy, jak ta tajna broń na Państwa zadziała.
O miłości i nienawiści do fantastyki pisze tym razem Marek Oramus; bardziej statecznie, jak na autora i krytyka o ustabilizowanej pozycji przystało. Ruszają też do akcji nasi recenzenci. Uprzedzamy: każdy z oceniaczy "Fenixa" odpowiada za swoje poglądy sam. Do państwa należy wybór, którego z nich obdarzyć zaufaniem, a którego nie. Redakcja ze swej strony starać się będzie tylko o to, by ich praca nie przerodziła się w archeologię - to znaczy, by recenzowali oni pozycje, które w chwili ukazywania się numeru wciąż jeszcze są dostępne w księgarniach.
Zabrakło natomiast tym razem nagród. Bijemy się w piersi i obiecujemy wyrównać poziom Nebul i Hugo w następnych numerach. Przykro nam też, że nie zdołaliśmy jeszcze uruchomić wszystkich zaplanowanych stałych rubryk, ale mam nadzieję, że najświeższe wiadomości z ansibla Wiktora Bukato osłodzą Państwu z nawiązką gorycz zawodu. Jak widać wciąż jeszcze nie wzięliśmy się należycie do roboty. Skąd zatem ten radosny, beztroski ton niniejszego wstępniaka? Cóż, proszę Państwa, jest wiosna, przyroda, a z nią i SF, budzi się z letargu, udało się mimo wszelkich przeszkód uruchomić pismo... Wybaczcie nam tę chwilę błogiego samozadowolenia. Liczę zresztą, że wkrótce poczta dostarczy nam pierwsze listy z miażdżącą krytyką naszych poczynań, które rychło przywrócą nas do porządku.

Rafał A. Ziemkiewicz

John W.Campbell, jr (Don A. Stuart)



Kim jesteś?
(Who goes there?)
Przełożyła Stefania Szczurkowska
1.
Wszędzie cuchnęło. Przedziwny, przyprawiający o mdłości smród, na jaki natknąć się można tylko w skutych lodem barakach antarktycznego obozu, był mieszaniną zaduchu, parującego ludzkiego potu i intensywnego fetoru stopionego foczego łoju: Odór mazidła walczył ze stęchłym smrodem zmoczonych potem i śniegiem futer. Powietrze wypełniał drażniący swąd przypalającego się gotowanego tłuszczu, tłumiąc całkiem już przyjemny zapach psów.
Dołączał się do tego odór oleju maszynowego, kontrastujący ostro z obrzydliwą wonią garbowanej skóry i rzemieni na uprząż. Mimo wszystko z owego pomieszanego fetoru istoto ludzkich, psów, maszyn, kuchni wybijało się coś jeszcze obrzydliwszego. Była to woń osobliwa, od której włos jeżył się na głowie - woń obca w świecie rzeczy i ludzi: I był to zapach istoty żywej, pochodził jednak z czegoś, co leżało na stole, związane sznurem i zawinięte w brezent; z czegoś, co ociekało powoli i systematycznie na masywne deski, mokre i nędzne, w nie osłoniętym, oślepiającym świetle elektrycznym.
Blair, biolog wyprawy; niski i łysy jak kolano, szarpnął nerwowo tkaninę, odsłaniając ciemny lód, i natychmiast gorączkowo naciągnął brezent z powrotem. Jego drobne, ptasie ruchy, wykonywane z tłumioną gorliwością, odbijały się tańczącym cieniem na brzegach zawieszonej pod niskim sufitem brudnoszarej bielizny. Równiutki kosmyk siwiejących włosów opasujących jego łysą czaszkę otaczał komiczną aureolą ocienioną głowę.
Komendant Garry podszedł do stołu, odsuwając na bok zwisające luźno nogawki bielizny. Wolno przebiegał oczyma ludzi, ściśniętych jak śledzie w beczce wewnątrz budynku administracyjnego. Jego wysoka postać wyprostowała się wreszcie.
- Trzydziestu siedmiu. I wszyscy tutaj - skinął głową. Mówił niskim głosem, którego ton zdradzał wyraźne oznaki władzy wynikające tak z charakteru, jak i z funkcji dowódcy.
- Znacie w skrócie historię tego znaleziska, na które natknęła się Druga Wyprawa Polarna. Naradzałem się już z moim zastępcą McReadym i z Norrisem, jak również z Blairem i z doktorem Copperem. Są różnice zdań, a ponieważ dotyczy to całej grupy, sprawiedliwość wymaga, aby wypowiedzieli się wszyscy uczestnicy wyprawy.
- Poproszę McReady'ego o podanie wam szczegółów tej historii, ponieważ byliście wszyscy zbyt zajęci własną pracą, by dokładnie śledzić działania innych. McReady?
Wyłoniwszy się z niebieskiego od dymu dalszego planu, McReady - jak postać z jakiejś zapomnianej baśni, jak majacząca groźnie statua z brązu, w której trwało życie - ruszył w ich stronę. Miał sześć stóp i cztery cale wzrostu. Zatrzymał się przy stole, a potem wyprostował, w charakterystyczny sposób spoglądając w górę, aby upewnić się, czy pod belkami niskiego stropu wystarczy miejsca na głowę. Miał wciąż na sobie gruby, wściekle pomarańczowy skafander, który na jego olbrzymim ciele wyglądał wcale nieźle. Nawet tutaj, pod dachem, cztery stopy od nanoszącego śnieg wiatru, hulającego po antarktycznej pustyni, wdzierał się ziąb zamarzniętego lądu, tłumacząc szorstkość tego człowieka. Człowieka z brązu, z wielką rudobrązową brodą i bujnych włosach tego samego koloru. Z brązu miał dłonie, żylaste, jakby owinięte powrozami, które na przemian zaciskały się i otwierały. Nawet głęboko osadzone pod grubymi brwiami oczy wyglądały jak odlane z brązu.
Z ostrych, twardych rysów jego twarzy i dźwięcznych tonów niskiego głosu, dawało się odczytać stalową wytrzymałość, która nie zmniejszała się z latami.
- Norris i Blair zgadzają się co do jednego: zwierzę, które znaleźliśmy, nie pochodzi z Ziemi - powiedział. - Norris obawia się, że może w tym tkwić jakieś niebezpieczeństwo. Blair twierdzi, że nie ma żadnego.
Wrócę jednak do tego, w jaki sposób i dlaczego znaleźliśmy to stworzenie. Zanim tu przybyliśmy, wydawało się, że punkt ten znajduje się dokładnie na południowym biegunie magnetycznym Ziemi. Igła kompasu skierowana jest prosto w dół, wszyscy o tym wiecie. Bardziej czułe przyrządy fizyczne, przyrządy sporządzone specjalnie na tę wyprawę w celu badania pola magnetycznego, wykryły dodatkowe oddziaływanie - dodatkowe i słabsze pole magnetyczne znajduje się około osiem- dziesięciu mil stąd na południowy zachód. 
Druga Wyprawa wyruszyła, aby je zbadać. Nie ma potrzeby wchodzenia w szczegóły. Znaleźliśmy źródło, chociaż nie był to ani olbrzymi meteoryt, ani magnetyczna góra, którą Norris spodziewał się odkryć. Oczywiście, że ruda żelaza jest magnetyczna, żelazo bardziej, a niektóre specjalne rodzaje stali jeszcze bardziej. Z pomiarów powierzchniowych wynikało, że odkryty drugi biegun jest mały: tak niewielki, iż jego oddziaływanie magnetyczne ma wprost śmieszną wartość. Żadna ze znanych substancji magnetycznych nie oddziaływałaby w taki sposób. Sondowanie wykazało, iż pole znajduje się na głębokości stu stóp pod powierzchnią lądolodu.
Uważam, że powinniście wiedzieć, jak wygląda to miejsce. Van Wall mówi, że jest tam rozległy płaskowyż, równinna przestrzeń ciągnąca się na odległość ponad stu pięćdziesięciu mil dokładnie na południe od Drugiej Bazy. Nie miał czasu ani paliwa, by lecieć dalej, lecz stwierdził, że równina biegnie dokładnie na południe. Właśnie tam, gdzie to coś było ukryte, znajduje się grzbiet zatopionego pod lodem łańcucha górskiego - granitowy, niewzruszony mur, udaremniający ruch lodów napierających od południa.
Dokładnie czterysta mil stąd na południe znajduje się płaskowyż Bieguna Południowego. Pytaliście mnie przy różnych okazjach, dlaczego ociepla się tu, kiedy nasila się wiatr, i większość z was wie dlaczego. Jako meteorolog założyłem, że nie ma takiego wiatru, który mógłby wiać przy minus sześćdziesięciu stopniach, że tylko wiatr o prędkości mniejszej niż pięć mil mógłby wiać przy minus pięćdziesięciu, nie powodując ocieplenia wskutek tarcia o podłoże, śnieg, lód, no i o samo powietrze.
Przez dwanaście dni obozowaliśmy na krawędzi tej pogrążonej w lodzie góry. Wkopaliśmy obozowisko w głąb niebieskiego lodu, którego większość odparowaliśmy. Przez dwanaście dni z rzędu wiatr wiał z prędkością czterdziestu pięciu mil na godzinę. Wzrastała ona nawet do czterdziestu ośmiu, a czasami spadała do czterdziestu jeden. Temperatura wynosiła minus pięćdziesiąt trzy stopnie. Wzrastała do minus pięćdziesięciu i spadała do minus pięćdziesięciu ośmiu. Z meteorologicznego punktu widzenia było to niemożliwe, a trwało nieprzerwanie przez dwanaście dni i dwanaście nocy.
Gdzieś dalej na południu zmrożone powietrze z płaskowyża Bieguna Południowego ześlizguje się po lodowcu z tej liczącej osiemnaście tysięcy stóp czaszy do górskiej przełęczy, skąd kieruje się na północ. Musi istnieć jakiś lejowaty łańcuch górski, który kieruje je i porywa na odległość czterystu mil, aby ugodziło w ten otwarty płaskowyż, na którym odkryliśmy drugi biegun. Trzysta pięćdziesiąt mil dalej na północ powietrze dociera do Południowego Oceanu Lodowatego.
Ocean jest zamrożony od czasu, kiedy dwadzieścia milionów lat temu zamarzła Antarktyda. Nie było nigdy odwilży.
Antarktyda zaczęła zamarzać dwadzieścia milionów lat temu. Badaliśmy, myśleliśmy, spekulowaliśmy. Przypuszczamy, że stało się coś takiego:
Coś przyleciało z Kosmosu, jakiś statek. Widzieliśmy go tam, w niebieskim lodzie, coś w rodzaju łodzi podwodnej bez kiosku i sterów wysokości, o długości dwustu osiemdziesięciu stóp i średnicy czterdziestu pięciu w najgrubszym miejscu.
- No i co ty na to, Van Wall? Z Kosmosu?!
- Tak, ale dokładniej wyjaśnię to później - ciągnął McReady pewnym głosem.
- Statek przyleciał z przestrzeni, sterowany i unoszony dzięki siłom nie odkrytym jeszcze przez człowieka, i jakimś trafem - może coś się wówczas popsuło - wpadł w ziemskie pole magnetyczne. Przyleciał tu na południe, prawdopodobnie w sposób nie kontrolowany, okrążając biegun magnetyczny. To dzika kraina, ale gdy Antarktyda wciąż jeszcze zamarzała; musiała być tysiąc razy dziksza. Kiedy ląd ulegał zlodowaceniu, powstawały tu śnieżne zamiecie, wiry, zaspy i opady świeżego śniegu. Trąby powietrzne musiały być szczególnie silne, a wiatr gęstym, białym całunem okrywał krawędź schowanej teraz góry.
Statek uderzył dziobem w potężny granitowy mur i roztrzaskał się. Nie wszyscy pasażerowie ponieśli śmierć, pojazd za to musiał ulec zniszczeniu, a mechanizm napędowy zablokowaniu. Norris przypuszcza, że statek dostał się w ziemskie pole magnetyczne. Żadne dzieło istot inteligentnych nie może dostać się we wpływ potężnych sił przyrody tej planety i nie ulec zniszczeniu.
Jeden z pasażerów wydostał się na zewnątrz. Prędkość wiatru, który tam przeżyliśmy, nigdy nie spadała poniżej czterdziestu jeden mil, a temperatura nigdy nie wzrastała powyżej minus pięćdziesięciu stopni. Wtedy wiatr musiał być jeszcze silniejszy. Pędzony wiatrem śnieg tworzył grubą pokrywę. Po zrobieniu kilku kroków stworzenie się zgubiło. - McReady przerwał na chwilę; głęboki, mocny głos ustąpił miejsca huczącemu w górze wiatrowi i niespokojnemu, złośliwemu bulgotaniu w kominie kuchennego pieca.
Nad głowami szalał wicher. Poderwany zawodzącym wiatrem śnieg mknął poziomymi, oślepiającymi smugami w poprzek frontowej części zakopanego obozu. Gdyby ktoś wyszedł z podziemnego korytarza łączącego poszczególne baraki pod śniegiem, zgubiłby się po zrobieniu kilku kroków. Na zewnątrz, na wysokość trzystu stóp wznosiła się w górę smukła, czarna szpila radiowego masztu, którego wierzchołek sięgał czystego nocnego nieba. Nieba; pod którym słaby, jęczący wiatr pędził jednostajnie z jednego krańca na drugi, pod osłoną wijącej się ognistym językiem zorzy polarnej. W oddali horyzont płonął dziwacznymi, wściekłymi kolorami brzasku o północy. Tak wyglądał świt na wysokości trzystu stóp nad Antarktydą.
Niżej panowała biała śmierć. Śmierć kłującego jak igły zimna, pchanego falą wiatru, wysysającego ciepło ze wszystkiego, co było ciepłe. Ziąb i biała mgła wiecznie trwającej zamieci, drobinek pędzącego śniegu, który zaćmiewa wszystko.
Kinner, niewysoki kucharz o pełnej blizn twarzy, skrzywił się. Pięć dni temu wyszedł na powierzchnię, aby wydostać ukryty zapas zamrożonej wołowiny. Wyciągnął go i zaczął wracać, kiedy poczuł gwałtowny podmuch południowego, mrożącego śnieg wiatru. Zimna, biała śmierć, którą powiało po ziemi, oślepiła go po dwudziestu sekundach. Błądził w kółko jak oszalały. Dopiero po pół godzinie ubezpieczeni linami ludzie z obozu znaleźli go w nieprzebytych ciemnościach. Łatwo było człowiekowi - czy stworzeniu - zagubić się już po kilku krokach.
- Niosący śnieg wiatr był wtedy prawdopodobnie jeszcze bardziej niepokonany niż ten, który znamy. - Słowa McReady'ego ożywiły pamięć Kinnera. Przypomniał sobie powitania, przejmująco wilgotne ciepło budynku administracyjnego. - Pasażer statku także nie był, jak się okazuje, do tych warunków przygotowany. Zamarzł w odległości dziesięciu stóp od statku.
Kopaliśmy przejście, aby dotrzeć do statku, i przypadkowo natknęliśmy się na zamarznięte stworzenie. Barclay rąbnął je w czaszkę toporem do cięcia lodu.
Kiedy zobaczyliśmy, co to było, Barclay wrócił do parowego traktora, uruchomił go, i kiedy wzrosło ciśnienie pary, wezwał Blaira i doktora Coppera. Sam źle się wtedy poczuł. Rzeczywiście chorował przez trzy dni.
Kiedy zjawili się Blair i Copper, wycięliśmy bryłę lodu ze stworzeniem w środku, jak je widzicie, owinęliśmy ją i załadowali na traktor w drogę powrotną. Chcieliśmy jeszcze dostać się do tamtego statku.
Dotarliśmy do burty i odkryliśmy, że była z metalu, którego nie znamy. Nasze antymagnetyczne przyrządy ze stopu berylowego nie ruszyły go. Barclay miał w traktorze jakieś stalowe narzędzia, ale i one nawet go nie drasnęły. Przeprowadziliśmy odpowiednie testy, użyliśmy też kwasu z akumulatora, ale bez skutku.
Musieli przeprowadzić pasywację, aby uodpornić w ten sposób magnezowy metal na kwas. Stop zawierał co najmniej dziewięćdziesiąt pięć procent magnezu. Nie wiedzieliśmy jednak o tym, dlatego gdy zauważyliśmy otwartą komorę śluzową włazu, wycięliśmy ją naokoło. W jej wnętrzu, do którego nie mogliśmy się dostać, był tylko twardy lód. Przez małą szczelinę zajrzeliśmy do środka i zobaczyliśmy tam tylko metal i narzędzia. Dlatego zdecydowaliśmy się wzruszyć lód za pomocą materiału wybuchowego.
Mieliśmy ładunku dekanitowe i termit, który działa na lód zmiękczająco. Dekanit mógłby zniszczyć cenne przedmioty, podczas gdy żar termitu stopiłby tylko lód. Doktor Copper, Norris i ja umieściliśmy dwudziestopięciofuntowy ładunek termitowy, założyliśmy przewody i zabraliśmy zapalnik aż na powierzchnię, gdzie czekał traktor parowy Blaira. W odległości stu jardów, po drugiej stronie granitowej ściany odstrzeliliśmy ładunek.
Magnezowy metal oczywiście się zapalił. Ogień wybuchu rozbłyskiwał i przygasał, po czym wybuchł płomieniem. Wróciliśmy biegiem do traktora. Oślepiające światło wzmagało się coraz bardziej. Z miejsca, w którym się znajdowaliśmy, mogliśmy obserwować całe pole lodowe, iluminowane z dołu światłem jasnym nie do wytrzymania; cień statku kładł się ogromnym, ciemnym stożkiem, skierowanym na północ, gdzie mrok już mijał. Trwało to jeszcze przez chwilę. Naliczyliśmy trzy kolejne tajemnicze stwory, którymi mogli być zamrożeni pozostali pasażerowie. Następnie lód zaczął łamać się z trzaskiem i kruszyć o statek.
Dlatego właśnie opowiedziałem wam o tym miejscu. Wiatr, który miótł śniegiem z bieguna, mieliśmy za plecami. Płomienie pary i wodoru zostały rozdarte w białą lodową mgłę. Żarzące się pod lodem ciepło uchodziło w kierunku Południowego Oceanu Lodowatego, nim zdążyło nas dosięgnąć. W przeciwnym razie nie wrócilibyśmy, pomimo osłony granitowego grzbietu.
Zdołaliśmy jakoś zobaczyć w tym oślepiającym piekle olbrzymie powyginane kształty, rozżarzone, czarne kolosy. Przez pewien czas wyrzucały one z siebie szalony żar magnezu. Wiedzieliśmy, że musiały to być silniki. Tajemnica pochłaniana przez żar - tajemnica, która oddałaby planety w ręce człowieka. Tajemnicze mechanizmy zdolne unieść ten statek i napędzać go. Tajemnica, wchłonięta przez potężne ziemskie pole magnetyczne. Zobaczyłem, jak Norris porusza wargami, i schyliłem głowę. Nie słyszałem, co mówi.
Puściła izolacja, czy coś takiego. Naruszone zostało całe ziemskie pole magnetyczne, które wchłonęło statek przed dwudziestoma milionami lat. Zorza na niebie spełzła i cały płaskowyż w tym miejscu skąpał się w zimnym ogniu, który przyćmił wszystko. Topór rozpalił się w mojej dłoni do czerwoności i syczał krusząc lód. Metalowe guziki przy ubraniu stopiły się. Stalowoniebieski płomień wypalał granitowy mur od dołu ku górze.
Potem załamały się z hukiem lodowe ściany. Przez chwilę dał się słyszeć kruchy trzask, podobny do odgłosu suchego lodu prasowanego między przedmiotami z metalu.
Zostaliśmy oślepieni i godzinami chodziliśmy po omacku w ciemnościach, aż oczy wróciły nam do normy. Stwierdziliśmy, że w obrębie mili stopiły się doszczętnie wszystkie zwoje drutu, prądnice, odbiorniki radiowe, słuchawki, głośniki. Gdybyśmy nie mieli traktora parowego, nie przedostalibyśmy się do Drugiego Obozu.
Jak wiecie, o wschodzie słońca Van Wall przyleciał z Wielkiego Magnesu. Wróciliśmy do domu najszybciej, jak było można. Tak wygląda historia tego czegoś - McReady ruchem wielkiej, brązowej brody wskazał leżącego na stole stwora.

2.
Paliło się ostre światło. Blair poruszył się niespokojnie, wykręcając krótkie, kościste palce. Nieduże, brązowe piegi na ich kostkach przesuwały się tam i z powrotem, gdy napinały się ścięgna pod skórą. Ściągnął na bok kawałek brezentu i niecierpliwie spoglądał na stwora wewnątrz ciemnego lodowego bloku.
Wielka postać McReady'ego wyprostowała się nieco. Prowadził dziś chybotliwy, zgrzytający traktor parowy przez czterdzieści mil, pędząc tu, do Wielkiego Magnesu. Usilne 'pragnienie ponownego obcowania z ludźmi zakłócało nawet jego spokój. Drugi Obóz znajdował się w odludnym, pustym miejscu, gdzie od strony bieguna dało się słyszeć wilcze wycie wiatru. Wilczy wiatr nękał go nawet przez sen - wył, przywołując widok złej, ohydnej mordy potwora, który łypał na niego chytrze, kiedy zobaczył go po raz pierwszy przez przezroczysty, niebieski lód, z toporem wbitym w czaszkę.
- Problem polega na tym - przemówił olbrzymiego wzrostu meteorolog - że Blair chce zbadać to coś. Odmrozić, sporządzić preparaty mikroskopowe z jego tkanek i tak dalej. Norris nie uważa, aby to było bezpieczne, Blair natomiast tak. Doktor Copper niemalże zgadza się z Blairem. Norris jest oczywiście fizykiem, nie biologiem. Przedstawia jednak pogląd, który wszyscy powinni poznać. Blair opisał mikroskopijne formy życia, które według biologów istnieją nawet w tym zimnym i niegościnnym miejscu. Zamarzają każdej zimy, a odmarzają latem i żyją przez trzy miesiące.
Zdaniem Norrisa stwory te zamarzają i ożywają. Muszą w nich istnieć mikroskopijne formy życia. Tak się dzieje w przypadku każdej znanej nam istoty żywej. Norris obawia się wyzwolenia jakiejś zarazy - nieznanej na Ziemi choroby bakteryjnej - w przypadku rozmrożenia tych mikroskopijnych form, które pozostawały zamrożone przez dwadzieścia milionów lat.
Blair przyznaje, że taki mikroorganizm może zachowywać zdolność istnienia. Prymitywne formy, jak pojedyncze komórki, jeżeli są dokładnie zamrożone, zachowują życie przez długi czas. To zwierzę jest tak samo martwe jak znajdywane na Syberii zamarznięte mamuty. Zorganizowane, wysoko rozwinięte formy życia nie wytrzymują takiego zabiegu.
A mikroorganizmy tak. Norris podejrzewa, że moglibyśmy wyzwolić jakąś chorobę, z którą człowiek nigdy wcześniej się nie zetknął i dlatego byłby wobec niej całkowicie bezbronny.
Blair zaś uważa, że owszem, mogą istnieć takie wciąż żywe zarazki, ale że Norris odwraca sprawę. Człowiek jest na nie całkowicie odporny. Chemia naszego organizmu prawdopodobnie...
- Prawdopodobnie! - Biolog podniósł małą głowę szybkim, jak gdyby ptasim ruchem. Aureola siwych włosów wokół łysej głowy zmierzwiła się, jakby ze złości. - Ha! Wystarczy...
- Wiem - potwierdził McReady. - Ten stwór nie jest istotą ziemską. Nie wydaje się prawdopodobne, żeby skład chemiczny jego organizmu był na tyle podobny do naszego, aby możliwe było zarażenie. Uważam, że niebezpieczeństwo nie istnieje.
McReady spojrzał na doktora Coppera. Lekarz wolno pokiwał głową.
- Nie ma żadnego - stwierdził pewnie. - Człowiek nie może zarażać drobnoustrojów ani być przez nie zarażany, jeżeli te są mu mniej więcej tak bliskie gatunkowo jak węże. Zapewniam was, że węże stoją znacznie bliżej nas niż ten stwór. - Jego starannie wygoloną twarz wykrzywił nieprzyjemny grymas.
Vance Norris poruszył się gniewnie. W tym zgromadzeniu wysokich mężczyzn był raczej nieduży - miał około pięciu stóp i ośmiu cali wzrostu. Krępa, mocna budowa sprawiała, że wydawał się jeszcze niższy. Miał czarne, kędzierzawe, mocne włosy, podobne do krótkich stalowych drucików, szare oczy, barwą przypominające stal. Jeśli McReady był człowiekiem z brązu, to Norris był cały ze stali. Jego ruchy, myśli i zachowanie miały w sobie coś z szybkiego, mocnego impulsu stalowej sprężyny. Nerwy też miał stalowe - mocne, szybko reagujące i równie mało odporne na korozję jak stal.
Obstawał teraz przy swoich poglądach. Ostro ruszył do ich obrony, wybuchając w charakterystyczny dla siebie sposób potokiem szybkich, urywanych słów.
- Do diabła z innym składem chemicznym! - zaczął. - Ten stwór może jest martwy albo i nie, na Boga! Ale on mi się nie podoba. Do licha, Blair, niech zobaczą tego potwora, którego tu hołubisz. Niech zobaczą tego cuchnącego stwora i sami zdecydują, czy chcą go rozmrozić w tym obozie. Jeśli chodzi o rozmrażanie... Trzeba to zrobić dzisiaj wieczorem, w jednym z baraków, jeśli się da. Ktoś... kto pełni straż dzisiejszej nocy? Magnetyczny... aha, Connant. Promieniowanie kosmiczne dziś w nocy... No cóż, będziesz musiał czuwać przy tej swojej mumii, która ma dwadzieścia milionów lat. Rozwiń to, Blair. Nie mogę przecież, do diabła, kupować kota w worku. To może mieć inny skład chemiczny. Nie wiem, co ma jeszcze, ale wiem, że jest w nim coś, czego nie kupię. Jeśli można sądzić po minie - stwór nie jest istotą ludzką, więc być może nie można - był zły, kiedy zamarzał. Ta złość w rzeczywistości wiernie odzwierciedla odczuwaną wtedy przez niego wariacką, obłąkańczą, szaloną nienawiść. Niech nikt z nas nie dotyka nawet tego obiektu.
Jak ci faceci, do diabła, mogą wiedzieć, za czym głosują?! Nie widzieli przecież tych trojga czerwonych oczu i tych niebieskich włosów podobnych do pełzających robaków. Pełzających, do diabła, to robactwo pełza teraz pod lodem!
Nic, co Ziemia kiedykolwiek zrodziła, nie pałało tak nieopisanie wysublimowanym, niszczycielskim gniewem, jak ten malujący się na twarzy stwora, który dwadzieścia milionów lat temu przyglądał się zmrożonemu dziełu zniszczenia. Furiat? Najwyraźniej tak - rozwścieczony, obłąkany szaleniec!
Do licha, odkąd patrzę na tych troje czerwonych oczu, miewam złe sny. Koszmary. Śni mi się, że stwór odtajał i ożył, że nie jest martwy ani też całkowicie nieświadomy tych wszystkich dwudziestu milionów lat, lecz tylko ospały i nadal wyczekujący. Ty także będziesz śnił, a ten przeklęty stwór, do którego Ziemia nie przyznałaby się, będzie tymczasem topniał przez noc w Kosmicznym Domu.
- A ty, Connant - Norris skoczył w kierunku specjalisty od promieniowania kosmicznego - czyż nie będziesz z radością czuwał w ciszy przez całą noc? Wiatr będzie jęczał ponad twoją głową, a ten stwór ociekał wodą... - Przerwał na chwilę i rozejrzał się wokoło.
- Wiem. To nie jest nauka. Ale to... to psychologia. Przez cały następny rok będą śniły ci się koszmary. Mnie śnią się od dnia, kiedy spojrzałem na tego stwora. I dlatego nienawidzę go, bez dwóch zdań, i nie chcę go tutaj. Odstaw go tam, skąd się wziął, i niech zamarznie na następne dwadzieścia milionów lat. Śniły mi się jakieś niesamowite koszmary, że on nie jest zrobiony tak jak my - co zresztą oczywiste - lecz ma innego rodzaju ciało, nad którym może faktycznie panować. Potrafi zmieniać kształty i wyglądać jak człowiek, czatować, by zabijać i jeść...
To nie jest logiczny argument. Wiem, że nie. Tak czy owak, nie ma w tym stworze ziemskiej logiki.
Być może jego ciało ma odmienny skład chemiczny. Możliwe, że i organizmy zarazków różnią się składem chemicznym. Zarazki nie wytrzymałyby tego. Ale... Blair, Copper, co sądzicie o wirusie? Mówiliście, że to zaledwie cząsteczka enzymu. Potrzebowałaby tylko cząsteczki białka, by funkcjonować.
A skąd macie tę pewność, że z miliona możliwych odmian mikroskopowych form życia żadna nie jest niebezpieczna? A co z chorobami takimi jak wodowstręt - wścieklizna, która atakuje każde ciepłokrwiste stworzenie bez względu na jego budowę chemiczną? A choroba papuzia? Czy twoje ciało podobne jest do ciała papugi, Blair? A zwykły rozkład - gangrena, obumieranie tkanek, jeśli chcesz? Te wszystkie choroby nie są wybredne, jeśli chodzi o skład chemiczny atakowanego organizmu!
Blair podniósł wzrok na Norrisa i napotkał jego złe, szare oczy.
- Do tej pory powiedziałeś tylko tyle, że stwór powoduje zaraźliwe sny. Powiedzmy, że ci to przyznam - stwierdził Blair. Zmarszczoną twarz niedużego mężczyzny przeszył szelmowski, trochę złośliwy grymas. - Sam miałem takich kilka. A zatem stwór zaraża snami. Niewątpliwie to nadzwyczaj niebezpieczna choroba.
Co się tyczy innych spraw, masz wyjątkowo błędne wyobrażenie o wirusach. Po pierwsze, nikt nie udowodnił, że teoria o enzymach i cząsteczkach wszystko wyjaśnia. Po drugie, poinformuj mnie, jeśli zarazisz się chorobą mozaikową albo rdzą zbożową. Pszenica jako roślina jest znacznie bliższa składem chemicznym twemu ciału aniżeli ten stwór z innego świata.
A twoja wścieklizna podlega ograniczeniom, ścisłym ograniczeniom. Nie możesz ani zarazić się nią od pszenicy czy ryby, ani jej im przekazać, pomimo że są równoległymi potomkami waszego wspólnego przodka. Przodka, którym ten stwór nie jest; Norris. - Blair skłonił się ironicznie w kierunku spoczywającej na stole, owiniętej brezentem masy.
- No dobrze, rozmroź to przeklęte stworzenie w wannie z formaliną, skoro już musisz to zrobić. Zaproponowałem, aby...
- A ja powiedziałem, że to nie miałoby żadnego sensu. Tu nie ma miejsca na kompromis. Dlaczego przybyłeś tu razem z Komendantem Garrym, aby badać zjawisko magnetyzmu? Dlaczego nie zadowoliłeś się pozostaniem w domu? W Nowym Jorku działa wystarczająca siła magnetyczna. Ja nie mógłbym badać istniejącego kiedyś w tym stworze życia posługując się zanurzoną w formalinie próbką, tak samo jak ty nie możesz uzyskać żądanych informacji w Nowym Jorku. A na dodatek, jeżeli potraktujesz stwora w taki sposób, nigdy już nie zdarzy się duplikat! Rasa, z której pochodzi, wyginęła zapewne w ciągu tych dwudziestu milionów lat kiedy był zamrożony. Jeśli więc nawet pochodzi z Marsa, nigdy nie znajdziemy takiego drugiego. No i nie ma statku.
Istnieje tylko jeden sposób, najlepszy z możliwych. Trzeba rozmrozić go powoli, ostrożnie, i nie w formalinie.
Komandor Garry znów wystąpił naprzód, a Norris cofnął się, mrucząc gniewnie.
- Sądzę, że Blair ma rację, panowie - oświadczył komandor. - Co wy na to?
- To wydaje się słuszne - mruknął Connant. - Może tylko on sam powinien stać i pilnować tego stwora, gdy będzie tajał. - Uśmiechnął się złośliwie, odrzucając z czoła pojedynczy kosmyk włosów koloru dojrzałej wiśni. - Świetny pomysł, swoją drogą, żeby tak czuwał przy tym cholernym małym trupku.
Garry uśmiechnął się delikatnie. Nad grupą przeleciały chichoty i szmer powszechnej aprobaty.
- Bez względu na to, jaki duch tkwiłby w tym stworze, zagłodziłby się na śmierć pozostając tutaj tak długo - rzucił Garry, zwracając się do Connanta. - A ty wyglądasz na osobę, która jest w stanie sobie z nim poradzić. Jako "człowiek z żelaza" powinieneś przecież wyeliminować wszystkie przeciwności.
Connant zadrżał zaniepokojony.
- Nie obawiam się duchów - powiedział. - Zobaczymy tego stwora. Ja...
Blair z zapałem zrywał sznurki. Jednym szarpnięciem odsłonił stwora. Lód w cieple pomieszczenia roztopił się trochę, był przezroczysty i niebieski jak grube, solidne szkło. Lśnił wilgocią i połyskiwał w ostrym świetle nie osłoniętej żarówki.
Obecni zesztywnieli nagle. Stwór leżał na gładkich, śliskich deskach stołu twarzą do góry. Ułamana połowa topora wciąż tkwiła w dziwacznej czaszce. Troje szalonych, przepełnionych nienawiścią oczu płonęło żywym ogniem - jasnym jak świeżo rozlana krew. Płonęły w twarzy otoczonej wijącym się obrzydliwym rojem robactwa - sinych, poruszających się robaków, które pełzały tam, gdzie powinny rosnąć włosy...
Van Wall, sześć stóp wzrostu i dwieście funtów wagi, pilot o stalowych nerwach, wydał dziwne westchnienie ze ściśniętego gardła i potykając się torował sobie drogę na korytarz. Połowa towarzystwa rzuciła się do drzwi. Reszta chwiejnym krokiem odsunęła się od stołu.
Z jednej strony stołu stał McReady i obserwował obecnych; jego potężne ciało wspierało się solidnie na masywnych nogach. Z drugiej strony Norris z odrazą i nienawiścią popatrywał na stwora. Za drzwiami Garry rozmawiał równocześnie ze wszystkimi.
Blair trzymał młot. Lodowy pancerz kruszył się z trzaskiem, ściskany w żelaznych kleszczach, które odzierały stwora z osłony, chroniącej go przez dwadzieścia milionów lat...

3.
- Wiem, Connant, że nie podoba ci się ten stwór, ale on musi być należycie rozmrożony. Mówisz, żeby go zostawić, tak jak jest, aż do czasu naszego powrotu do cywilizacji. W porządku, zgadzam się z tobą, że tam moglibyśmy wykonać robotę lepiej i dokładniej. Tylko jak przedostać się z tym stworem przez równik? Musielibyśmy pokonać z nim jedną strefę umiarkowaną, jedną tropikalną i jeszcze zostałaby nam połowa drogi przez następną strefę, zanim dotarlibyśmy do Nowego Jorku. Nie chcesz pilnować go przez jedną noc, a proponujesz, bym powiesił jego zwłoki w zamrażarce razem z wołowiną? - Blair spojrzał w górę, kiwając zwycięsko łysą, piegowatą czaszką.
Kinner, krępy kucharz o pełnej blizn twarzy, wybawił Connanta z kłopotu udzielania odpowiedzi.
- Ej! Słuchaj no - zaczął. - Jeżeli wsadzisz to coś do pudła z mięsem, to ja, Bóg mi świadkiem, wsadzę tam ciebie, żebyś dotrzymywał mu towarzystwa. Wy, dranie, Wszystko, co się rusza w tym obozie, przywlekliście i zwaliliście na moje stoły i ja muszę to znosić. Ale jeśli tylko wsadzicie coś do mojego mięsa albo do schowka z żywnością, będziecie sobie sami gotować wasze cholerne żarcie!
- Ależ, Kinner, to jedyny stół w Wielkim Magnesie, który jest na tyle duży, żeby przy nim pracować - sprzeciwił się Blair. - Każdy już ci to tłumaczył.
- Jasne. I każdy wszystko tu ściąga. Clark znosi swoje psy po każdej bójce i zszywa je tu, na moim stole. Ralsen wciąga swoje sanie. Do diabła, tylko Boeinga jeszcze tu nie było! Pewnie byście go wtaszczyli, gdyby udało się wam wymyślić sposób na przepchnięcie go przez korytarze.
Komendant Garry zachichotał i wykrzywił się w stronę olbrzymiego Van Walla, pierwszego pilota. Wielka jasna broda Van Walla poruszyła się podejrzliwie, gdy przytaknął z powagą Kinnerowi.
- Masz rację - powiedział. - Jedynie lotnictwo traktuje cię właściwie.
- Rzeczywiście robi się tu ciasno, Kinner - przyznał Garry. - Ale obawiam się, że wszyscy czasem to odczuwamy. W antarktycznym obozie nie ma miejsca na samotność.
- Samotność? A cóż to takiego, do diabła? Widzisz, tak naprawdę do łez wzruszył mnie Barclay, który przedefilował tędy podśpiewując: "Ostatni kawał drewna w obozie! Ostatni kawał drewna w obozie!" Wynosił je, aby zbudować sobie sracz na traktorze. Niech to diabli, bardziej brakowało mi tego serduszka wyciętego w drzwiach, które wynosił, aniżeli widoku zachodzącego słońca. Barclay zabierał nie tylko ostatnią deskę. Porywał z tego przeklętego miejsca resztkę intymności.
Kiedy Kinner znów zaczął swoje wieczne, nieszkodliwe gderanie, grymas uśmiechu pojawił się nawet na wielkiej twarzy Connanta. Uśmiech zgasł jednak, gdy Connant zwrócił swe szare, głęboko osadzone oczy w stronę czerwonookiego stwora, z którego Blair obłupywał lodowy kokon. Duża dłoń Connanta zmierzwiła sięgające ramion włosy i charakterystycznym ruchem założyła opadający kosmyk za ucho.
- Jeśli przyjdzie mi pilnować tego stwora, zdaję sobie sprawę, że będzie tu za ciasno - warknął Connant. - Dlaczego nie rozbijasz dalej lodu? Zapewniam cię, że możesz to robić i nikt nie będzie się wtrącał, a potem możesz nawet powiesić tego stwora nad kotłem parowym. Starczy ciepła. Rozmroziłoby ono natychmiast kurczaka, a w ciągu kilku godzin nawet cały płat wołowiny.
- Wiem - sprzeciwił się Blair i opuścił młot, aby skuteczniej uchwycić go w kościste, piegowate palce. Zapał naprężał jego drobne ciało. - Jednak to zbyt ważne, żeby podejmować jakiekolwiek ryzyko. Nigdy przedtem nie znaleziono czegoś takiego i być może nigdy więcej się to nie zdarzy. To jedyna okazja; jaka kiedykolwiek trafiła się człowiekowi, i należy ją dobrze wykorzystać.
Posłuchaj. Czy wiesz, że ryby, które złowiliśmy niedaleko Morza Rossa, zamarzłyby prawie natychmiast po wyciągnięciu ich na pokład i ożyły ponownie, gdybyśmy rozmrozili je delikatnie? Szybkie zamrażanie i powolne odmrażanie nie zabiją niższych form życia. Mamy...
- Ej, na miłość boską, mówisz, że ten przeklęty stwór ożyje! - wrzasnął Connant. - I ty tego cholernego stwora... Dopuść mnie do niego! Będzie w tylu kawałkach, że...
- Nie! Nie, ty durniu! - Blair skoczył przed Connanta, aby osłonić swoje cenne znalezisko. - Nie! Tylko niższe formy życia. Na litość boską, daj mi skończyć. Nie można odmrażać wyższych form życia i przywracać ich do istnienia. Zaczekaj chwilę, zrozum! Ryba może ożyć po zamrożeniu, ponieważ stanowi na tyle nieskomplikowany organizm, że reaktywowanie pojedynczych komórek wystarcza, aby ożyła. Wszystkie wyższe formy, odmrożone w ten sposób, pozostają martwe. Mimo ożywiania pojedynczych komórek giną, ponieważ aby istniało życie, musi wystąpić współdziałanie całego organizmu. Tego współdziałania nie da się przywrócić. W każdym nie uszkodzonym, poddanym szybkiemu zamrożeniu zwierzęciu istnieje swego rodzaju utajone życie. Jednak w żadnych warunkach nie może zostać przywrócone życie istot wyższych. Są one zbyt delikatne, a ich budowa zbyt skomplikowana. Tutaj mamy istotę inteligentną, stojącą na tak wysokim szczeblu swej ewolucji jak my w ewolucji naszego gatunku. A być może wyżej. Istota ta jest również martwa, jak byłby martwy zamrożony człowiek.
- Skąd wiesz? - spytał Connant, ważąc w ręce chwycony przed chwilą topór do lodu.
Komendant Garry, powstrzymując go, położył mu dłoń na mocnym ramieniu.
- Chwileczkę, Connant - rzucił. - Chcę powiedzieć wprost. Zgoda, że nie będzie się rozmrażać tego stwora, jeśli jest najmniejsza szansa jego powrotu do życia. Przyznaję, że jest to stwór zbyt nieprzyjemny, aby mieć go tu żywego. Nie przypuszczałem, że może istnieć taka możliwość.
Doktor Copper wyciągnął fajkę spomiędzy zębów i dźwignął swoje krępe, śniade ciało z pryczy, na której siedział.
- Blair mówi zbyt fachowo - przyznał. Stwór nie żyje. Jest tak samo martwy jak znajdywane na Syberii zamarznięte mamuty. Życie utajone to jak energia atomowa - jest wewnątrz, ale nie można jej wyzwolić i z pewnością nie wyzwoli się sama. Pomińmy przypadki tak rzadkie jak rad w chemii. Mamy wszelkiego rodzaju dowody na to, że stworzenia zamrożone tracą życie - ryby także - i żadnego dowodu na to, że zwierzęta wyżej zorganizowane mogą zachować życie. O co chodzi, Blair?
Biolog wzdrygnął się. Stercząca wokół jego łysej głowy mała kreza włosów zafalowała na znak uzasadnionego gniewu.
- Chodzi o to... - powiedział obrażonym tonem - że pojedyncze komórki mogą zachować cechy, które posiadały za życia, jeżeli rozmrozi się je w odpowiedni sposób. Komórki mięśni ludzkich żyją jeszcze wiele godzin po śmierci człowieka. Po prostu żyją - a włosy czy paznokcie rosną jeszcze dłużej. Mimo to nie oskarżałbyś chyba zwłok, że są trupem przywróconym do życia za pomocą czarnoksięskich praktyk czy czymś takim.
Zatem, jeżeli rozmrożę stwora odpowiednio, może uda mi się określić, skąd pochodzi. Nie wiemy i nie możemy wiedzieć, czy wziął się z Ziemi, z Marsa, z Wenus czy w ogóle z gwiazd.
Nie musisz oskarżać go o złość, nienawiść albo coś jeszcze dlatego tylko, że jest niepodobny do człowieka. Być może ten jego wyraz twarzy oznacza rezygnację wobec losu. Biel to dla Chińczyka kolor żałoby. Skoro nawet ludzie mają różne obyczaje, to dlaczego tak odmienna rasa nie mogłaby inaczej interpretować mimiki twarzy?
Connant zaśmiał się cicho i ponuro.
- Spokojna rezygnacja! - jęknął. - Jeżeli to wszystko, co pokazuje jego twarz, oddaje rezygnację, okropnie bym nie chciał jej oglądać, gdyby wyrażała obłąkanie. Ta twarz nie została stworzona, aby wyrażać spokój. Jej struktura nie przewidywała odbijania tak filozoficznych nastrojów.
Wiem, że to twój pupil, ale zachowaj rozsądek. Ten stwór rósł na złej glebie, doroślał smażąc żywcem na wolnym ogniu niewinne istoty - tamtejszy odpowiednik naszych kociąt - a w wieku dojrzałym zabawiał się wymyślaniem coraz to bardziej wyrafinowanych tortur.
- Nie masz najmniejszego prawa tak mówić - wypalił Blair. - Skąd możesz wiedzieć, jakie było pierwotne znaczenie wyrazu twarzy charakterystycznego dla istot nieludzkich? Równie dobrze może on nie mieć żadnego odpowiednika w świecie ludzi. To po prostu natura, to jej odmienny rozwój, kolejny przykład wspaniałej umiejętności przystosowania. Wzrastając w innym, być może w twardszym świecie, osobnik uzyskuje inną postać i inne cechy. Ale jest tak samo prawowitym dzieckiem natury jak i ty. Wykazujesz dziecinną, ludzką słabość do nienawidzenia wszystkiego, co odmienne. On w swym świecie prawdopodobnie zaklasyfikowałby ciebie jako brzuchacza, białego potwora ze zbyt małą liczbą oczu i z grzybowatym ciałem - bladym i nadmuchanym powietrzem jak balon.
Nie masz żadnego prawa mówić, że stwór jest uosobieniem zła tylko dlatego, że jest inny.
- Ha! - Norris wydał pojedynczy, nagły jak wybuch okrzyk.
- Istoty z innych światów może i nie muszą być złe dlatego, że są odmienne - powiedział, spoglądając na stwora. - Ale on jest! Dziecko natury, co? Niczego sobie musiała to być natura.
- Przestalibyście wreszcie, frajerzy, naskakiwać na siebie i może zabralibyście tego przeklętego stwora z mojego stołu? - warknął Kinner. - I przykryjcie go brezentem. Wygląda nieprzyzwoicie.
- Kinner stał się skromny - zadrwił Connant.
Kinner spojrzał zezem na postawnego fizyka. Pokryty bliznami policzek skrzywił się, aby połączyć się w grymasie z linią zaciśniętych ust.
- W porządku, wielkoludzie, ale po diabła tak zrzędziłeś przed minutą? Jeśli chcesz, możemy na noc posadzić stwora obok ciebie, na krześle.
- Nie boję się jego twarzy - warknął Connant. - Niespecjalnie podoba mi się czuwanie przy trupie, ale zrobię to.
Grymas przestał wykrzywiać twarz Kinnera. Kucharz podszedł do kuchennego pieca i energicznie pogrzebał w popielniku, przykrywając popiołem kruchy odłamek lodu - owoc roboty Blaira.

4.
"Gdak", szczęknął licznik promieniowania kosmicznego, "gdak, wrrr, gdak". Connant drgnął i upuścił ołówek.
- Cholera! - krzyknął fizyk i spojrzał w przeciwległy róg, na umieszczony na stole licznik Geigera. Wczołgał się pod pulpit, przy którym pracował, aby podnieść ołówek. Zasiadł z powrotem do pracy, starając się pisać wyraźnie. Jednak jego pismo było drżące i nierówne.
Licznik Geigera wydawał urywane dźwięki, podobne do napuszonego gdakania kury. Przytłumiony szum włączonej lampy, którą sobie przyświecał, zlewający się z odgłosami chrapania i gwizdami wydawanymi przez kilkunastu mężczyzn śpiących w Rajskim Domu w dalszej części korytarza, stanowiły tło dla nieregularnych pogdakiwań licznika i hurkotu węgla podrzucanego od czasu do czasu do wyłożonego miedzianą blachą pieca. A do tego jeszcze ciche "kap, kap, kap" ze spoczywającego w kącie stwora.
Connant wyszarpnął z kieszeni paczkę papierosów, stuknął w nią tak, że jeden papieros się wysunął, po czym wepchnął go sobie do ust. Popsuła mu się zapalniczka, więc grzebał ze złością w stosie papierów w poszukiwaniu zapałek. Kilkakrotnie pokręcił jeszcze kółkiem zapalniczki, następnie rzucił ją z przekleństwem i wstał, aby szczypcami wyciągnąć z pieca rozżarzony węgiel.
Zapalniczka zadziałała natychmiast, gdy wróciwszy do pulpitu podniósł ją i znów wypróbował. Licznik wypluł z siebie serię gdaczących parsknięć, w chwili gdy przeniknęły przezeń promienie kosmiczne. Connant obrócił się, spojrzał na niego groźnie i próbował skoncentrować się na interpretacji danych zgromadzonych w ciągu minionego tygodnia. Tygodniowe zestawienie...
Poddał się jednak, ulegając ciekawości albo zdenerwowaniu. Wziął z pulpitu zapaloną lampę i przeniósł ją na stół w kącie. Wrócił do pieca i chwycił szczypce do węgla. To bydle rozmrażało się już prawie osiemnaście godzin. Szturchnął je z podświadomą ostrożnością. Ciało nie było już twarde jak metalowy pancerz, przybrało konsystencję kauczuku. Wyglądało jak wilgotna niebieska guma, lśniąca pod kropelkami wody, podobnymi w oślepiającym świetle benzynowej lampy do małych okrągłych klejnotów. Connant poczuł bezrozumne pragnienie wylania zawartości zbiornika lampy na stwora w lodowej osłonie i wrzucenia do środka niedopałka papierosa. Troje czerwonych oczu popatrzyło na niego martwo. W rubinowych gałkach odbijały się promienie mrocznego, zadymionego światła.
Niejasno zdał sobie sprawę, że przygląda im się już bardzo długo. Zrozumiał nawet mgliście, że oczy te przestały być ślepe. To jednak wydawało się bez znaczenia, równie nieważne jak mozolny, ślamazarny ruch macek wyrastających z kościstej powoli pulsującej szyi.
Connant podniósł lampę i wrócił na krzesło. Siedział wpatrując się w kartki z obliczeniami, które miał przed sobą. Dziwne, ale gdakanie licznika stało się znacznie mniej dokuczliwe, a hurkot węgla w piecu już nie rozpraszał uwagi.
Skrzypienie podłogi za plecami Connanta nie przerwało mu pracy, kiedy przebiegał swój tygodniowy raport, wypełniając go kolumnami danych i-sporządzając zwięzłe, syntetyczne notatki.
Skrzypienie podłogi dało się słyszeć bliżej.

5.
Blair wydobył się nagle z prześladujących go w głębokim śnie koszmarów. Zamajaczyła nad nim twarz Connanta. Przez chwilę wydawało się, że trwa jeszcze dziki horror ze snu. Na obliczu Connanta malowała się złość i lekkie przerażenie.
- Blair! Blair! Ty przeklęta kłodo, obudź się!
- Co? - Biolog przecierał oczy, zginając kościste, piegowate palce w koślawą pięść dziecinnych rozmiarów. Z sąsiednich prycz podniosły się inne głowy, aby popatrzyć na nich.
- Wstawaj, no, podnieś się! - Connant wyprostował się. - Twoje cholerne zwierzę uciekło!
- Uciekło? Co takiego?! - ryknął pierwszy pilot Van Wall byczym głosem, od którego zatrzęsły się ściany. Nagle w korytarzach rozległy się wrzaski. Kilkunastu mieszkańców Rajskiego Domu wtargnęło na oślep do środka; krępy, okrągły jak bulwa Barclay w długich, wełnianych kalesonach, trzymał w ręku gaśnicę.
- Co się dzieje, do diabła?! - spytał.
- Twoje parszywe bydlę uciekło. Gdzieś dwadzieścia minut temu zasnąłem, a kiedy się obudziłem, stwora nie było. Ej, doktorku, mówiłeś do licha, że te istoty nie mogą ożyć. Przeklęte utajone życie, o którym opowiadał Blair, wykrzesało z siebie piekielnie dużo energii i poszło sobie.
Copper gapił się tępo w przestrzeń.
- Ono nie było ziemskie - powiedział nagle, wzdychając. - Chyba... chyba ziemskie prawa nie mają tu zastosowania.
- Otóż stwór chciał mieć wolne i ma. Musimy go odszukać i schwytać. - Connant zaklął siarczyście. Jego głęboko osadzone, czarne oczy patrzyły ponuro i ze złością. - To cud, że ta diabelska kreatura nie pożarła mnie, gdy spałem.
Blair odwrócił wzrok, a w jego wyblakłych oczach odbił się nagły strach. - A może on... Musimy go odnaleźć - wymamrotał.
- Sam go będziesz szukał. To twój pupilek. Mnie wystarczy siedzenie tam z nim przez siedem godzin. Licznik gdakał co kilka sekund, a wy, dranie, śpiewaliście wasz nocny koncert. To cud, że zasnąłem. Idę do budynku administracyjnego.
Komandor Garry pojawił się w drzwiach, zaciskając pas.
- Nie będziesz musiał - powiedział. - Ryk Vana brzmiał jak huk startującego pod wiatr Boeinga. A więc stwór nie był martwy?
- Zapewniam cię, że nie wyniosłem go na rękach - warknął Connant. - Ostatnie, co widziałem, to jak jego rozpołowiona czaszka wydzielała zieloną, lepką maź, niczym rozgnieciona gąsienica. Doktorek stwierdził właśnie, że nasze prawa w tym przypadku nie działają - to nie jest ziemski stwór. To nieziemski potwór o nieziemskim charakterze, jeśli sądzić po wyrazie jego twarzy, umiejętności włóczenia się z rozwaloną czaszką i sączącym się mózgiem.
W drzwiach stanęli Norris i McReady. Wejście zapełniało się stopniowo kolejnymi dygoczącymi ludźmi.
- Czy ktokolwiek widział przechodzącego stwora? - spytał naiwnie Norris. - Około czterech stóp wzrostu, troje czerwonych oczu, wyciekający mózg. Ej tam, a sprawdził ktoś, czy to nie idiotyczny dowcip? Jeśli tak jest, myślę, że wspólnymi siłami przywiążemy pupilka Blaira do szyi Connanta, tak jak w opowieści o albatrosie i Sędziwym Marynarzu.
- To nie jest dowcip. - Connant zadrżał. - O Boże, żałuję, że tak nie jest! Wolałbym nosić... - tu przerwał. Korytarze przeszył dziki, nieziemski ryk. Wszyscy nagle zesztywnieli i odwrócili się.
- Chyba go mamy - dokończył Connant. Oczy miał rozbiegane i dziwnie niespokojne. Popędził z powrotem do Rajskiego Domu, do swojej pryczy, i prawie natychmiast wrócił z ciężką czterdziestką piątką oraz toporem do lodu. Ważąc je w rękach ruszył w stronę korytarza prowadzącego do Psiego Obozu. - Stwór wlazł przez pomyłkę do złego korytarza i wylądował wśród huskych. Słyszycie? Psy pozrywały się z łańcuchów.
Niemal paniczne wycie sfory przeszło w skowyt dzikiego pościgu. W wąskich korytarzach dudniło szczekanie psów, przez które przebijał się zduszony, mrukliwy warkot czystej nienawiści. I nagle pisk bólu, jękliwy skowyt kilkunastu zwierząt.
Connant rzucił się do drzwi. Tuż za nim biegł McReady. Wkrótce dołączyli do nich Barclay i Komandor Garry. Pozostali popędzili do budynku administracji i po broń do szopy na sanie. Pomroy, opiekun pięciu krów w Wielkim Magnesie, ruszył w głąb korytarza w przeciwnym kierunku - przypomniał sobie o widłach z długimi zębami, na kiju długości sześciu stóp.
Barclay zatrzymał się w ślizgu, gdy olbrzymie cielsko McReady'ego skręciło nagle z korytarza prowadzącego do Psiego Obozu i zniknęło za zakrętem. Mechanik, z gaśnicą w rękach, wahał się przez chwilę, niezdecydowany, w którą stronę iść, lecz wkrótce pędził już za Connantem. Cokolwiek wymyślił McReady, można było mieć do niego zaufanie.
Connant zatrzymał się na zakręcie korytarza.
- O wielki Boże - wydarł mu się nagle z gardła syczący szept.
Rewolwer wypalił z hukiem. Ciasne korytarze przeszyły trzy głuche, gęste fale dźwięku. I jeszcze dwie. Rewolwer upadł na ubity śnieg. Barclay spostrzegł, że Connant zasłania się toporem. Na chwilę jego potężne ciało przesłoniło mu widok, usłyszał jednak obrzydliwe miauczenie i szaleńczy chichot. Psy nieco się uspokoiły; w ich przytłumionym warczeniu była śmiertelna powaga. Wysuniętymi pazurami drapały ubity śnieg. Pozrywane łańcuchy brzęczały i plątały się.
Connant przesunął się gwałtownie i Barclay mógł zobaczyć to coś w dole. Zamarł na chwilę jak zmrożony. Potem odetchnął i siarczyście zaklął. Stwór rzucił się na Connanta. Potężne ramiona mężczyzny zamachnęły się, celując najpierw płaską stroną topora w coś, co mogło być ręką. Zachrzęściło okrutnie. Postrzępione ciało, rozszarpane przez pół tuzina dzikich psów, znów skoczyło na nogi. Czerwone oczy płonęły ogniem nieziemskiej nienawiści, obcą, niezniszczalną żywotnością.
Barclay skierował na nie gaśnicę. Oślepiający, pęcherzykowy strumień rozpylanej substancji chemicznej zaskoczył stwora i powstrzymał go. Dołączyły się do tego bezlitosne ataki huskych, które nie bały się już niczego, co żyło albo jeszcze mogło żyć.
McReady odepchnął zagradzających mu przejście i skierował ich do wąskiego korytarza nabitego ludźmi, którzy nie byli w stanie przedostać się na teren walki. Był to początek zaplanowanego wcześniej ataku. W brązowych rękach McReady trzymał gigantyczny palnik używany do rozgrzewania silników samolotowych. Palnik ryknął gwałtownie, kiedy McReady, skręciwszy za róg korytarza, otworzył zawór. Oszalałe, obrzydliwe miauczenie przeszło w głośny syk. Psy cofnęły się gwałtownie przed trzystopową lancą ognia.
- Bar! Przynieść kabel elektryczny i podłącz go tu jakoś. I jeszcze uchwyt. Porazimy śmiertelnie tego potwora prądem, jeżeli go wcześniej nie spopielę. - McReady mówił z powagą człowieka prowadzącego zaplanowaną akcję. Barclay skręcił w głąb długiego korytarza. Przed nim pędzili już Norris i Van Wall.
Barclay znalazł kabel w skrytce z urządzeniami elektrycznymi umieszczonej w ścianie korytarza. Przez pół minuty nacinał izolację nożem, po czym ruszył z powrotem. Głos Van Walla zagrzmiał ostrzegawczo: "Uwaga! Prąd!", a awaryjna prądnica benzynowa zaskoczyła z głuchym łomotem. Tam na miejscu było teraz dużo ludzi. Węgiel opałowy wędrował do komory ogniowej paleniska elektrowni parowej. Norris, przeklinając niskim, monotonnym głosem, manipulował szybko i pewnie przy drugim końcu kabla trzymanego przez Barclaya, łącząc go z jednym z przewodów zasilających.
Kiedy Barclay doszedł do zakrętu korytarza, psy cofały się przed rozszalałym potworem, którego czerwone oczy złowrogo raziły oślepiającym światłem, obrzydli- wie miauczącym z podstępną nienawiścią. Skąpane w czerwoności pyski psów z obwódkami świecących bielą zębów tworzyły półkole. Husky skowyczały z nienawiścią i zjadliwą żądzą, dorównującą niemal furii czerwonych oczu. McReady, ufny w swe siły, stał w pogotowiu na zakręcie korytarza, swobodnie trzymając w rękach syczący palnik. Kiedy zjawił się Barclay, McReady odsunął się na bok nie odrywając oczu od bestii. Na jego szczupłej twarzy z brązu dał się zauważyć delikatny, ściągnięty uśmiech.
W głębi korytarza odezwał się głos Norrisa. Barclay zrobił krok do przodu z kablem umocowanym taśmą do długiego kija od łopaty do śniegu. Oba przewody były rozdzielone osiemnastocalowym kawałkiem drewna umocowanym w poprzek końca uchwytu. Nie izolowane miedziane przewody, pod napięciem dwustu dwudziestu wolt, migotały w świetle włączonej lampy. Stwór zamiauczał obrzydliwie, zatrzymał się i odskoczył. McReady przysunął się bliżej Barclaya. Psy wyczuły jego zamiar z niemal telepatyczną inteligencją tresowanych huskych. Ich skowyt stał się jeszcze przenikliwszy, a zarazem jakby spokojniejszy. Zbliżyły się, drobno przebierając łapami. Nagle olbrzymi, czarny jak sadza pies skoczył na schwytanego w pułapkę stwora. Ten zaczął wrzeszczeć, szarpiąc go szponami jakby ciął pałaszem.
Barclay skoczył do przodu i zadał cios. Rozległ się niesamowity, przeraźliwy krzyk i - nagle zdławiony - umilkł. Korytarzem poniósł się smród spalonego ciała. Kłębił się tłusty dym. Odbijający się echem łomot benzynowej prądnicy przeszedł w głuchy szum.
Czerwone ślepia w sztywniejącej, targanej drgawkami parodii twarzy zasnuły się mgłą. Niby-ręce i niby-nogi drżały i dygotały. Psy skoczyły do przodu, a Barclay odrzucił broń. Leżący na śniegu stwór nie poruszał się, gdy lśniące zęby rozszarpywały go na strzępy.

6.
Garry rozejrzał się po zatłoczonym pomieszczeniu, w którym znajdowało się trzydziestu dwóch mężczyzn. Jedni w nerwowym napięciu stali pod ścianą, inni byli niepokojąco odprężeni, niektórzy siedzieli, inni z konieczności stali, ściśnięci jak śledzie. Było ich trzydziestu dwóch oraz pięciu zajętych zszywaniem rannych psów - razem trzydziestu siedmiu, czyli pełen skład.
- W porządku. Jesteśmy tu chyba wszyscy - zaczął Garry. - Niektórzy spośród was, najwyżej trzech lub czterech, widzieli, co się stało. Wszyscy zaś widzieli tego stwora, jak leżał na stole, i mają ogólne o nim wyobrażenie. Nikt nie widział... podniosę... - Jego dłoń powędrowała w kierunku brezentu okrywającego szczątki. Spod niego wydobywał się gryzący odór spalonego ciała. Obecni poruszyli się niespokojnie, jakby chcieli gorączkowo zaprotestować.
- Wygląda na to, że Charnauk nie poprowadzi już żadnego zaprzęgu - ciągnął Garry. - Blair chciałby dobrać się do stwora i przeprowadzić nieco bardziej szczegółowe oględziny. Chcemy wiedzieć, co się stało, i upewnić się, że teraz potwór jest już absolutnie i na zawsze martwy. Zgoda?
- Kto się sprzeciwia, może go popilnować dzisiejszej nocy - zaproponował ze złośliwym uśmiechem Connant.
- W porządku, więc co możesz o nim powiedzieć, Blair? Co to było? - Garry zwrócił się do niewysokiego biologa.
- Zastanawiam się, czy w ogóle widzieliśmy go w prawdziwej postaci - powiedział Blair, spoglądając na przykrytą brezentem masę. - Być może upodobnił się do istot, które zbudowały statek, ale nie sądzę, aby tak było. Myślę, że widzieliśmy jego autentyczną postać. Ci spośród nas, którzy byli przy zakręcie korytarza, zobaczyli stwora w akcji. To co leży na stole - to jej wynik. Kiedy potwór się oswobodził, pewnie zaczął rozglądać się naokoło. Antarktyda była wciąż zamarznięta, jak przed wiekami, kiedy zobaczył ją po raz pierwszy i zamarzł. Z moich obserwacji dokonanych podczas jego odmarzania, jak i na podstawie wyciętych przeze mnie, a potem spreparowanych fragmentów tkanek wynika, że stwór pochodził z cieplejszej planety niż Ziemia. W swej naturalnej postaci nie był w stanie znieść tak niskiej temperatury. Nie ma takiej formy życia na Ziemi, która mogłaby przetrwać zimę na Antarktydzie, ale najlepiej przystosowany jest pies. Stwór odnalazł psy i w jakiś sposób zbliżył się na tyle do Charnauka, aby go dosięgnąć. Zwierzęta poczuły to, usłyszały, nie wiem dokładnie co; w każdym razie rozwścieczyły się, zerwały z łańcuchów i zaatakowały stwora, zanim ten skończył się przeistaczać. To co znaleźliśmy, było w części Charnaukiem, tylko dziwnie, na pół martwym, w części Charnaukiem na pół pochłoniętym jakby przez galaretowatą protoplazmę tej istoty i w części resztkami odkrytego przez nas pierwotnie stwora, jakby roztopionego w pierwotną protoplazmę.
Zaatakowany przez psy, przeistoczył się w najlepiej walczące stworzenie, jakie mógł sobie wyobrazić. W bestię z innego świata, oczywiście.
- Przeistoczył się - powiedział sucho Garry. - W jaki sposób?
- Każda żywa istota składa się z galaretowatej protoplazmy i z drobniutkich supermikroskopijnych ciał zwanych jądrami, które zawiadują masą protoplazmy. Ten stwór stanowił po prostu odmianę tego samego powszechnie obowiązującego ładu Natury - systemu komórek, składających się z protoplazmy i kontrolowanych przez nieskończenie mniejsze jądra. Wy, fizycy, moglibyście porównać pojedynczą komórkę jakiejkolwiek istoty żywej do atomu. Masa atomu w części wypełniającej przestrzeń, składa się z orbitujących elektronów, lecz charakter cząstki określa jądro atomu.
Nie jest to coś, co gwałtownie wykraczałoby poza naszą dotychczasową wiedzę. To tylko modyfikacja, z którą przedtem się nie zetknęliśmy. Jest równie naturalna i równie logiczna jak każda inna forma życia. Podlega dokładnie takim samym prawom. Komórki składają się z protoplazmy, a ich rodzaj określa jądro.
Tyle tylko, że u tej istoty jądro komórkowe może sterować komórkami dowolnie. Stwór wchłonął Charnauka i w trakcie tego procesu analizował każdą komórkę jego tkanek, kształtując własne komórki na ich dokładne podobieństwo. Część z nich - te, które zdążyły zakończyć przemiany - to komórki psa. Ale nie zawierają one jąder z komórek psa. - Blair podniósł kawałek brezentu. Wystawała spod niego rozszarpana psia łapa pokryta sztywną, spopielałą sierścią. - To na przykład wcale nie jest pies, to tylko upodobnienie. Co do innych części ciała mam wątpliwości. Właściwe jądro pozostało w ukryciu, przysłonięte jądrem upodobnionym do jądra komórkowego psa. Po pewnym czasie już nawet mikroskop nie wykazałby różnicy.
- A załóżmy, że stwór miałby bardzo dużo czasu? - spytał z goryczą Norris.
- Wówczas stałby się psem. Pozostałe zwierzęta dałyby się na to nabrać. I my również. Nie wydaje mi się, aby można go było jakimś sposobem odróżnić: czy przy użyciu mikroskopu, czy też posługując się promieniami Rentgena. Należy do rasy stojącej najwyżej pod względem inteligencji: rasy, która poznała najgłębsze sekrety biologii i zastosowała je w praktyce.
- Co zamierzał uczynić? - spytał Barclay, spoglądając na wygięty brezent.
Blair skrzywił się w nieprzyjemnym uśmiechu. Powiewająca wokół jego łysej głowy aureola rzadkich włosów zadrżała w powietrzu.
- Zapanować nad światem - powiedział.
- Zapanować nad światem?! Tak po prostu, i to samodzielnie? - Connant odetchnął ciężko. - Ustanowić siebie jedynym władcą?
- Nie - potrząsnął głową Blair: Skalpel, którym bawił się w kościstych palcach, wypadł mu z rąk. Biolog schylił się, aby go podnieść. - Stałby się ludnością świata - powiedział, skrywając twarz.
- Stałby się... zaludniłby świat? Czy on rozmnaża się bezpłciowo?
- Jest... on nie musi - Blair potrząsnął przecząco głową i odchrząknął. - Ważył osiemdziesiąt pięć funtów. Charnauk - około dziewięćdziesięciu. Gdyby przeistoczył się w Charnauka, zostałoby mu osiemdziesiąt pięć funtów, aby stać się, na przykład Jackiem albo Chinookiem. On może upodabniać się do wszystkiego, to znaczy stać się czymkolwiek. Gdyby dotarł do Południowego Oceanu Lodowatego, stałby się foką, może dwiema fokami. Zaatakowałyby one być może orkę i przeistoczyły się albo w orki albo w stado fok. Lub też upolowałyby albatrosa czy rybitwę i pofrunęły do Ameryki Południowej.
Norris zaklął pod nosem.
- To znaczy, że ilekroć coś wchłaniał, upodabniał się do tego czegoś - powiedział. - Zachowywał swoją pierwotną masę, aby zaczynać od nowa - skończył Blair. - Nic nie mogłoby go uśmiercić. On nie ma żadnych wrogów w przyrodzie, ponieważ staje się tym, czy zechce się stać. Zaatakowany przez orkę przeobraziłby się w orkę. Gdyby był albatrosem, zaatakowany przez orła, stałby się orłem. Mógłby stać się nawet samicą orła. Wrócić, zbudować gniazdo, złożyć jaja!
- Jesteś pewien, że ten piekielny stwór jest martwy? - spytał cicho doktor Copper.
- Dzięki Bogu tak - westchnął z ulgą niski biolog. - Kiedy już odpędzono psy, stałem tam i przez pięć minut dźgałem go tym elektrycznym przyrządem Barclaya. Jest martwy i usmażony.
- Pozostaje nam tylko dziękować, że to Antarktyda, gdzie nie ma ani jednego żywego stworzenia - poza zwierzętami w obozie - do którego mógłby się upodobnić.
- A my? - Zachichotał Blair. - Może upodobnić się do nas. Psy, z braku pożywienia, nie pokonają czterystu mil dzielących nas od morza. O tej porze roku nie ma rybitw. Tak daleko w głębi lądu nie ma też pingwinów. Nikt poza nami nie jest w stanie dotrzeć z tego miejsca do morza. My mamy mózgi i potrafimy to zrobić. Czy nie rozumiecie, że on musi upodobnić się do nas? Musi stać się jednym z nas - to jedyny sposób, żeby mógł polecieć samolotem, lecieć samolotem przez dwie godziny. Zapanować nad wszystkimi mieszkańcami Ziemi. Może podbić świat, jeżeli upodobni się do nas!
Ale stwór tego nie wiedział. Nie miał okazji się dowiedzieć. Działał szybko, w pośpiechu - upodobnił się do tego, co miało podobny rozmiar. Patrzcie: jestem Pandorą i otworzyłem puszkę. A my możemy mieć tylko tę nadzieję, że nic się nie ukaże. Nie widzieliście mnie. Ja to zrobiłem. Ustawiłem. Rozwaliłem wszystkie iskrowniki. Nie poleci żaden samolot. Nic nie poleci - zachichotał Blair i z krzykiem padł na podłogę.
Pierwszy pilot Van Wall dał nura w drzwi. W korytarzach jak echo zanikały już odgłosy jego kroków, kiedy doktor Copper bez pośpiechu nachylił się na leżącym na podłodze małym człowieczkiem. Przyniósł coś z szafki z lekarstwami w końcu pomieszczenia i wstrzyknął Blairowi lekarstwo w rękę.
- Przejdzie mu, jak się obudzi - westchnął, podnosząc się. McReady pomógł mu przenieść biologa na pryczę. - Wszystko zależy od tego, czy zdołamy go przekonać, że stwór nie żyje - dodał Copper.
Van Wall wskoczył do baraku, głaszcząc z roztargnieniem swą gęstą, jasną brodę.
- Nie sądziłem, że biolog mógłby to zrobić dokładnie. Zapomniał o częściach zapasowych w drugim schowku, ale wszystko w porządku. Ja je rozwaliłem - powiedział.
- Zastanawiam się, co z radiem - pokiwał głową komandor Garry.
Doktor Copper parsknął.
- Nie sądzisz chyba, że można to przekazać drogą radiową? Jeśli zaprzestaniesz nadawania, w ciągu najbliższych trzech miesięcy będziesz tu miał pięć wypraw ratunkowych. Trzeba nadawać głośno i ani słowa o tym. Teraz zastanawiam się...
McReady spojrzał w zamyśleniu na doktora. - To może być coś podobnego do choroby zakaźnej. Jeśli ktokolwiek zetknie się z odrobiną krwi tego stwora...
- Blair zapomniał o jednym. -Copper potrząsnął przecząco głową. - Stwór może do pewnego stopnia upodobnić się do czegoś, ale ma przecież częściowo własną strukturę chemiczną organizmu i własny metabolizm. Gdyby tak nie było, stałby się psem - psem i niczym więcej. Musi być tylko upodobniony do psa. Można to wykryć za pomocą badania krwi. Budowa chemiczna stwora jako istoty z innego świata musiałaby być całkowicie, radykalnie odmienna, aby na kilka komórek w kroplach krwi ciało psa albo człowieka zareagowało jak na zarazki chorobotwórcze.
- Krew... czy któreś z tych upodobnień krwawiłoby? - spytał Norris.
- Oczywiście. Krew nie jest czymś tajemniczym. Mięsień - to w około dziewięć - dziesięciu procentach woda; krew różni się od niego tylko tym, że zawiera kilka procent wody więcej, a mniej tkanki łącznej. Krwawienie z pewnością by wystąpiło - zapewnił Copper.
- Connant! Gdzie jest Connant? - spytał nagle Blair, usiadłszy na pryczy.
- Jestem tu. Czego chcesz? - Fizyk przesunął się w stronę biologa.
- Czyżbyś to był ty? - zachichotał Blair i opadł z powrotem na pryczę, z twarzą wykrzywioną milczącym śmiechem.
- Co? Czym miałbym być? - Connant spojrzał na niego tępo.
- Jesteś tam? - Blair wybuchnął salwą śmiechu. - Czy jesteś Connantem? To bydlę chciało być człowiekiem, a nie psem...

7.
Doktor Copper wstał ciężko z pryczy i dokładnie umył strzykawkę. Jej delikatne dzwonienie wydawało się głośne w zatłoczonym wnętrzu, zwłaszcza że rechotliwy śmiech Blaira uciszył się wreszcie.
- Obawiam się, że to beznadziejne - powiedział doktor, spoglądając na Garry'ego. - Nie sądzę, abyśmy kiedykolwiek zdołali go przekonać, że stwór nie żyje - pokiwał przecząco głową.
- Nie jestem pewien, czy zdołasz przekonać mnie. A niech cię diabli, McReady. - Norris śmiał się bez przekonania.
- McReady? - Komandor Garry przesunął zaciekawiony wzrok z Norrisa na McReady'ego.
- Nocne koszmary - wyjaśnił Norris. - Miał swoją teorię na temat snów, które miewaliśmy w Drugiej Stacji po odkryciu stwora.
- Cóż to za teoria? - Garry spojrzał wprost na McReady'ego.
- Taka, że stwór nie był martwy, lecz żył niezmiernie powolnym życiem. Jego egzystencja pozwalała mu jednak odczuwać jakoś upływ czasu i nasze przybycie po latach, które płynęły bez końca. Śniło mi się, że potrafi upodabniać się do innych istot - odpowiedział za niego Norris urywanym, niespokojnym głosem.
- No, cóż - mruknął Copper - rzeczywiście potrafi.
- Nie bądź głupcem - wypalił Norris. - Zresztą nie to mnie niepokoi. We śnie stwór mógł odczytywać czyjeś zamiary, myśli, poglądy, sposoby zachowania.
- A cóż w tym złego? Wydaje mi się, że martwi cię to bardziej aniżeli zabawa, jaką będziemy tu mieli z tym obłąkanym. - Copper kiwnięciem głowy wskazał śpiącego Blaira.
McReady potrząsnął ociężale swą wielką głową. - Wiesz, że Connant jest Connantem, ponieważ nie tylko wygląda jak Connant - zaczynamy już wierzyć, że stwór mógł też to osiągnąć - ale myśli jak Connant, mówi jak Connant, porusza się tak jak Connant. To, że wygląda jak Connant, nie dotyczy tylko ciała, ale i jego umysłu, sposobu myślenia i zachowania. Dlatego jeśli nawet wiesz, że potwór mógłby stać się podobny do Connanta, nie powinno cię to specjalnie niepokoić. Wiesz, że umysł ma z innego świata - całkowicie nieludzki umysł, który w żaden sposób nie pozwalałby mu reagować, myśleć i mówić tak, jak to czyni człowiek, i to, na tyle dobrze, aby nas choć przez moment okpić. Pomysł, że stwór naśladuje któregoś z nas, jest fascynujący, ale nierealny.
- Jak już powiedziałem - powtórzył Norris, uporczywie wpatrzony w McReady'ego - możesz mówić najgorsze rzeczy o najgorszej porze. Może byłbyś jednak tak dobry i dokończył myśl, tak lub inaczej?
Kinner, kucharz wyprawy o twarzy porytej bliznami, stał obok Connanta. Nagle przecisnął się przez zatłoczone pomieszczenie w kierunku swej kuchni. Z hałasem wybrał popiół z pieca.
- Na nic by mu się zdało jedynie wyglądać jak coś, co by próbował naśladować - powiedział doktor Copper tak cicho, jakby myślał na głos. - Musiałby zrozumieć uczucia i reakcje tej istoty. Stwór jest przecież nieludzki. Ma zdolności naśladowcze wykraczające poza ludzkie wyobrażenie. Dobry aktor, w wyniku ćwiczeń, może naśladować drugiego człowieka, jego sposób zachowania na tyle dobrze, żeby zwieść większość ludzi. Ale żadnemu aktorowi nie udałoby się naśladować kogoś tak doskonale, aby oszukać tych, którzy mieszkają razem z naśladowanym w antarktycznym obozie całkowicie pozbawionym intymności. Wymagałoby to nieosiągalnej umiejętności.
- Czyżbyś też się zaraził? - westchnął Norris.
Stojący samotnie w drugim końcu pomieszczenia Connant patrzył na niego błędnym wzrokiem. Twarz mu pobladła. Z wolna przesuwający się krąg ludzi przepchnął się powoli w przeciwległy koniec. Connant stał nadal samotnie.
- Na litość boską, moglibyście się już zamknąć, wy dwaj prorocy? - głos Connanta drżał. - Pytacie, kim jestem? Mikroskopowym preparatem, który poddajecie badaniu? Jakimś paskudnym robakiem, o którym rozprawiacie w trzeciej osobie?
McReady podniósł wzrok. Dłonie, splatane powolnym ruchem, znieruchomiały na chwilę.
- Rozkosznie się bawimy - zakpił. - Szkoda, że cię tu nie ma. Podpisane: wszyscy. Jeśli sądzisz, Connant, że przeżywasz diabelnie ciężkie chwile, postaw się na moment w naszej sytuacji - zaproponował. - Masz nad nami jedną przewagę: wiesz, jak jest naprawdę. Powiem ci: jesteś teraz człowiekiem budzącym największy strach i jednocześnie najbardziej szanowanym w Wielkim Magnesie.
- O Boże, żałuję, że nie możecie zobaczyć waszych oczu - westchnął Connant. - Przestańcie się gapić, dobrze! Co, do diabła, macie zamiar zrobić?
- Doktorze Copper, czy masz jakieś propozycje? - spytał stanowczo komandor Garry. - Obecna sytuacja jest nie do zniesienia.
- Ach, czyżby? - rzucił oschle Connant. - Podejdź tu i spójrz na ten tłum. Na Boga! Oni wszyscy wyglądają dokładnie tak, jak tamta sfora huskych na zakręcie korytarza. Benning, czy możesz przestać podrzucać ten przeklęty topór do lodu?
Miedziane ostrze topora zadzwoniło o podłogę, gdy mechanik z lotnictwa nerwowo wypuścił go z rąk. Schylił się, by natychmiast go podnieść. Spokojnie ważył w dłoniach narzędzie i obracał je, obrzucając wszystkich szybkimi spojrzeniami brązowych oczu.
Copper usiadł na pryczy obok Blaira. Głośno zaskrzypiały deski. Gdzieś daleko w korytarzu skowyczał z bólu pies. Dolatywały nerwowe głosy poganiaczy zwierząt.
- Badanie mikroskopowe - odezwał się zamyślony doktor - byłoby, jak zauważył Blair, bezcelowe. Minęło już sporo czasu. Jednak próba krwi rozstrzygnęłaby sprawę.
- Próba krwi? Co konkretnie masz na myśli? - spytał komandor Garry.
- Jeżeli nieco krwi ludzkiej wstrzyknąć królikowi (to dla królika oczywiście trucizna, podobnie jak i krew każdego innego zwierzęcia poza nim samym), a potem wstrzyknięcia powtarzać przez jakiś czas, zwiększając dawkę, królik uodporni się na krew ludzką. Jeżeli pobrać od niego niewielką ilość krwi - wystarczającą do otrzymania czystej surowicy - i dodać trochę krwi ludzkiej, nastąpi wyraźna reakcja, świadcząca o tym, że krew dodana pochodziła od człowieka. Jeżeli dodano by krwi krowy lub psa lub jakiejkolwiek substancji białkowej innej aniżeli krew ludzka, nie wystąpiłaby żadna reakcja. Dowód byłby ostateczny.
- Czy wskażesz mi, gdzie mógłbym złapać dla ciebie królika, doktorku? - spytał Norris. - To znaczy gdzieś bliżej niż w Australii. Nie chcielibyśmy tracić czasu, udając się aż tak daleko.
- Wiem, że na Antarktydzie nie ma królików - Copper pokiwał głową - ale chodzi przecież o zwierzę. Nadaje się każde zwierzę z wyjątkiem człowieka, choćby pies. Tylko, że potrwa to kilka dni, a ze względu na większe rozmiary zwierzęcia wymaga znacznej ilości krwi. Dwóch z nas musi oddać krew.
- Może ja? - spytał Garry.
- To już jest dwóch - skinął głową Copper. - Od razu zabieram się do roboty.
- A co zrobimy teraz z Connantem? - spytał Kinner. - Prędzej wyszedłbym stąd i ruszył w kierunku Morza Rossa, niż miałbym dla niego gotować.
- On może być jednak człowiekiem... - zaczął Copper. Connant wybuchnął stekiem przekleństw.
- Człowiekiem! - krzyknął. - Być może! Ty cholerny, pieprzony konowale! A kim, do diabła, jestem według ciebie?
- Potworem - rzucił ostro Copper. - A teraz zamknij się i słuchaj. - Connant pobladł śmiertelnie na twarzy i usiadł ciężko, kiedy padły słowa oskarżenia. - Dopóki się nie upewnimy - wiesz równie dobrze, jak my, że mamy powód do podejrzeń i tylko ty znasz na nie odpowiedź - możesz się po nas spodziewać, że weźmiemy cię pod klucz, co będzie w pełni uzasadnione. Jeżeli nie jesteś istotą ludzką, to będziesz o wiele bardziej niebezpieczny niż ten biedak Blair, a dopilnuję, żeby go dokładnie zamknięto. Przypuszczam, że w następnym stadium obłędu zapragnie gwałtownie zabić ciebie, wszystkie psy i prawdopodobnie nas wszystkich. Kiedy się obudzi, będzie pewien, że nie jesteśmy ludźmi, i za nic w świecie nie zmieni tego przekonania. Byłoby łaskawiej pozwolić mu umrzeć, ale oczywiście nie możemy tego zrobić. Pójdzie do jednego baraku, a ty zostaniesz w Kosmicznym Domu ze swoim aparatem do pomiaru promieniowania. I tak byś się nim zajmował. Ja muszę teraz zająć się paroma psami.
- Jestem człowiekiem. - Connant z goryczą skinął głową. - Pośpieszcie się z tym testem. Wasze oczy, o Boże, żałuję, że nie możecie zobaczyć własnych oczu, jak się tak gapią...
Komandor Garry z niepokojem obserwował opiekuna psów Clarka, który trzymał dużego brązowego husky'ego, gdy Copper przystępował do zastrzyku. Pies nie był zbyt spokojny: ukłucie igły bolało, a tego ranka przeszedł już poważny zabieg - pięć szwów zamknęło ranę biegnącą od grzbietu w poprzek żeber aż do połowy ciała. Jeden z długich kłów był odłamany. Brakującą część znaleziono wbitą w kość grzbietu ohydnego stwora ze stołu w Budynku Administracyjnym.
- Jak długo to potrwa? - spytał Garry, ujmując delikatnie swe przedramię. Było podrażnione od pobierania krwi.
- Szczerze mówiąc nie wiem - Copper wzruszył ramionami. - Znam metodę; stosowałem ją na królikach. Nie przeprowadzałem doświadczeń na psach. To zbyt duże i ciężkie zwierzęta jak na tego rodzaju eksperymenty. Zazwyczaj służą do nich króliki. W cywilizowanych miejscach można kupić od dostawców całą kolonię uodpornionych na krew ludzką królików, toteż niewielu badaczy zadaje sobie trud przygotowywania własnych zwierząt doświadczalnych.
- Co oni z nimi robią? - spytał Clark.
- Jedna rozległa dziedzina to kryminologia. A twierdzi, że nie zamordował B, a ślady krwi na jego koszuli pochodzą od zabitej kury. Policja przeprowadza test, po którym do A należy wytłumaczenie, jak to się dzieje, że krew z koszuli reaguje na krew królików uodpornionych na krew ludzką, a w przypadku uodpornionych na krew kury - nie.
- Co zrobimy na razie z Blairem? - spytał natarczywie Garry. - Wszystko jest w porządku, kiedy śpi tam, gdzie jest, ale co będzie, kiedy się obudzi...
- Barclay i Benning zakładają zasuwy w drzwiach do Kosmicznego Domu - odparł ponuro Copper. - Connant zachowuje się jak dżentelmen. Być może sposób, w jaki patrzy na niego cała reszta; sprawia; że raczej pragnie odosobnienia. Bóg jeden wie, jak przedtem każdy z nas modlił się o trochę samotności.
- O nie, dziękuję! Za dużo szczęścia na raz. - Clark zaśmiał się gorzko.
- Blair także będzie musiał mieć samotność... i dobre zamki - ciągnął swoje Copper. - Kiedy się obudzi, będzie miał już całkiem gotowy plan. Słyszeliście kiedyś o znakomitym sposobie zwalczania nosacizny u bydła?
Jeżeli nie pojawia się choroba pyska i racic, to się i nie pojawi - wyjaśnił Copper. - A jeżeli się pojawiła, to można się jej pozbyć zabijając wszystkie zwierzęta, u których występują objawy, i wszystkie te, które stykały się z chorymi. Blair jest biologiem i zna ten sposób. Boi się tego stwora, który się nam wymknął. Prawdopodobnie widzi całkiem jasne rozwiązanie - zabić wszystkich i wszystko, co żyje w tym obozie, zanim przyleci tu z wiosną jakaś rybitwa albo zabłąkany albatros i zarazi się.
Usta Clarka wykrzywił szyderczy grymas.
- To brzmi dla mnie logicznie - powiedział. - Jeżeli sprawy przybiorą zły obrót, być może lepiej będzie, jeśli pozwolimy Blairowi wydostać się na swobodę. Uchroniłoby nas to od popełnienia samobójstwa: Powinniśmy również złożyć jakieś ślubowanie, że jeżeli sprawy potoczą się źle, dopilnujemy, żeby tak się naprawdę stało.
Copper zaśmiał się cicho. - Ostatni człowiek, jaki ostałby się przy życiu w Wielkim Magnesie, nie byłby człowiekiem - zauważył. - Ktoś będzie musiał zabić tych, którzy nie będą chcieli zabić się sami. Nie mamy na tyle termitu, aby zrobić to za jednym razem, a dekanitowy materiał wybuchowy nie przyda się tu specjalnie. Myślę, że niewielkie nawet cząstki którejś z tych istot okazałyby się samowystarczalne.
- Jeżeli potrafią dowolnie modyfikować własną protoplazmę, czy nie mogłyby po prostu zmienić się w ptaki i odlecieć? - spytał po namyśle Garry. - Mogą wiedzieć wszystko na temat ptaków i naśladować ich budowę nawet bez kontaktu z nimi. Albo też upodobnić się do ptaków ze swojej macierzystej planety.
Copper potrząsnął głową i pomógł Clarkowi wypuścić psa.
- Człowiek od wieków obserwował ptaki, chcąc na ich podobieństwo zbudować maszynę do latania - powiedział doktor. - Nigdy tej sztuki nie posiadł. Końcowy sukces osiągnął wtedy, gdy całkowicie oderwał się od pierwotnego zamiaru i spróbował nowego podejścia. Poznanie ogólnej zasady, a poznanie szczegółowej budowy skrzydła, kości i tkanki nerwowej, to dwie zupełnie różne rzeczy. A co do ptaków pochodzących z innego świata, jest bardzo prawdopodobne, że tutejsze warunki atmosferyczne są tak dalece odmienne, iż uniemożliwiłyby im latanie. Być może stwór pochodzi z planety podobnej do Marsa, planety gdzie atmosfera jest tak rozrzedzona, że nie ma tam w ogóle ptaków.
Do budynku wszedł Barclay, ciągnąc za sobą długą samolotową linkę sterowniczą.
- Skończone, doktorku. Kosmicznego Domu nie da się już otworzyć od wewnątrz. Gdzie umieścimy Blaira? - spytał.
- Nie mamy przecież budynku biologii - powiedział Copper, patrząc w stronę Garry'ego. - Nie wiem, gdzie można go odizolować.
- Co sądzisz o wschodnim schowku? - zaproponował Garry po chwili namysłu. - Czy Blair będzie w stanie sam się sobą zająć, czy będzie wymagać opieki?
- Poradzi sobie. My będziemy tylko mieli na niego oko - zapewnił Copper ponuro. - Weź piecyk, kilka worków z węglem, potrzebne zapasy i trochę narzędzi, aby to wszystko zainstalować. Nikt tam przecież nie był od ostatnich opadów.
- Jeśli on zacznie hałasować - Garry skinął głową - myślę, że to będzie dobry pomysł.
Barclay podrzucał w dłoniach przyniesione przez siebie narzędzia. Spojrzał na Garry'ego.
- Sądząc po obecnym mamrotaniu, w nocy będzie tak zawodził godzinami - powiedział. - A nam nie spodoba się ta pieśń.
- Co on gada? - spytał Copper.
- Nie wsłuchiwałem się za bardzo - Barclay potrząsnął głową. - Jak chcesz, to sam posłuchaj. Zrozumiałem tyle, że temu przeklętemu idiocie przyśniło się to samo co McReady'emu albo jeszcze więcej. Nie zapominajcie, że kiedy zatrzymaliśmy się po drodze z Drugiego Magnetycznego, on spał obok potwora. Śniło mu się, że stwór żyje i jeszcze kilka szczegółów. A na dodatek wiedział albo miał powody się domyślać, że nie wszystko było snem. Wiedział, że stwór ma pewne zdolności telepatyczne i że potrafi nie tylko odczytywać czyjeś zamiary, ale także wysyłać myśli. To nie były sny, jak widać. To były oderwane myśli, które stwór przekazywał w taki sposób, jak obecnie nadaje swoje myśli Blair.
Rodzaj telepatycznego mamrotania przez sen. Dlatego Blair tak dużo wiedział o zdolnościach stwora. Wydaje mi się, że jeśli wierzyć w telepatię, my, doktorku, nie byliśmy aż tak wrażliwi.
- Ja muszę w nią wierzyć - westchnął Copper. - Doktor Rhine wykazał, że telepatia istnieje. Udowodnił również i to, że niektórzy są na nią bardziej podatni od innych.
- No cóż, jeśli chcesz poznać więcej szczegółów, idź i posłuchaj transmisji Blaira. Wygonił już większość chłopaków z budynku administracji; Kinner dzwoni garnkami jak spadający zsypem węgiel. A jak nie dzwoni, to wytrząsa popiół.
- Acha, szefie, a co zrobimy na wiosnę, skoro samoloty jako transport odpadają?
- Obawiam się, że nasza ekspedycja skończy się fiaskiem - westchnął Garry. - Nie możemy się teraz rozdrabniać.
- Nie skończy się fiaskiem, jeżeli przeżyjemy i wyjedziemy stąd - obiecał Copper. - Odkrycie, którego dokonaliśmy, jeśli zdołamy nad nim zapanować, jest wystarczająco ważne. Prace nad badaniem promieniowania kosmicznego, pola magnetycznego i atmosfery nie ulegną zahamowaniu.
Garry zaśmiał się ponuro.
- Pomyślałem właśnie o transmisjach radiowych - powiedział. - O poinformowaniu połowy świata o wspaniałych wynikach naszych lotów badawczych, o próbie oszukania tamtych, takich jak Byrd i Ellsworth, że w ogóle coś robimy.
- Zorientują się, że coś nie tak. - Copper z powagą pokręcił głową. - Ludzie tacy, jak oni mają wystarczająco wiele rozumu, aby wiedzieć, że nie uciekaliśmy się do wybiegu bez przyczyny. Zaczekają do naszego powrotu, żeby nas osądzić. Myślę, że wszystko sprowadza się do tego: ci, którzy wiedzą na tyle dużo, aby odkryć nasze; szachrajstwo, zaczekają, aż wrócimy. Ci, którzy nie mają na tyle rozsądku i zaufania; aby czekać, nie mają też i doświadczenia, które pozwoliłoby im wykryć oszustwo. Znamy się wystarczająco dobrze na panujących tu warunkach, żeby sprzedać dobrą blagę. '
- Oby tylko nie wysłali ekspedycji ratunkowych - jęknął Garry. - Kiedy, jeśli w ogóle, będziemy mogli się stąd wydostać, będziemy musieli przekazać wiadomość kapitanowi Forsythe'owi, aby wybierając się tutaj zabrał ze sobą zapas iskrowników. Zresztą nie ma o czym mówić.
- Chciałeś powiedzieć: jeśli się stąd nie wydostaniemy? - spytał Barclay. - Zastanawiałem się, czy pomogłaby nam ładna relacja radiowa z jakiejś erupcji wulkanu lub trzęsienia ziemi z bombowym zakończeniem, dzięki lasce dekanitu umieszczonej pod mikrofonem. Ludzi oczywiście nigdy nie da się całkowicie odstraszyć. Któraś z tych melodramatycznych scen w rodzaju "ostatni-żywy-człowiek" mogłaby równie łatwo nakazać im wyruszyć.
- Czy wszyscy w obozie tak to sobie wyobrażają? - Garry uśmiechnął się ze szczerą wesołością.
- Co ty na to, Garry? - Copper roześmiał się. - Jesteśmy pewni wygranej. Ale nie będzie o nią tak łatwo.
- Powiedziałeś: pewni, doktorku? - skrzywił się w uśmiechu Clark, który głaskał właśnie psa, aby go uspokoić.

8.
Blair chodził nerwowo po wnętrzu niewielkiej budy. Rzucał przelotne, urywane i niepewne spojrzenia na czterech towarzyszących mu mężczyzn. Byli to: Barclay - sześć stóp wzrostu i ponad sto dziewięćdziesiąt funtów wagi, McReady - olbrzym z brązu, doktor Copper - niski, ale krępy, potężny, i Benning - pięć stóp, dziesięć cali stalowej siły.
Blair przycupnął skulony pod przeciwległą ścianą wschodniego schowka. Narzędzia zwalone na kupę pośrodku podłogi obok pieca ogrzewczego tworzyły wysepkę oddzielającą uwięzionego od czterech przybyłych. Panicznie wystraszony, dygocząc nerwowo, biolog zaciskał kościste dłonie. Wyblakłe oczy migotały niespokojnie, a łysa, piegowata głowa poruszała się szybko, jak u ptaka.
- Nie chcę, żeby tu ktokolwiek przychodził. Sam będę sobie gotował - rzucił szorstko i nerwowo. - Kinner może być sobie człowiekiem, ale ja w to nie wierzę. Zamierzam wydostać się stąd i nie będę jadł tego, co mi przyślecie! Chcę konserwy. Zamknięte puszki.
- W porządku, Blair. Przyniesiemy ci je dziś wieczorem - obiecał Barclay. - Masz węgiel, a ogień już się rozpala. - Barclay ruszył naprzód. -Jeszcze tylko..:
Blair natychmiast popędził w najdalszy kąt.
- Wynoś się! - krzyknął. - Trzymaj się ode mnie z daleka, ty potworze! - Mały biolog wrzeszczał, próbując wydrapać dziurę w ścianie budy. - Trzymaj się ode mnie z daleka! Nie zbliżaj się! Nie dam się wchłonąć. Nie dam...
Barclay cofnął się.
- Zostaw go, Bar. - Doktor Copper potrząsnął głową. - Będzie mu łatwiej uporać się z tym samemu. Myślę, że musimy zaryglować drzwi.
.Czterech mężczyzn skierowało się do wyjścia. Benning i Barclay zabrali się wprawnie do pracy. Na Antarktydzie nie używano zamków - nie były potrzebne. Jednak po obu stronach futryny drzwi wkręcono masywne śruby, a między nimi przeciągnięto naprężoną samolotową linkę sterowniczą. Barclay przystąpił do pracy ze świdrem i piłą otwornicą. Niebawem wyciął w drzwiach klapę, po odchyleniu której można było podawać potrzebne rzeczy bez rozmontowywania całego zabezpieczenia. Trzy potężne zawiasy wyjęte ze skrzyni dostawczej, dwa skoble i podwójne trzycalowe zawleczki zabezpieczały ją przed otwarciem od wewnątrz.
Blair poruszał się nerwowo po wnętrzu. Przeciągnął coś w stronę drzwi ciężko dysząc i mamrocząc zapamiętale jakieś szalone przekleństwa. Barclay otworzył klapę i zajrzał do środka. Doktor Copper spoglądał mu przez ramię. Blair przesunął ciężką pryczę pod drzwi. Teraz bez jego udziału nie można będzie ich otworzyć.
- Nie wiem, czy ten biedak nie ma racji - westchnął McReady. - Jeżeli wydostanie się na zewnątrz, będzie dążył do zabicia nas wszystkich możliwe jak najszybciej, a my nie mamy na to ochoty. Ale po naszej stronie drzwi jest ktoś jeszcze gorszy niż szalony morderca. Jeżeli któryś z tych dwóch miałby wydostać się na swobodę, wtedy ja rozwalę te wszystkie zabezpieczenia.
- Dasz mi znać, a pokażę ci, jak je szybko, zdjąć - uśmiechnął się Barclay. - Wracajmy - rzucił.
Słońce, chociaż już od dwóch godzin znajdowało się poniżej linii horyzontu, wciąż malowało północny widnokrąg wszystkimi kolorami tęczy. Połacie nawianego śniegu przesunęły się w kierunku północnym i pod łukiem płonących barw iskrzyły się milionem odbitych blasków. Niskie, okrągłe, białe kopce na północnym horyzoncie pozwalały zauważyć, że Góry Magnetyczne ledwie wystają ponad rozległą śnieżną płaszczyznę. Maleńkie wiry podrywanego wiatrem śniegu ześlizgiwały się z nart, kiedy zmierzali w stronę odległego o dwie mile głównego obozowiska. Cienka jak pajęcza nić kratownica masztu radiowego wznosiła się chudą, czarną iglicą na tle bieli antarktycznego lądu. Śnieg pod nartami przypominał drobny piasek o twardych ziarenkach.
- Przyszła wiosna - powiedział z goryczą Benning. - Ale mamy uciechę! Tak czekałem, żeby się wydostać z tej przeklętej lodowej dziury...
- Na twoim miejscu teraz bym nie próbował - mruknął Barclay. - Faceci, którzy wyruszą stąd w ciągu najbliższych kilku dni, nie będą zbyt popularni.
- Jak się miewa twój pies, doktorze Copper? - spytał McReady. - Czy są już jakieś wyniki?
- Po trzydziestu godzinach? Dobrze by było. Zrobiłem mu dzisiaj zastrzyk z mojej własnej krwi. Przypuszczam, że będę potrzebował jeszcze z pięć dni. Za mało wiem na pewno, żeby skończyć wcześniej.
- Zastanawiam się, czy Connant - gdyby uległ przemianie - ostrzegłby nas zaraz po ucieczce stwora? Czy nie czekałby, aż stwór miałby realną szansę się zestalić? Dopóki nie obudzilibyśmy się sami - spytał wolno McReady.
- Stwór jest egoistą. Nie sądzisz chyba, że wyglądał na obdarzonego poczuciem jakiejś wyższej sprawiedliwości? - zapytał doktor Copper. - Każda jego część stanowi całość, całość samą dla siebie. Gdyby Connant uległ przemianie; musiałby tak postąpić, chcąc ratować własną skórę. Ale uczucia Connanta pozostały nie zmienione. Są więc doskonale skopiowane lub są jego własnymi uczuciami. Oczywiście imitacja Connanta, doskonale naśladująca jego uczucia, zachowywałaby się dokładnie tak, jak on sam.
- Zaraz, czy Norris albo Van nie mogliby poddać Connanta jakiemuś testowi? Jeżeli stwór jest inteligentniejszy niż ludzie, powinien lepiej znać się na fizyce niż Connant, a oni by to wychwycili - zaproponował Barclay.
- Ale nie wtedy, jeżeli odczytuje myśli - potrząsnął przecząco głową znużony Copper. - Nie można zastawić na niego pułapki. Van proponował to już wczoraj wieczorem. Miał nadzieję uzyskać w ten sposób odpowiedź na niektóre istotne dla niego pytania z dziedziny fizyki.
- Ten pomysł wyprawy czterech uczyni życie szczęśliwszym - powiedział Benning, spoglądając na towarzyszy. - Każdy pilnuje pozostałych, żeby upewnić się, czy nie robią czegoś... dziwnego. Czyż nie możemy stać się grupą ufających sobie ludzi? Żaden nie spuszcza z oka sąsiadów, dając najwspanialszy pokaz wiary i zaufania. Zaczynam rozumieć, co miał na myśli Connant, mówiąc "szkoda, że nie możecie zobaczyć waszych oczu". Cały czas wszyscy na to cierpimy. Każdy z was rozgląda się dookoła z wyrazem twarzy mówiącym "ciekaw jestem, czy reszta to...". Nawiasem mówiąc, nie wykluczam siebie.
- O ile mi wiadomo, zwierzę nie żyje, z lekkim zastrzeżeniem, jeśli idzie o Connanta. Nikt inny nie jest podejrzany - oświadczył McReady. - Polecenie "zawsze czwórki" to jedynie środek ostrożności.
- Czekam, aż Garry zrobi z tego "czwórkę na jednej pryczy" - westchnął Barclay. - Myślałem sobie, że nie miałem dotąd ani odrobiny intymności, no, ale od tamtego polecenia...
Nikt nie obserwował przebiegu testu z większym napięciem niż Connant. Mała sterylna probówka, wypełniona do połowy cieczą koloru słomkowego. Jedna, dwie, trzy, cztery, pięć kropli czystego roztworu, który doktor Copper przygotował z kropli krwi pobranej z ręki Connanta. Probówka została dokładnie wstrząśnięta, a potem umieszczona w zlewce z czystą, ciepłą wodą. Termometr odczytywał ciepłotę krwi, niewielki termostat klekotał hałaśliwie, elektryczny grzejnik rozżarzył się, z chwilą gdy delikatnie zamigotały światełka.
Potem zaczęły tworzyć się nieduże białe plamki osadu, który strącał się w przezroczystej słomkowej cieczy.
- O Boże! - krzyknął Connant i opadł ciężko na pryczę, łkając jak dziecko. - Sześć dni - szlochał - sześć dni zastanawiania się, czy ten cholerny test skłamie... Garry przysunął się bezgłośnie i położył dłoń na plecach fizyka.
- Nie mógł skłamać - powiedział doktor Copper. - Pies był uodporniony na krew ludzką... i surowica zareagowała.
- A więc on jest... w porządku? - westchnął ciężko Norris. - To znaczy, że stwór nie żyje... jest martwy na zawsze?
- On jest człowiekiem - stanowczo oświadczył Copper. - A zwierzę nie żyje.
Kinner wybuchnął histerycznym śmiechem. McReady odwrócił się w jego stronę i uderzył go w twarz - metodycznie, po dwa razy w każdy policzek. Kucharz śmiał się, dławił, przez chwilę krzyczał, a potem usiadł wyprostowany, rozcierając policzki i niewyraźnie mamrocząc słowa podziękowania.
- Bałem się, o Boże, jak ja się bałem - powiedział.
- Myślisz, ty małpo, że my nie? Sądzisz może, że Connant się nie bał? - zaśmiał się urywanie Norris.
Budynek administracji ożywił się nagle. Słychać było śmiechy, ludzie zgromadzeni wokół Connanta rozprawiali niepotrzebnie gromkim głosem, podnieceni, pełni wigoru, odprężeni i na powrót przyjaźni. Ktoś rzucił nagle propozycję i kilkanaście osób ruszyło po narty. Blair. Blair mógłby już dojść do siebie. Doktor Copper krzątał się przy swoich probówkach i badał roztwory, jeszcze zaaferowany, ale z uczuciem ulgi. Za drzwiami ruszyła do budy Blaira wyprawa uspokojonych, odprężonych mężczyzn. Hałaśliwie kłapały narty. W głębi korytarza psy, które ogarnął również nastrój ulgi i podniecenia, podniosły zaraz wrzaskliwy skowyt.
Doktor Copper krzątał się nadal przy probówkach. Siadł na brzegu pryczy z dwiema probówkami wypełnionymi słomkową cieczą i strąconym, bielejącym osadem. Twarz miał bielszą niż zawartość probówek, a oczy szeroko otwarte z przerażenia. Milczał. Po policzkach spływały łzy.
Pierwszy spostrzegł to McReady. Poczuł, jak lodowaty nóż mrozi mu pierś i przeszywa serce. Doktor Copper podniósł wzrok.
- Garry - zawołał ochrypłym głosem. - Garry, na miłość boską, chodź tutaj! Komandor Garry podszedł szybko do niego. W budynku administracyjnym zapadło nagłe milczenie. Connant spojrzał w górę i zdrętwiały wstał z krzesła.
- Garry... strąca się również tkanka potwora. To niczego nie dowodzi. Niczego poza tym... poza tym, że pies był także uodporniony na krew potwora. Znaczy to, że jedna z dwóch składowych krwi... jeden z nas, ty czy ja, Garry ... jeden z nas jest potworem.

9.
- Bar, zawróć ludzi, zanim powiedzą Blairowi - odezwał się spokojnie McReady.
Barclay podszedł do drzwi. Jego krzyki ledwie docierały do znajdujących się wewnątrz, milczących w napięciu mężczyzn. Wkrótce Barclay był z powrotem.
- Już idą - powiedział. - Nie mówiłem im, dlaczego mają wracać. Powiedziałem tylko, że doktor Copper tak kazał.
- McReady - westchnął Garry - niech cię Bóg wspomaga. Teraz ty dowodzisz. Ja nie mogę.
Olbrzym z brązu powoli skłonił głowę, patrząc swymi głęboko osadzonymi oczyma na komandora Garry'ego.
- Ja mogę nim być - dodał Garry. - Wiem, że nie jestem, ale w żaden sposób nie mogę tego dowieść. Test doktora Coppera zawiódł. Ale doktor Copper wykazał jego bezużyteczność, podczas gdy niewykazanie byłoby korzystne dla potwora. Dowodziłoby, że jest istotą ludzką.
Copper kołysał się powoli na pryczy.
- Wiem, że jestem człowiekiem, i również nie potrafię tego udowodnić - powiedział. - Jeden z nas dwóch kłamie, ponieważ test kłamać nie może i wskazuje, na któregoś z nas. Udowodniłem nieskuteczność testu, co chyba dowodzi, że jestem człowiekiem. Garry dostarczył teraz argumentu, który dowodzi mego człowieczeństwa - a będąc potworem, nie zrobiłby tego. I tak w kółko, bez końca...
Głowa doktora Coppera, a potem szyja i ramiona zaczęły zataczać powolne kręgi w rytm słów. Nagle padł na wznak na pryczę, rycząc ze śmiechu.
- Test wcale nie musi dowodzić, że jeden z nas jest potworem! Wcale nie musi tego dowodzić! Cha, cha! - zaśmiewał się Copper. - Jeżeli wszyscy bylibyśmy potworami, reakcja byłaby taka sama! Wszyscy jesteśmy potworami... wszyscy... Connant i Garry, i ja... i wy wszyscy.
- McReady - odezwał się łagodnie Van Wall, jasnobrody pierwszy pilot - studiowałeś medycynę, zanim zająłeś się meteorologią, zgadza się? Czy potrafisz przeprowadzić jakiś test?
McReady podszedł powoli do Coppera, wyjął mu z ręki strzykawkę i umył ją dokładnie w dziewięćdziesięciopięcioprocentowym alkoholu. Garry siedział na brzegu pryczy z tępym wyrazem twarzy i beznamiętnie obserwował Coppera i McReady'ego.
- Może być tak, jak powiedział Copper - westchnął McReady. - Mógłbyś mi pomóc, Van? Dziękuję ci. - Wbił igłę w udo Coppera. Śmiech mężczyzny nie ustawał, tylko przechodził powoli w tłumione łkanie. Później, kiedy zaczęła działać morfina, doktor zapadł w głęboki sen.
McReady odwrócił się. Ludzie, którzy wyruszyli wcześniej do Blaira, stali w przeciwległym końcu pomieszczenia; z ich nart spływał topniejący śnieg. Twarze mieli śnieżnobiałe. Connant w jednej i w drugiej ręce trzymał zapalone papierosy. Tego z prawej pociągał, i - nieobecny myślami - gapił się w podłogę. Żar drugiego, tego w lewej, przyciągnął nagle jego uwagę. Spojrzał na niedopałek, a potem tępo wpatrywał się przez chwilę w drugi. Wreszcie rzucił jednego i zgniótł obcasem.
- Doktor Copper mógł mieć rację - powtórzył McReady. - Wiem, że jestem człowiekiem, ale oczywiście nie potrafię tego udowodnić. Powtórzę test dla własnej satysfakcji. Ci spośród was, którzy chcą, mogą zrobić to samo.
Dwie minuty potem McReady trzymał już probówkę z białym osadem, wytrącającym się powoli z surowicy o słomkowej barwie.
- Reaguje również na krew ludzką - powiedział. - Zatem obaj nie są potworami.
- Nigdy nie uważałem, że są - westchnął Van Wall. - Potworowi by to nie odpowiadało; gdybyśmy wiedzieli, moglibyśmy ich zgładzić. Jak sądzisz, dlaczego potwór nas nie zabił? Chyba jest na wolności.
McReady parsknął głośnym śmiechem. Potem śmiał się już ciszej.
- To proste, drogi Watsonie - powiedział. - Potwór chce mieć do dyspozycji żywe organizmy. Wyraźnie nie może ożywić martwego ciała. Po prostu czeka - czeka, aż nadarzy się sposobność. Nas, którzy pozostaliśmy ludźmi, trzyma w rezerwie.
- Ej, tam! Mac! Mógłbym się dowiedzieć, czy jestem potworem? - wzdrygnął się gwałtownie Kinner. - Mógłbym wiedzieć, czy potwór już mną zawładnął? O Boże, ja już mogę być potworem!
- Dowiesz się - odpowiedział McReady.
- Ale my się nie dowiemy. - Norris śmiał się gwałtownie, na pół histerycznie. McReady spoglądał na fiolkę z resztką surowicy.
- Jest jedna rzecz, do której ta przeklęta ciecz się nadaje - powiedział po namyśle. - Clark, czy pomożecie mi z Vanem? Reszta niech lepiej trzyma się razem. Pilnujcie się nawzajem - dodał z goryczą. - Uważajcie, żebyście nie wpadli w jakąś kabałę!
McReady ruszył korytarzem w kierunku Psiego Obozu. Za nim podążali Clark i Van Wall.
- Potrzebujesz więcej surowicy? - spytał Clark. McReady potrząsnął przecząco głową.
- Trzeba więcej testów - odparł. - Mamy jeszcze cztery krowy, byka i prawie siedemdziesiąt psów. Ta surowica reaguje tylko na krew ludzką... i potworów. McReady wrócił do budynku administracyjnego i podszedł w milczeniu do umywalki. Po chwili dołączyli do niego Clark i Van Wall. Usta Clarka poruszał nerwowy tik, który przeszedł nagle w nieoczekiwany szyderczy śmiech.
- Co robiliście? - wybuchnął nagle Connant. - Dalsze szczepionki?
- Szczepionki. Cha, cha! Jasne, szczepionki - parsknął Clark.
- Ten potwór ma swoją logikę - powiedział dobitnie Van Wall. - Nasz uodporniony pies był całkiem w porządku. Pobraliśmy nawet trochę więcej surowicy do testów, ale nie będziemy już ich przeprowadzać.
- Nie możesz... nie możesz użyć krwi któregoś z ludzi do doświadczeń z innym psem? - zaczął Norris.
- Nie mamy więcej psów - powiedział łagodnie McReady. - Ani bydła, dodam.
- Nie mamy więcej psów? - zdziwił się Benning, siadając powoli.
- Stają się obrzydliwe, kiedy zaczynają się zmieniać... tak powoli - uściślił Van Wall. - To żelastwo do śmiertelnego rażenia prądem, które ty, Barclay, skonstruowałeś, działa bardzo szybko. Został tylko jeden pies - ten uodporniony. Potwór zostawił go nam, abyśmy mogli pobawić się tym naszym testem. Reszta... - Van Wall wzruszył ramionami i wytarł ręce.
- Bydło... - wykrzyknął Kinner.
- Równie paskudnie. Prześliczna reakcja. Bydło wygląda piekielnie zabawnie, kiedy zaczyna się stapianie. Zwierzę, skrępowane łańcuchami albo postronkami, nie może podjąć szybkiej ucieczki, i musi nastąpić upodobnienie.
Kinner wstał powoli, rozglądając się gwałtownie dookoła. Zatrzymał się, cały w okropnych drgawkach, przy stojącym w kuchni blaszanym wiadrze. Powolutku, krok za krokiem wycofywał się w stronę drzwi. W milczeniu otwierał i zamykał usta jak ryba wyrzucona z wody.
- Mleko... - Z trudem łapał oddech. - Doiłem godzinę temu... - wybuchnął przeraźliwym krzykiem, dając nura przez drzwi. Znalazł się na zewnątrz na lodowej pokrywie bez skafandra, bez grubej odzieży.
Van Wall przez chwilę patrzył za nim w zamyśleniu.
- Chyba zupełnie oszalał - odezwał się wreszcie - ale może też być uciekającym potworem. Nie ma nart. Weźcie palnik, na wypadek...
Pościg za Kinnerem pomógł im; to trzeba było zrobić. Trzech mężczyzn, którzy pozostali, wymiotowało. Norris leżał płasko na wznak. Twarz miał zielonkawą, nieruchomy wzrok wbił w pryczę nad sobą.
- Mac, od jak dawna krowy nie są już krowami?
McReady wzruszył rozpaczliwie ramionami. Trzymając niewielką probówkę z surowicą podszedł do wiadra z mlekiem i zabrał się do pracy. Mleko zabarwiło surowicę, nie pozwalając na pewną ocenę. W końcu umieścił probówkę w stojaku. Pokręcił głową.
- Test jest negatywny - powiedział. - Co oznacza, że albo w czasie dojenia były krowami, albo jako doskonałe imitacje, dawały zupełnie normalne mleko.
Copper wiercił się niespokojnie i wydawał przez sen odgłosy bulgotania, coś pośredniego między chrapaniem a śmiechem. Zebrani w milczeniu utkwili w nim wzrok.
- Czyżby na potwora morfina... - ktoś zaczął pytać.
- Bóg raczy wiedzieć. - McReady wzruszył ramionami. - Działa na wszystkie ziemskie zwierzęta, które znam.
- Mac! - Connant uniósł nagle głowę. - Psy musiały połknąć kawałki potwora i to je zabiło! Znajdowały się tam gdzie i potwór. Ja byłem zamknięty. Czy to nie dowodzi...
- Przykro mi - potrząsnął przecząco głową Van Wall - ale to nie dowodzi, kim ty jesteś. Dowodzi tylko, czego nie zrobiłeś.
- Istotnie, nie dowodzi - westchnął McReady. - Jesteśmy bezradni, ponieważ za mało wiemy, a ze zdenerwowania nie myślimy logicznie. Zamknięty! Czy obserwowaliście kiedykolwiek białe ciałko krwi przedostającą się przez ściankę naczynia krwionośnego? Nie? Wysuwa nibynóżkę. I już jest... po przeciwnej stronie ścianki.
- Och! - jęknął Van Wall. - Bydło zaczęło się roztapiać, zgadza się? Mogło się roztopić i w postaci nitki cieczy przesączyłoby się pod drzwiami i zestaliło ponownie po drugiej stronie. Liny - o, te by nic nie pomogły. Dopiero w czymś szczelnie zamkniętym albo...
- Jeżeli przestrzelisz zwierzęciu serce - zaczął McReady - a ono nie umrze, znaczy że jest potworem. To najlepszy test, jaki przychodzi mi do głowy na poczekaniu.
- Nie ma żadnych psów ani żadnego bydła - odparł spokojnie Garry. - Teraz musi upodabniać się do ludzi. Trzymanie pod kluczem na nic się tu nie zda. Twój test mógłby zdać egzamin, Mac, ale obawiam się, że trudno go stosować wobec ludzi.

10.
Clark podniósł wzrok znad kuchennego pieca, gdy strzepując z ubrań nawiany przez wiatr śnieg, wchodzili Van Wall, Barclay, McReady i Benning. Pozostali, stłoczeni w budynku administracyjnym, zajmowali się różnymi czynnościami - grali w szachy, w pokera, czytali. Ralsen naprawiał na stole sanie, Van i Norris głowa przy głowie śledzili dane magnetyczne, Harvey odczytywał półgłosem tabele.
Doktor Copper pochrapywał cicho na pryczy. Garry pracował z Duttonem nad plikiem wiadomości radiowych. Zajmowali kąt łóżka Duttona i niewielki skrawek stolika pod radio. Connant wykorzystywał część stołu na studiowanie arkuszy danych dotyczących promieniowania kosmicznego.
Pomimo zamkniętych podwójnych drzwi z korytarza całkiem wyraźnie dobiegał głos Kinnera. Clark trzasnął kociołkiem o piec kuchenny i przywołał gestem McReady'ego. Meteorolog podszedł do niego.
- Nie mam nic przeciwko temu cholernemu gotowaniu - odezwał się zdenerwowany Clark - ale może jest jakiś sposób na uciszenie tego drania? Wszyscy zgodziliśmy się co do tego, że byłoby bezpiecznie ulokować go w Kosmicznym Domu.
- Kinnera? - McReady kiwnął głową w stronę drzwi. - Obawiam się, że nie. Mogę podać mu narkotyk, jednak nie dysponujemy nieograniczonym zapasem morfiny. Po prostu histeryzuje; nie grozi mu niebezpieczeństwo utraty zmysłów.
- Ale nam zaczyna grozić. Przez półtorej godziny byłeś na zewnątrz. Trwa to nieprzerwanie od prawie czterech godzin. Wszystko ma swoje granice.
Garry przechadzał się powoli. McReady dostrzegł na moment w oczach Clarka dziki błysk strachu, a nawet przerażenia. Zdał sobie sprawę, że jego oczy w tej samej chwili musiały zdradzać to samo. Tak, Garry - to znaczy Garry albo Copper - był na pewno potworem.
- Gdybyś mógł przestać, Mac, byłoby to bardzo rozsądne - odparł spokojnie Garry. - W tym pomieszczeniu sytuacja jest i tak dosyć napięta. Zgodziliśmy się, że tamto miejsce byłoby dla Kinnera dobre, ponieważ wszyscy inni w obozie są pod stałą obserwacją - Garry z lekka zadrżał. - Spróbuj, na litość boską, spróbuj wymyślić jakiś skuteczny test.
- Pod obserwacją, czy nie, każdy jest spięty - westchnął McReady. - Blair zablokował klapę tak, że się teraz nie otworzy. Mówi, że ma dosyć żarcia i nie przestaje wrzeszczeć "wynoście się, wynoście się, jesteście potworami. Ja nie dam się wchłonąć. Nie! Powiem wszystko ludziom, jak tu przyjdą. Wynoście się." Wobec tego odeszliśmy.
- Nie ma innego testu? - błagał Garry. McReady wzruszył ramionami.
- Copper miał całkowitą rację - powiedział. - Próba krwi mogłaby być absolutnie rozstrzygająca, gdyby nie doszło do zakażenia. Ale jedyny pies, który pozostał, jest teraz odporny.
- A chemikalia? Testy chemiczne?
- Nasza chemia nie da sobie z tym rady. - McReady zaprzeczył ruchem głowy. - Próbowałem z mikroskopem, jak wiesz.
- Pies-potwór i prawdziwy pies były identyczne - przytaknął Garry. - Ale musisz działać dalej. Co będziemy robili po obiedzie?
. Van Wall przyłączył się do nich w milczeniu.
- Spanie na zmianę - powiedział. - Połowa śpi, połowa czuwa. Ciekaw jestem, ilu z nas to potwory? Wszystkie psy nimi były. Wydawało nam się, że jesteśmy bezpieczni, ale jakoś padło na Coppera albo na ciebie. - Oczy Van Walla błyszczały niepokojąco. - On może owładnął wami wszystkimi. Wszystkimi oprócz mnie. A ja będę się tylko przyglądał i dziwował. Nie, to niemożliwe. Rzucilibyście się wtedy na mnie. Byłbym bezradny. My, istoty ludzkie, chyba jakoś na razie zachowujemy przewagę liczebną. Ale... - tu przerwał.
- Robisz teraz to, o co miał do mnie żal Norris - zaśmiał się McReady. - Pozostawiasz sprawę w zawieszeniu. "Jeżeli ktoś jeszcze ulegnie przemianie, zachwieje się równowaga sił." Ten stwór nie walczy. Nie sądzę, aby kiedykolwiek walczył. To musi być stworzenie spokojne, na swój własny, niepowtarzalny sposób. Nigdy nie musiał walczyć, ponieważ zawsze osiągał swój cel inaczej.
Usta Van Walla wykrzywił brzydki grymas.
- Sugerujesz zatem, że może być tak, iż on już ma przewagę liczebną, tylko po prostu czeka - powiedział. - Oni wszyscy, może i wy wszyscy, czekacie, aż ja, ostatni z ludzi, utracę czujność we śnie. Mac, zauważyłeś ich spojrzenia, to, jak wszyscy na nas patrzą?
- Nie siedziałeś tutaj przez cztery godziny, kiedy oczy wszystkich ważyły informację o tym, że jeden z nas, Copper albo ja, jest na pewno potworem. A może obydwaj - westchnął Garry.
- Czy moglibyście uciszyć tego typa? - powtórzył swoją prośbę Clark. - Można od tego zbzikować. Każcie mu być ciszej.
- Wciąż się modli? - spytał McReady.
- Owszem - jęknął Clark. - Nie przerwał ani na sekundę. Nie mam nic przeciwko temu, żeby się modlił, jeśli przynosi mu to ulgę, ale on wyje, wyśpiewuje psalmy i hymny, wykrzykuje modlitwy. Myśli chyba, że Bóg go dobrze nie słyszy z tak daleka.
- Być może Bóg nie słyszy - odkrzyknął Barclay. - Inaczej zrobiłby coś z tym stworem z piekła rodem.
- Ktoś spróbuje przeprowadzić ten test, o którym wspominałeś, jeżeli się go nie powstrzyma - oświadczył groźnie Clark. - Myślę, że cios tasakiem w głowę byłby tak samo dobrym testem, jak kula w serce.
- Wracaj do swojego gotowania. Zobaczę, co się da zrobić. Może znajdę coś w szafkach - McReady przeszedł powoli w kąt pomieszczenia, gdzie znajdowała się apteczka Coppera. Trzy wysokie szafki z surowych desek, z czego dwie zamknięte na klucz, stanowiły obozowy skład leków. Dwanaście lat temu McReady uzyskał dyplom lekarza i kiedy zaczął praktykę lekarską, skierowano go na meteorologię. Copper był człowiekiem kompetentnym, dokładnie i w sposób nowoczesny znającym swój zawód. Ponad połowa dostępnych lekarstw była całkowicie nieznana McReady'emu; zastosowanie wielu spośród pozostałych musiałby sobie przypomnieć. Nie było tu ogromnej biblioteki lekarskiej ani roczników czasopism, w których mógłby przeczytać to, co zapomniał. Informacje o podstawowych, prostych dla Coppera rzeczach nie zasługiwały na włączenie do skromnej biblioteki, którą meteorolog zmuszony był się zadowolić. Książki są ciężkie, a każdy gram tego, co się tu znalazło, musiał być dostarczony drogą powietrzną.
McReady, mając nadzieję, że robi dobrze, wybrał jakiś barbituran. Barclay i Van Wall udali się razem z nim. W Wielkim Magnesie nikt nigdy i nigdzie nie chodził samotnie.
Ralsen uprzątnął sanie, a fizycy przesunęli stół. Przerwano grę w pokera. Clark nakładał potrawy. Dzwonienie łyżek i tłumione odgłosy jedzenia stanowiły jedyną oznakę życia w tym pomieszczeniu. Kiedy trójka wróciła, nie padło żadne słowo, jedynie wszystkie oczy skierowały się na nich badawczo, a szczęki poruszały się mechanicznie.
Nagle McReady zesztywniał. Kinner zaskrzeczał jakąś pieśń religijną ochrypłym jak przy mutacji głosem. McReady, mając już dość, potrząsnął głową i spojrzał na Van Walla.
Van Wall zaklął siarczyście i usiadł przy stole.
- Będziemy po prostu musieli to przetrwać, dopóki nie zedrze sobie głosu - powiedział. - Nie może przecież wyć bez końca.
- On ma spiżowe gardło i odlaną z żelaza krtań - oświadczył rozwścieczony Norris. - Pozostaje nam nie tracić nadziei i tolerować go jako jednego z naszych przyjaciół. A wtedy będzie nadal ćwiczył gardło aż do dnia sądu ostatecznego.
Zapadło ciężkie milczenie. Przez dwadzieścia minut jedli bez słowa. Nagle Connant poderwał się ze wściekłą furią.
- Siedzicie tak spokojnie jak gromada bałwanów - warknął. - Nic nie mówicie, za to oczy macie naprawdę pełne wyrazu. Przewracacie nimi bez przerwy, jakby były garścią szklanych kulek rzuconych na stół. Łypiecie ślepiami, raz je mrużycie, raz wybałuszacie i coś sobie szepczecie. A może dla odmiany byście pogapili się na coś innego?
- Posłuchaj, Mac, ty jesteś tu szefem. Powyświetlajmy filmy przez resztę wieczoru. Oszczędzaliśmy je, żeby starczyły na dłużej. Na jakie dłużej? Kto będzie oglądał te filmy? Obejrzyjmy je, póki jeszcze jesteśmy w stanie, popatrzmy na coś innego, zamiast wciąż gapić się na siebie.
- Świetny pomysł, Connant. Ja osobiście mam wielką ochotę zmienić to co jest na coś innego, obojętnie na co.
- Podkręć głos, Dutton. Może uda się zagłuszyć te religijne pienia - rzucił Clark. - Tylko nie... - odezwał się cicho Norris - nie gaś naraz wszystkich świateł.
- Światła będą zgaszone - sprzeciwił się McReady. - Wyświetlimy wszystkie filmy rysunkowe, jakie tu są. Nie macie chyba nic przeciwko obejrzeniu starych kreskówek?
- Słodkie przedstawienie dla grzecznych dzieci. Akurat jestem w nastroju. - McReady odwrócił się, by spojrzeć na mówiącego: chudego, wręcz wymizerowanego mieszkańca Nowej Anglii, nazwiskiem Caldwell. Ten, wolno nabijając sobie fajkę, mrugnął znacząco do McReady'ego.
Olbrzym z brązu roześmiał się z przymusem.
- W porządku, Bart, wygrałeś - powiedział. - Nie jesteśmy może specjalnie w nastroju do oglądania Popeya i Kaczora Donalda, ale to zawsze coś.
- Zagrajmy w inteligencję - zaproponował Caldwell. - Rysuje się linie na kawałku papieru i zapisuje klasy - na przykład, zwierzęta. Myślę, że będzie z tego znacznie lepsza rozrywka. Zabawa w inteligencję to coś, czego potrzebujemy teraz znacznie bardziej niż filmów. Może ktoś ma ołówek, żeby narysować linie?
- McReady usiłuje właśnie coś znaleźć - odparł spokojnie Van Wall. - Mamy tu zwierzęta na literę "p". Więcej nie potrzebujemy.
- To znaczy "pomyleni"? - zachichotał Caldwell. - Clark, pomogę ci z tymi garami, żebyśmy mogli uruchomić nasz mały fotoplastykon - powiedział, powoli wstając z miejsca.
Dutton, Barclay i Benning, zajmujący się projektorem oraz urządzeniami nagłaśniającymi, pracowali w milczeniu. W tym czasie posprzątano budynek administracyjny, zebrano talerze i garnki. McReady przeciskał się powoli w stronę Van Walla, aż w końcu usiadł obok niego na pryczy, oparty plecami o ścianę.
- Zastanawiałem się, Van - powiedział z krzywym uśmiechem - czy zgłosić .już teraz swój pomysł. Zapomniałem, że tamci i tak potrafią odczytywać myśli. Mam
niejasną wizję czegoś, co mogłoby zadziałać. Jest ona jeszcze zbyt mglista, aby zawracać sobie nią głowę. Prowadź dalej ten pokaz, a ja spróbuję doszukać się jakiejś logiki. Zajmuję tę pryczę.
Van Wall spojrzał w górę i skinął głową: Ekran filmowy znajdzie się praktycznie w tej samej linii, co jego prycza, niemal niewidoczny i nie będzie go rozpraszał.
- Być może powinieneś nam powiedzieć, o czym myślisz - rzekł Van Wall. - W tej chwili tylko ci "obcy" wiedzą, co zamierzasz. Możesz stać się "obcym", zanim przystąpisz do działania.
- To nie potrwa długo, jeżeli myślę dobrze. Tylko nie chcę już żadnych testów z psami i potworami. Lepiej będzie, jeśli przeniesiemy Coppera na pryczę bezpośrednio nade mną. On też nie będzie patrzył w ekran. - McReady wskazał ruchem głowy łóżko Coppera, z którego dochodziło ciche chrapanie. Garry pomógł im przenieść doktora.
McReady oparł się o pryczę i zapadł niemalże w trans koncentracji, usiłując obliczyć szanse, przemyśleć metody działania. Prawie nie dotarło do niego, że pozostali roztasowali się w milczeniu i że ekran rozbłysł. Póki nie włączył się podkład muzyczny, słychać było szaleńcze krzyki i chrapliwe pienia religijne modlącego się Kinnera. Światła w pomieszczeniu były wygaszone, ale duża płaszczyzna jasnego ekranu odbijała wystarczająco wiele światła, by było niemal widno. Poruszające się gorączkowo ludzkie oczy błyszczały jak iskierki. Kinner krzyczał, modląc się ciągle; jego głos stanowił ochrypły akompaniament mechanicznej muzyki. Dutton przekręcił wzmacniacz.
Okrzyki Kinnera trwały już od tak dawna, że początkowo McReady niezbyt jasno uświadamiał sobie, iż czegoś mu brakuje. Cały czas, kiedy tak leżał tuż na wprost korytarza wiodącego do Kosmicznego Domu, głos Kinnera dochodził do niego całkiem wyraźnie pomimo głośnego tła dźwiękowego filmowych obrazów. Nagle uderzyło go, że głos ten ucichł.
- Dutton, wyłącz dźwięk - odezwał się McReady, siadając nagle.
Obraz migotał przez chwilę bezgłośnie i dziwnie bez sensu w nagłej, głębokiej ciszy. Wiatr, coraz silniejszy, zanosił się gdzieś w górze melancholijnym płaczem i huczał w kominie pieca.
- Kinner przestał - powiedział cicho McReady.
- Na litość boską, włącz ten dźwięk. On mógł przestać, bo chciał słuchać - warknął Norris.
McReady wstał i wyszedł na korytarz. W przeciwległym końcu pomieszczenia Barclay i Van Wall podnieśli się z miejsc i podążyli za nim. Kiedy Barclay przecinał snop światła wciąż działającego projektora, na jego plecach zatańczyły migoczące kształty. Dutton nagłym ruchem włączył światło i obraz znikł.
Norris stał przy drzwiach, tak jak prosił McReady. Garry usiadł spokojnie na pryczy przy samym wyjściu, popychając Clarka, by się posunął. Reszta została dokładnie tam gdzie przedtem. Tylko Connant spacerował tam i z powrotem w tym samym niezmiennym rytmie.
- Jeżeli będziesz to robił, Connant - splunął Clark - damy sobie radę bez ciebie, czy jesteś człowiekiem, czy nie. Skończ wreszcie to przeklęte tupanie!
- Przepraszam. - Fizyk usiadł na pryczy i w zamyśleniu oglądał czubki swoich butów. Zapadła cisza przerywana jedynie odgłosem wiatru. Minęło prawie pięć minut, a raczej pięć wieków, zanim McReady pojawił się w drzwiach.
- Widocznie do tej pory mieliśmy tu za mało nieszczęść - oświadczył. - Ktoś usiłował nas wyręczyć. Kinner ma nóż w gardle i prawdopodobnie dlatego przestał śpiewać. Mamy potwory, pomylonych i podrzynaczy gardeł. Czy wymyślisz jeszcze coś na "p", Caldwell? Jeśli tak, to pewnie niedługo się tu pojawi.

11.
- Czy Blair jest na wolności? - padło pytanie.
- Nie. Chyba, że wyfrunął. Jeżeli mielibyśmy podejrzewać, skąd nadeszła ta szlachetna pomoc, ten oto przedmiot może wiele wyjaśnić. - Van Wall trzymał zawinięty w tkaninę nóż o cienkim ostrzu, długości około jednej stopy. Drewniany trzonek był do połowy upalony; pozostał na nim ślad fajerek.
- Ja to zrobiłem dziś po południu - powiedział Clark, wpatrując się w nóż. - Zapomniałem o tym cholerstwie i zostawiłem je na piecu.
- Poczułem swąd, jak pamiętasz - Van Wall skinął głową. - Wiedziałem, że jest w kuchni.
- Ciekaw jestem - zaczął Benning, rozglądając się ostrożnie po całym towarzystwie - ile mamy jeszcze potworów? Jeżeli komuś udało się stąd wymknąć, dotrzeć z kina do kuchni, a potem pójść do Kosmicznego Domu i wrócić:.. bo przecież tu jest. Tak, wszyscy tu są. No cóż, jeżeli zrobił to wszystko ktoś z naszej paczki...
- Może zrobił to potwór? - spokojnie zasugerował Garry. - Istnieje taka możliwość.
- Potworowi, jak zauważyłeś dziś rano, zostali już tylko ludzie do naśladowania. Czy chciałby uszczuplić swój, że tak powiem, zapas? - wskazał Van Wall. - Nie, po prostu jest wśród nas zwyczajna, ordynarna wesz: mamy do czynienia z mordercą. Normalnie nazwalibyśmy go nieludzkim mordercą, ale teraz musimy go jakoś inaczej zaklasyfikować. Mamy więc morderców nieludzkich i mamy morderców ludzkich. A przynajmniej jednego.
- Jest o jedną istotę ludzką mniej - stwierdził cicho Norris. - Być może potwory osiągnęły teraz równowagę sił.
- Mniejsza o to - westchnął McReady i zwrócił się do Barclaya. - Barclay, mógłbyś wciągnąć ten swój przyrząd elektryczny? Mam zamiar upewnić się...
Barclay skręcił w głąb korytarza po swoje urządzenie, podczas gdy McReady i Van Wall zmierzali z powrotem do Kosmicznego Domu. Po upływie około trzydziestu sekund dołączył do nich Barclay.
Korytarz prowadzący do Kosmicznego Domu był kręty jak prawie wszystkie korytarze w Wielkim Magnesie i Norris ponownie stanął w wejściu. Usłyszeli nagle trochę przytłumiony krzyk McReady'ego. Dochodziły do nich odgłosy szybkich, zaciekłych ciosów i głuche dźwięki, a w końcu wołanie "Bar... Bar...". Dziwaczny, dziko miauczący wrzask ucichł, zanim jeszcze biegnący Norris zdążył dotrzeć do zakrętu korytarza.
Na podłodze leżał Kinner - a raczej coś, co przedtem było Kinnerem, rozcięte na dwie połowy olbrzymim nożem, który trzymał McReady. Meteorolog stał oparty o ścianę, z ociekającym krwią nożem w ręku. Van Wall wił się na podłodze jęcząc i na wpół przytomnie skubał sobie brodę. Barclay, z nie dającym się opowiedzieć dzikim błyskiem w oczach, opuścił śmiercionośną broń i dźgał nią nieprzerwanie.
Ręce Kinnera pokryte były przedziwną sierścią, ciało powykręcało się. Palce stały się krótsze, głowa zaokrągliła, paznokcie przekształciły w niemal trzycalowe zrogowaciałe szpony o matowej czerwonej barwie, twarde jak stal i ostre jak brzytwa.
McReady podniósł wzrok, popatrzył na nóż i wypuścił go z ręki.
- Ktokolwiek to zrobił, może śmiało mówić - powiedział. - To nieludzki morderca, ponieważ zamordował istotę nieludzką. Przysięgam na wszystko, co święte, że kiedy tu przybyliśmy, na podłodze leżał martwy już Kinner. Ale kiedy zwłoki wyczuły, że będziemy razić je prądem, zaczęły się zmieniać.
- O Boże, te stwory potrafią nieźle działać - powiedział Norris, wpatrując się niepewnie w podłogę. - Bogowie! Siedział tu godzinami, klepiąc modlitwy do Boga, którego nienawidził! Chrapliwym głosem wywrzaskiwał pieśni religijne - hymny o kościele, którego nigdy nie znał. Doprowadzał nas do szału bezustannym wyciem... W porządku. Obojętne kto to zrobił, niech mówi. Sprawca nie zdawał sobie sprawy, że wyświadcza obozowi przysługę. Chcę wiedzieć do diabła, w jaki sposób on się stąd wydostał, przez nikogo nie zauważony. Pomogłoby to nam mieć się na baczności.
- Te jego wrzaski, śpiewy... Nawet dźwięk z projektora nie mógł go zagłuszyć. Clark wzdrygnął się. - To był potwór.
- Ach! - odezwał się Van Wall, jakby nagle wszystko zrozumiał. - Siedziałeś przecież tuż przy drzwiach! I prawie z tyłu ekranu.
- On... ten stwór jest teraz spokojny. - Clark pokiwał głową w milczeniu. - Jest martwy. Nieważne, potwór czy człowiek, był martwy.
- Chłopaki, oto Clark, jedyny, o którym wiemy, że jest człowiekiem! Oto Clark, który udowodnił, że jest istotą ludzką, bo usiłował popełnić morderstwo. I nie udało mu się - chichotał McReady. - Czy pozostali mogliby powstrzymać się przez chwilę od prób dowodzenia, że są ludźmi? Sądzę, że możemy przeprowadzić jeszcze jeden test.
- Test! - radośnie zareagował Connant, po czym wykrzywił twarz na znak rozczarowania. - Przypuszczam, że znów będzie na dwoje babka wróżyła.
- Nie - powiedział stanowczo McReady. - Patrzcie pilnie i uważajcie. Wejdźcie do budynku administracyjnego. Barclay, przynieś swoje urządzenie elektryczne. Niech ktoś... ty Dutton, trzymaj się blisko Barclaya, aby go dopilnować. Obserwujcie sąsiadów, bo nieważne, do diabła, skąd te potwory się wzięły, ale ja mam coś na nie i one o tym wiedzą. Więc staną się niebezpieczne!
Napięcie wzrosło nagle. Każdy poczuł wiszące w powietrzu miażdżące zagrożenie. Obserwowano się bacznie nawzajem, bardziej przenikliwie niż kiedykolwiek. "Czy ten obok mnie jest potworem?", zadawano sobie pytania.
- Co to ma znaczyć? - spytał Garry, kiedy znaleźli się ponownie w głównym pomieszczeniu. - Jak długo to potrwa?
- Dokładnie nie wiem - odparł McReady głosem pełnym gniewnej determinacji. - Za to wiem, że test zadziała i to jednoznacznie. Jego wynik zależy od głównych cech potworów, a nie od nas. Przypadek "Kinnera" właśnie mnie o tym przekonał. - Mocny, masywny McReady stał nieruchomo jak posąg z brązu, wreszcie znów całko- wicie pewny siebie.
- To - zaczął Barclay, podrzucając w ręku oprawną w drewno broń zakończoną dwoma ostro zakończonymi przewodami pod napięciem - będzie raczej konieczne. Ja się tym zajmę. Czy mamy zapewniony dopływ prądu?
- Automatyczny zasilacz jest naładowany - potwierdził Dutton skinieniem głowy. - Siłownia gazowa w pogotowiu. Uruchamiałem ją z Van Wallem do wyświetlania filmu. Sprawdzaliśmy ją dokładnie kilka razy. Wszystko, czego dotkną te druty, zginie - zapewnił groźnie. - Ja to wiem.
Doktor Copper poruszył się nieznacznie na swojej pryczy, przecierając dłońmi powieki. Usiadł powoli, zmrużył zamglone pod wpływem lekarstwa i niedawnego snu oczy, rozszerzone nie dającą się opisać zgrozą narkotycznych koszmarów.
- Garry - wymamrotał - Garry, posłuchaj. Samoluby... przyszły z piekła... piekielnie samolubne... powiedziałem samo... tak? Co ja chciałem powiedzieć? - Opadł na pryczę i łagodnie zachrapał.
McReady spojrzał na niego zamyślony.
- Wkrótce się dowiemy. - Powoli skinął głową. - Samolubny to słuszne określenie. Mogłeś o tym rozmyślać na wpół śpiąc. Zastanawiam się wciąż, jakie mogłeś miewać sny. Ale wszystko jest w porządku. "Samolubny" to właściwe słowo. One muszą być takie, sam to rozumiesz. - Zwrócił się do obecnych, milczących mężczyzn, wilczym wzrokiem obserwujących w napięciu każdego z sąsiadów. - Samolubne... no i, jak powiedział doktor Copper, każda część stanowi całość. Każdy kawałek jest sam dla siebie samowystarczalnym zwierzęciem.
To właśnie i jeszcze jedno tłumaczy całą sprawę. Krew nie kryje w sobie żadnych tajemnic. Jest taką samą normalną tkanką jak kawałek mięśnia albo kawałek wątroby. Ale nie zawiera aż tyle tkanki łącznej, chociaż składa się z milionów, nie, z miliardów żywych komórek.
Ponury uśmiech nastroszył brązową, olbrzymią brodę McReady'ego.
- Jest to w pewnym stopniu przekonujące. Jestem całkowicie pewien, że my, ludzie, nadal przeważamy liczebnie nad wami, odmieńcami. Odmieńcami, którzy tutaj stoicie. My posiadamy to, czego wasza rasa z innego świata najwyraźniej nie ma - nie udawany, lecz wrodzony instynkt, porywający, nie gasnący, autentyczny zapał. Będziemy walczyć, walczyć z okrucieństwem, które możecie próbować naśladować, ale nigdy nam w nim nie dorównacie! Jesteśmy istotami ludzkimi. Jesteśmy prawdziwi. Wy jesteście imitacjami, fałszywymi aż do jądra komórki. 
W porządku. Teraz wykładamy karty. Wiecie, o czym mówię. O tym waszym odczytywaniu myśli. Ukradliście mi myśl z mojego mózgu. I nic z nią nie możecie zrobić, bo ona tu pozostaje.
Ujawnijmy ją. Krew jest tkanką. Oni muszą krwawić. Jeżeliby skaleczeni nie krwawili, znaczyłoby to, na miły Bóg, że są sztuczni! Sztuczni z piekła! Jeżeli będą krwawić, wówczas ta wypływająca z nich krew stanowić będzie odrębną jednostkę - nowo powstałego osobnika o prawidłowej budowie. Oni wszyscy są odrębnymi osobnikami powstałymi z rozszczepienia jednej pierwotnej istoty! Zrozumiałeś, Van? Znasz już odpowiedź, Bar?
- Krew... krew się nie podda - zaśmiał się cicho Van Wall. - Jest nowym osobnikiem, usilnie dążącym do ochrony własnego życia, tego, którym żyje osobnik macierzysty - główna masa, która uległa rozszczepieniu. Krew będzie żyła i usiłowała wydostać się z - powiedzmy - rozgrzanej igły!
McReady wziął ze stołu skalpel. Z szafki wyjął stojak z probówkami, malutką lampkę spirytusową i długi platynowy drut umieszczony w niedużej szklanej rurce. Uśmiech ponurej satysfakcji wypełzł mu na usta. Rozglądał się przez chwilę po otaczających go osobach. Barclay i Dutton posuwali się wolno w jego kierunku, z oprawnym w drewno elektrycznym przyrządem w pogotowiu.
- Dutton, może stanąłbyś w miejscu, gdzie to podłączyłeś - zarządził McReady. - Żeby mieć pewność, że żaden... stwór tego nie rozłączy.
Dutton cofnął się.
- No to, Van, może będziesz pierwszy? - powiedział.
Pobladły Van Wall zrobił krok w przód. McReady delikatnie i precyzyjnie przeciął mu żyłę u nasady kciuka. Van Wall drgnął nieznacznie, a potem mocno stał w miejscu, aż pół cala jasnej krwi zebrało się w probówce. McReady wstawił probówkę do stojaka, a Van Wallowi podał kawałek ałunu i buteleczkę z jodyną.
Van Wall przyglądał się próbie, stojąc bez ruchu. McReady rozgrzał platynowy drut nad płomieniem lampki spirytusowej, a następnie zanurzył go w probówce. Drut zasyczał cicho. Test został powtórzony pięciokrotnie.
- Człowiek - McReady westchnął i wyprostował się. - Jak dotąd, moja teoria jeszcze się nie sprawdziła, ale nie tracę nadziei. Nie tracę nadziei... A tak w ogóle, nie przyglądajcie się temu zbyt pilnie. Bez wątpienia są wśród nas jakieś istoty niepożądane. Van, zmieniłbyś Barclaya przy przełączniku? Dziękuję. W porządku, Barclay, niech mi będzie wolno wyrazić nadzieję, że pozostaniesz z nami. Cholernie dobry z ciebie chłopak.
Barclay uśmiechnął się niepewnie. Potem skrzywił się, czując cięcie ostrego skalpela. Wreszcie zaśmiał się szeroko i odzyskał swoją broń.
- Pan Samuel Dutt... Bar!!!
W tej samej sekundzie nastąpił wybuch napięcia. Teraz, bez względu na to, ile diabelstwa mogły mieć w sobie potwory, ludzie im dorównali. Barclay nie miał nawet szansy, aby ruszyć bronią, kiedy gromada mężczyzn spadła na stwora, który do niedawna brany był za Duttona. Stwór obrzydliwie miauczał, prychał, próbował wypuszczać kły, ale został rozerwany, rozdarty na kawałki. Został zmiażdżony, rozszarpany bez użycia noży czy jakiejkolwiek innej broni.
Zwycięzcy podnieśli się z pałającymi oczyma, pozornie bardzo opanowani. Dziwnie zesznurowane usta zdradzały pewne zdenerwowanie.
Barclay przejechał po szczątkach elektryczną bronią. Kawałki tliły się i śmierdziały. Żrący kwas, którym Van Wall polał każdą rozlaną kroplę krwi, wydzielał drażniące, wywołujące kaszel opary.
Twarz McReady'ego wykrzywił grymas. Jego głęboko osadzone oczy płonęły, rozbiegane.
- Być może - odezwał się po cichu - nie doceniałem ludzkich zdolności, kiedy mówiłem, że żaden człowiek nie mógłby dorównać okrucieństwu, jakie miał w oczach ten stwór. Żałuję, że nie mieliśmy okazji potraktować potworów w bardziej odpowiedni sposób. Na przykład stosując wrzący olej albo stopiony ołów, albo chociaż przypiekanie ich powoli w kotle. Kiedy pomyślę, jakim człowiekiem był Dutton...
Ale mniejsza o to. Czyżby moją teorię potwierdził ten... ten, który wiedział? No cóż, Van Wall i Barclay zostali wypróbowani. Wobec tego spróbuję udowodnić wam to, czego ja jestem pewien. Tego, że również jestem człowiekiem. - McReady zanurzył skalpel w czystym alkoholu, opalił metalowe ostrze i fachowo przeciął swój kciuk u nasady.
Po dwudziestu sekundach podniósł wzrok znad pulpitu na wyczekujących obserwatorów. Przybywało wokół roześmianych szeroko twarzy, śmiejących się przyjaźnie, chociaż oczy mówiły jeszcze coś innego.
- Connant - zaśmiał się cicho McReady - miał rację. Psy, które przyglądały się tamtemu stworowi na zakręcie korytarza, nie miały nic przeciwko niemu. Zastanawiam się, dlaczego uważamy, że tylko wilcza krew niesie za sobą okrucieństwo? Być może wilk jest lepszy, kiedy idzie o odruchową napastliwość, jednak po tych siedmiu dniach... porzućcie wszelką nadzieję, ci, którzy staliście się wilkami! Nie traćmy czasu. Connant, mógłbyś tu podejść...
... I znów Barclay okazał się zbyt powolny. Kiedy razem z Van Wallem dokończył dzieła, znów przybyło roześmianych twarzy, a napięcie opadło.
- Connant był jednym z najwspanialszych ludzi, jakich tu mieliśmy. Jeszcze pięć minut temu przysiągłbym, że jest człowiekiem - mówił Garry ściszonym, pełnym goryczy głosem. - Te przeklęto stwory są czymś więcej niż imitacją. - Wzdrygnął się i usiadł z powrotem na pryczy.
A po trzydziestu sekundach krew Garry'ego wzbraniała się już przed rozgrzanym platynowym drutem i szamotała się, by ujść z probówki. Szamotała się szaleńczo i później, kiedy zdziczała nagle, czerwonooka, rozpływająca się imitacja Garry'ego wszystkimi siłami próbowała umknąć przed wężowym językiem nacierającej broni Barclaya, bladego i zlanego potem. Stwór w probówce pisnął cienkim głosem, kiedy McReady wrzucał go do pieca z rozżarzonym węglem.

12.
- Ostatni? - Siedzący na pryczy doktor Copper popatrzył w dół nabiegłymi krwią, smutnymi oczyma. - Było ich czternastu.
McReady przytaknął szybkim skinieniem głowy.
- Gdybyśmy tylko potrafili na zawsze zapobiec ich rozprzestrzenianiu; chciałbym nawet te imitacje mieć tu z powrotem - powiedział. - Komandora Garry'ego, Connanta, Duttona, Clarka...
- Gdzie oni to wszystko zabierają? - Copper wskazał na nosze, które wynosili Barclay i Norris.
- Na zewnątrz, na lód. Tam, gdzie zrzucili piętnaście rozbitych skrzyń, pół tony węgla, a teraz dodadzą jeszcze dziesięć galonów nafty. Każdą rozlaną kroplę krwi, każdy rozszarpany kawałek polaliśmy kwasem. A teraz spopielimy te szczątki.
- To wygląda na starannie opracowany plan - stwierdził znużony Copper. Ciekaw jestem... nie powiedziałeś, czy Blair...
- Zapomnieliśmy o nim! - zreflektował się McReady. - Mieliśmy tyle innych zajęć! Zastanawiam się... jak sądzisz, czy możemy go teraz wyleczyć?
- Jeżeli... - zaczął doktor Copper i znacząco przerwał.
- Nawet, jeśli jest obłąkany - McReady zreflektował się po raz drugi - naśladował Kinnera i jego histeryczne modły. Van, musimy urządzić wyprawę do budy Blaira - zwrócił się do siedzącego przy długim stole Van Walla.
Van spojrzał nań przelotnie. Zmarszczył brwi, a potem sobie przypomniał.
- Niech lepiej Barclay też pójdzie - powiedział, skinąwszy głową. - On zakładał zabezpieczenia i może wymyślić, jak dostać się do środka, żeby nie wystraszyć zbytnio Blaira.
Trzy kwadranse na trzydziestostopniowym mrozie. Nad głowami wydęta czasza zorzy polarnej. Zmierzch trwał już prawie dwanaście godzin; płonął na północy jak iskrzące się pod ich nartami białe kryształki śniegu. Wiatr, wiejący z prędkością pięciu mil, tworzył śnieżne zaspy zwrócone w kierunku północno-zachodnim. Trzeba było aż trzech kwadransów, żeby dotrzeć do zakopanej w śniegu budy. Z komina nie wydobywał się dym. Mężczyźni przyspieszyli.
- Blair! - ryknął Barclay prosto w wiatr jeszcze z odległości stu jardów od celu. - Blair! - powtórzył.
- Zamknij się - powiedział cicho McReady. - Szybciej. Mógł podjąć próbę długiej wędrówki. Jeśli przyjdzie nam podążyć za nim... bez samolotów, z uszkodzonymi traktorami... '
- Czy potwór ma taką samą wytrzymałość jak człowiek?
- Złamana noga nie powstrzymałaby go na dłużej niż minutę - odparł McReady. Nagle Barclay krzyknął i wskazał wysoko w górę. Jakiś skrzydlaty stwór, słabo widoczny na oblanym światłem brzasku niebie, zataczał kręgi z nieopisaną gracją i lekkością. Olbrzymie białe skrzydła przechyliły się łagodnie i ptak; obserwując ich w milczeniu, przeleciał nad nimi majestatycznie.
- Albatros - powiedział cicho Barclay. - Pierwszy w tym roku. Z jakiejś przyczyny zawędrował w głąb lądu. Jeżeli potwór jest na wolności...
Norris pochylił się na lodzie, pospiesznie szarpiąc na sobie ciężkie, chroniące od wiatru ubranie. Wyprostował się. Poły skafandra zatrzepotały. W dłoni Norrisa ukazała się groźna sinostalowa broń. Zagrzmiała wyzwaniem rzuconym białej antarktycznej ciszy.
Przybysz wrzasnął skrzekliwie w powietrzu. Szaleńczo pracował olbrzymimi skrzydłami, kiedy wypadające z ogona masy piór zaczęły szybować ku ziemi. Norris ponownie wystrzelił. Ptak oddalał się szybko niemal po linii prostej. Znów wrzasnął, spadło jeszcze więcej piór, a potem trzepocząc skrzydłami wzbił się ponad krawędź lodowego zwaliska i zniknął.
Norris dogonił pozostałych.
- Nie wróci - powiedział zziajany.
Barclay gestem nakazał mu milczenie. Przez drzwi budy biło przedziwne, wściekle niebieskie światło. Z wnętrza dobiegało bardzo ciche, delikatne mruczenie, łącząc się z brzękiem i szczękiem narzędzi. Odgłosy te świadczyły o jakimś szalonym pośpiechu.
McReady zbladł.
- Boże, ratuj, jeżeli ten stwór ma... - chwycił Barclaya za ramię, wykonując palcami ruchy naśladujące cięcie i wskazując linki sterownicze, które blokowały drzwi.
Barclay wyciągnął z kieszeni szczypce do cięcia drutu i bezgłośnie uklęknął przy drzwiach. Przecinane druty powodowały nieznośny hałas w absolutnym spokoju antarktycznej ciszy. Jedynie ten dziwny, melodyjny, delikatny pomruk, dobywający się z budy, wraz z osobliwie gorączkowymi uderzeniami pobrzękujących i stukających narzędzi, zagłuszał odgłosy wydawane przez przybyłych.
McReady zajrzał do środka przez szczelinę w drzwiach. Chrapliwie wciągnął powietrze. Wielkie palce zacisnął boleśnie na ramieniu Barclaya. Meteorolog cofnął się.
- To nie jest... Blair - wyjaśnił ściszonym głosem. - To coś klęczy na czymś na pryczy. - Na czymś, co wisi. Cokolwiek to jest, wygląda jak plecak... i się unosi.
- Wszyscy razem - powiedział groźnie Barclay. - Nie. Norris, zaczekaj i zabierz to swoje żelastwo. Może być uzbrojony.
Potężne ciało Barclaya wspomagane przez gigantyczną siłę McReady'ego wyważyło drzwi. Wewnątrz, barykadująca wejście prycza wściekle zaskrzypiała i z trzaskiem zmieniła się w kupę drewna na podpałkę. Drzwi wyleciały z wyłamanych. zawiasów, a do środka wpadły drewniane kawałki futryny.
Stwór podskoczył w górę jak niebieska gumowa piłka. Jedna z czterech mackowatych rąk rozwinęła się jak atakujący nóż. W dłoni o siedmiu mackach zamigotał wzniesiony w górę jakby sześciocalowy ołówek z mieniącego się, świecącego metalu. Wąskie jak kreseczki usta wykrzywił grymas nienawiści, odsłaniając wężowe kły. Czerwone oczy rozjarzyły się wściekle.
Rewolwer Norrisa zagrzmiał w pomieszczeniu. Pełna nienawiści twarz wykrzywiła się w grymasie cierpienia. Rozciągnięte macki cofnęły się. Ze srebrzystego metalowego przedmiotu, który potwór trzymał w ręku, pozostały szczątki. Dłoń o siedmiu mackach stała się masą rozszarpanego ciała spływającego zielonkawożółtą posoką. Rewolwer zagrzmiał jeszcze trzy razy. Na miejscu trojga oczu pojawiły się wydrążone ciemne dziury. Norris cisnął w twarz potwora pustą już bronią.
Stwór ryknął z dziką nienawiścią. Machające na oślep macki dotknęły nie widzących już oczu. Przez chwilę rzucał się po podłodze i wściekle walił dookoła mackami. Jego ciało szarpały drgawki. Potem, słaniając się, powstał, poruszając odrażająco cieknącymi, ślepymi oczyma. Pozbywał się zmiażdżonego ciała, zrzucając z siebie kleiste kawałki.
Barclay, zataczając się ruszył naprzód z toporem w ręku. Płaskim uderzeniem strzaskał skroń przeciwnika. Niezniszczalny potwór upadł ponownie i znów tłukł dookoła mackami. Nagle Barclay zwalił się jak długi, porwany w uścisk żywej, rozszalałej pętli. Potwór rozkładał się podczas tego zwarcia; rozpalona do białości lina wżerała się żywym ogniem w ręce Barclaya. Ten, w szalonym wysiłku, zdarł z siebie to paskudztwo i teraz trzymał ręce z daleka, tak by napastnik nie mógł ich dosięgnąć. Oślepły potwór nie przestawał macać; darł mocny, wiatroszczelny skafander Barclaya w poszukiwaniu nagiego ciała - ciała, które mógłby przemienić...
Olbrzymi palnik, który przyniósł McReady, wydał jakby uroczyste chrząknięcie. Nagle zadudnił gardłowo. Potem jakby zaśmiał się bulgocząc i wyrzucił z siebie niebieskobiały, trzystopowy jęzor ognia. Leżący na podłodze potwór wrzasnął, walił na oślep mackami, wił się i konał w kipiącym gniewem ogniu palnika. Pełzał i skręcał się na podłodze, wrzeszczał przeraźliwie, miotał się szaleńczo niczym spętane zwierzę. McReady przez cały czas raził go palnikiem, przytkniętym niemal do jego twarzy. Martwe oczy nadaremnie płonęły i kipiały. Rozszalały potwór czołgał się jeszcze i wył.
Macka wypuściła drapieżny szpon i skurczyła się w ogniu. McReady ruszył pewnie do planowego, bezlitosnego ataku. Bezradny, rozwścieczony potwór cofnął się przed pomrukującym palnikiem i pieszczotliwym, liżącym jęzorem ognia. Przez chwilę buntował się jeszcze. Wrzasnął z nieludzką nienawiścią, dotknąwszy lodowatego śniegu. Potem padł pod naporem zwęglającego ciało tchnienia palnika. Pochłonął go swąd spalenizny, który bezpowrotnie znikał w antarktycznych śniegach. Lodowaty wiatr szarpał jęzorem ognia lampy. Potwór opadł bezwładnie. Z jego ciała buchnęła smuga oleistego, śmierdzącego dymu...
McReady podszedł w milczeniu do budy. Barclay czekał przy wejściu.
- Nie ma nic więcej? - spytał ponuro olbrzymi meteorolog.
- Nie ma - Barclay potrząsnął przecząco głową. - Nie rozszczepił się?
- Zajmował się czymś innym - zapewnił go McReady. - Kiedy go zostawiłem, był żarzącym się węglem. Cóż on takiego robił?
- Okazaliśmy się bardzo rozsądni - ironicznie zaśmiał się Norris. - Rozwalić iskrowniki, żeby unieruchomić samoloty. Wypruć rury kotłowe z traktorów. I zostawić potwora samego w budzie przez tydzień. Samego i w spokoju.
McReady zajrzał dokładniej do wnętrza. Mimo wyrwanych drzwi powietrze było tam wilgotne i gorące. Daleko w głębi leżały na stole zwoje drutu, nieduże magnesy, szklane rurki i lampy radiowe. Na środku znajdowała się bryła nie ociosanego kamienia. Z jego wnętrza biło zalewające pomieszczenie światło, wściekle niebieskie, bardziej niż oślepiający blask łuku elektrycznego. To stamtąd dochodził lekki szmer. W drugim końcu budy znajdował się jakiś mechanizm z kryształowego szkła, wydmuchanego z niewiarygodną starannością i precyzją, metalowe płytki i dziwaczna, migocząca, niematerialna kula.
- Co to takiego? - McReady podszedł bliżej.
- Zostaw, trzeba to zbadać - mruknął Norris. - Ale domyślam się mniej więcej, co to może być. Energia atomowa. To coś po lewej stronie - to gustowny drobiazg do robienia tego, co ludzie próbowali robić za pomocą stutonowych cyklotronów t tak dalej. Oddziela neutrony od ciężkiej wody, którą potwór uzyskiwał ze znajdującego się naokoło lodu.
- Skąd wziął te wszystkie... Aha, to jasne. Potwora nie można przecież zamknąć ani wpuścić. Przeniknął do schowków z aparaturą. - McReady utkwił wzrok w przyrządach. - O Boże, jakie umysły musiała mieć rasa...
- Sądzę, że ta migocząca kula jest czystą energią. Neutrony można czerpać z dowolnej materii, a potwór chciał mieć ich zapas. Wystarczy poddać działaniu neutronów dwutlenek krzemu, wapń, beryl - prawie obojętnie co - a energia atomowa zostanie wyzwolona. Ten aparat to generator atomowy.
McReady nagłym szarpnięciem wyciągnął z kieszeni termometr.
- Tu jest blisko pięćdziesiąt stopni mimo braku drzwi - stwierdził. - Nasze ubrania chronią nas do pewnego stopnia przed temperaturą, ale mimo to już się pocę.
- Światło jest zimne - skinął głową Norris. - Sprawdziłem to. Ciepło wydziela ta spirala ogrzewająca pomieszczenie. Miał całą energię, jaką chciał. Mógł sprawić, żeby było tu ciepło i przyjemnie, na miarę wyobraźni swojej rasy. Co powiesz na kolor tego światła?
- Odpowiedź pochodzi spoza naszego układu - skinął głową McReady. - Z gorętszej planety, z której przybyli Oni, a która okrąża jaśniejsze i błękitne słońce.
McReady popatrzył przez otwór drzwi na smugę oleistego dymu, który buchał i rozsnuwał się na wszystkie strony, podrywany podmuchami niosącego śnieg wiatru.
- Więcej wizyt już chyba nie będzie - powiedział. - Wylądował tu przez czysty przypadek i było to dwadzieścia milionów lat temu. Po co on to wszystko zrobił? -Wskazał ruchem głowy na przyrządy.
- A czy zauważyłeś, czym był zajęty, kiedy przyszliśmy tutaj? - zaśmiał się cicho Barclay. - Spójrz na sufit.
Urządzenie, przypominające plecak, zrobione ze spłaszczonych puszek po kawie, zwisających pasków materiału i skórzanych rzemieni, przylegało do sufitu. Wewnątrz paliło się jaskrawo maleńkie serce wiecznej lampki. Przenikało płomieniem na wskroś drewniane belki, nie paląc ich. Barclay podszedł bliżej, chwycił dwa zwisające paski i pociągnął silnie. Następnie owinął się wokół nich. Niewielki skok przeniósł go po łuku na drugą stronę pomieszczenia.
- Antygrawitacja - powiedział cicho McReady.
- Antygrawitacja - potwierdził skinieniem głowy Norris. - Tak, zdołaliśmy ich powstrzymać. Nie mieli samolotów ani ptaków. Ptaki nie przyleciały. Za to mieli puszki po kawie, części radiowe, szkło i warsztat mechaniczny na noc. I tydzień... Cały tydzień wyłącznie dla siebie. Jednym skokiem do Ameryki... dzięki antygrawitacji zasilanej energią atomową materii. Udało nam się ich powstrzymać. Jeszcze pół godziny... Potwór zaciskał już paski urządzenia w taki sposób, żeby mógł je na siebie włożyć. My pozostalibyśmy w Antarktyce i strzelali do wszystkiego, co się rusza i przybywa z wielkiego świata.
- Albatros... - powiedział cicho McReady. - Czy sądzisz...
- Z tym urządzeniem, prawie gotowym? Z tą śmiercionośną bronią w ręku? Nie, z łaski Boga, który ma bardzo dobry słuch i słyszy nawet to, co się tutaj dzieje, i dzięki półgodzinnemu zapasowi czasu, zachowaliśmy nasz świat i wszystkie planety naszego układu. Antygrawitacja, sam rozumiesz, i energia atomowa. Albowiem Oni przybyli spod innego słońca, z planety spoza naszego układu. Oni przybyli ze świata błękitnego słońca.



książka i film
Krzysztof Sokołowski
Ludzie i żaby
"Dwanaście lat pomiędzy rokiem 1938 i 1950 były latami "Astounding". W tym czasie pierwszy wielki redaktor science fiction zaczął tworzyć pierwszy współczesny magazyn science fiction, pierwszych współczesnych pisarzy science fiction i - w rzeczywistości - samą współczesną science fiction"1.
Ktoś, kto próbuje pisać o anglojęzycznej SF, tłumaczyć anglojęzyczną SF lub publikować anglojęzyczną SF w jakikolwiek koherentny sposób, stosując jakieś spójne kryteria (a my mamy taki właśnie zamiar) bezustannie natyka się na "opór materii", wynikający z niezawinionej wprawdzie przez czytelnika, lecz nie mniej przez to dokuczliwej ignorancji. Jednym z jej przejawów jest nieznajomość, a w najlepszym razie znajomość wyrywkowa historii fantastyki naukowej; a co za tym idzie faktyczna nieznajomość jej współczesności. Tak więc, choć "książka i film" zarówno w starym "Feniksie" jak i w nowym "Fenixie", nie miała i nie ma zajmować się dostojną historią literackiej i filmowej SF, dziś po prostu musimy się do tej historii odwołać. Na dobry początek - bowiem, jak wszędzie, także i w SF "ci, którzy nie znają historii, nie mają przyszłości".
Publikacja opowiadania Johna W.Campbella, pochodzącego z okresu, kiedy używał on już pseudonimu Don A.Stuart (wywodzącego się od nazwiska panieńskiego żony) wydaje się w świetle tego, co tu napisałem najzupełniej logiczna, a może nawet konieczna. Po pierwsze - nie ma w literackiej fantastyce okresu ważniejszego niż "złoty wiek", a w "złotym wieku" nie ma człowieka ważniejszego niż Campbell. Po drugie - lata pięćdziesiąte w kinie są (pod względem znaczenia) odpowiednikiem lat czterdziestych w literaturze i (niezależnie od współczesnej interpretacji, będącej zawsze wynikiem mody) roli The Thing from Another World jako wielkiego klasyka po prostu nie sposób przecenić. Po trzecie wreszcie - nie chcemy przecież utonąć w falach historii, a publikacja "Kim jesteś?" pozwoli nam zająć się chociażby przez chwilę najbardziej chyba kontrowersyjnym i najbardziej krzywdzonym przez domorosłych krytyków filmowych reżyserem, twórcą "The Thing", Johnem Carpenterem. Program ten, jak na jeden tekst, wydaje mi się nieco zbyt ambitny. Spróbujmy jednak wypełnić go przynajmniej w najogólniejszych zarysach - w nadziei, że okaże się wystarczająco interesujący, by warto było kontynuować go także w przyszłości.
1. Campbell
Nikt nie ośmieli się stwierdzić, że John W.Cambell (ur.1910, zm.1971) jest człowiekiem niedocenionym; raczej wręcz przeciwnie. Zna go i pisze o nim każdy, kto choćby wyrywkowo i w skromnym zakresie zajmuje się historią SF. Jego nazwisko stało się synonimem "złotego wieku" w literackiej science fiction. A jednak w miarę, jak nieubłagany czas postarza nawet fantastykę, nazwisko to staje się coraz bardziej szyldem i legendą, jakby nigdy nie należało do żywego człowieka. Najbardziej (literacko) interesujące powieści otrzymują coraz bardziej prestiżową nagrodę "pamięci Johna W.Campbella" (John W.Campbell Memory Awand); lecz sens nadawania właśnie takim książkom właśnie tej nagrody wydaje się coraz bardziej niejasny. A przecież, gdyby ktoś taki jak Campbell nie pojawił się na scenie wtedy, gdy na niej pojawił się on, najprawdopodobniej żadnych nagród literackich na polu SF po prostu by nie było. Ale zacznijmy od początku.
Przynajmniej z dzisiejszego punktu widzenia fantastyka lat trzydziestych wyglądała bardzo nieciekawie. Zgodnie z twierdzeniem Briana Aldissa (w Trillion Years Spree, tej niezwykłej książce zawdzięczam większość zawartych tu ocen) przytłaczał ją ciężar tradycji, która w stworzonym przez fanów jeszcze za czasów Hugo Gernsbacka gettcie niemal zawsze była siłą destrukcyjną. Panowie zawsze chcieli po prostu więcej tego, co już dobrze znali: w tym konkretnym przypadku oznaczało to więcej Burroughsa i Merrita lub więcej "popularnego wykładu mechaniki" dla maluczkich. Autor/y, zmuszeni bandyckimi stawkami (pół centa za słowo przy publikacji) pisali ile mogli, a najczęściej więcej niż mogli. Niektórzy z nich (E.E "Doc" Smith, Jack Williamson; szczególnie tego ostatniego chcielibyśmy zaprezentować jak najszybciej) wnieśli nawet do fantastyki coś nowego, lecz żaden z nich fantastyki nie zmienił. Choć - pewne oznaki tego, że zmiana może zaistnieć, widoczne były już wtedy. Od czasu do czasu zmuszam cyklem wydawniczym i brakiem materiału redaktorzy pakowali w numer coś "innego"... i to "coś" czasami nawet się podobało! Nikt jednak nie wyciągał z tego żadnych istotnych konsekwencji.
Campbell, obejmując w 1937 roku redakcję "Astounding" (miał wówczas zaledwie 27 lat!) zdołał ożywić fantastykę i dokonać w niej szeregu daleko idących zmian.
Być może była to po prostu kwestia przypadku, nieważne, w każdym razie okazał się właściwym człowiekiem na właściwym miejscu. Na rynku, którym rządziła nikompe-tencja, wtórność i pogoń za jakimkolwiek, choćby niewielkim zyskiem, wśród ludzi posiadających, mówiąc słowami Fredericka Pohla "twórcze zdolności żaby" stał się czymś w rodzaju fenomenu. Być może najważniejsze było to, że potrafił rządzić się logiką, która, jakkolwiek pokrętna, była w każdym razie w fantastyce czymś nowym. Mały przykład w postaci cytatu: "Dwa motywy, standartowe dla opowieści o potworach, odrzucić można natychmiast. Obcy nie opanują Ziemi, by hodować ludzi na mięso. To dobry pomysł na horror-fantasy, ale kiepska ekonomia. Otrzymanie pięćdziesięciu kilogramów ludzkiego mięsa trwa około dziesięciu lat, a pasza jest bardzo kosztowna. Lepiej hodować bydło, nawet za cenę utraty motywu horroru [...]. I jest ten stary motyw o najeździe i porywaniu na obce planety "najpiękniejszych cór Ziemi" jako miłosnych zabawek. Motyw prawdopodobny, jeśli odpowiednio zdefiniuje się "piękność". Jeśli obcy przypadkowo pochodzić będą z odrobinę cięższej planety, najazdy w poszukiwaniu "najpiękniejszych cór Ziemi" mogą okazać się bardzo nieprzyjemne dla ziemskiej populacji goryli. W tej sprawie "najpiękniejszych cór Ziemi", jak zauważyłem, w ogóle nie mówi się o intelektualnych zdolnościach "najpiękniejszych", urocza, młoda goryliczka zdałaby zdać jedyny proponowany test, gdyby tylko inaczej pojmować urodę".2
Campbell od początku miał do czynienia z rosnącą konkurencją magazynów o wiele mówiących tytułach ("Marvel Science Stories", "Startling Stories", "Dynamie Science Stories", "Planet Stories", "Super Science Stories", "Comet Stories", "Stir-ring Science Stories" i wiele, wiele innych), zmuszony był więc do szukania czegoś nowego. Za sposób, w jaki rozumiał pojęcie "nowego" należy mu się jednak nasza dozgonna wdzięczność. Nieświadomie zapewne i instynktownie, jako pierwszy z redaktorów zaczął on stawiać pisarzom ze swej "stajni" jakieś wymagania (oprócz wymagania naśladownictwa tego, co już odniosło sukces). I tu uwaga - na amerykańskim rynku wydawniczym redaktor jest kimś specjalnym, jest dla pisarza Panem Bogiem Wszechmogącym, narzucającym tematy, doradzającym; jest właściwe współtwórcą jego dzieła.
Instynkt i umiejętności redaktora decydują o oryginalności i o powodzeniu pisarza wśród czytelników. A Campbell był równie dobry, jak ambitny. Od wielu przeszłych i wielu obecnych "profesjonalistów" SF różniło go to, że wiedział, kiedy opowiadanie ma sens, a kiedy go nie ma. Tym zapewne walorom zawdzięczał fakt, że zdołał zgromadzić wokół siebie pisarzy, którzy zmienili oblicze współczesnej fantastyki: Asimova, którego trzy "prawa robotyki" wybiły hordy metalowych, wymachujących toporami monstrów, Heinleina, Sturgeona (zwłaszcza ten ostatni, prawie zupełnie u nas nieznany, plasuje się wysoko na liście autorów, czekających na publikację w "Fenixie"). Posługując się żelaznymi kryteriami specyficznie pojmowanego rozsądku, kłócąc się z pisarzami i narzucając im swe poglądy, Campbell umiał być (mimo wszystko) elastyczny. Chętnie publikował na przykład najbardziej kontrowersyjnego z odkrytych przez siebie pisarzy, Van Vogta, w którym rozpoznał oryginalność, choć jakże odbijające od preferowanych przez niego wartości; w końcu Van Yogtowi nie sposób zarzucić rozsądku! I tę elastyczność zachował Campbell przez cały okres pracy w "Astounding" (przemianowanym w roku 1960 na "Analog"), aż do śmierci w 1971 roku. Pisali dla niego Frank Herbert, Harry Harrison, Robert Silverberg. Tu w 1967 roku Ann McCaffrey opublikowała "Weyr Search", początek smoczego cyklu, tu w 1968 roku debiutowała James Tiptree, jr.
I jeszcze jedna rzecz warta jest wspomnienia. Dla nas, dzisiaj, brzmi to jak bajka o żelaznym wilku, pozostaje jednak faktem, iż w "złotym wieku", w latach czterdziestych i na początku lat pięćdziesiątych twórcy fantastyki mieli poczucie, że są prawdziwymi prorokami, zwiastującymi drogę Panu. Uważali, że należą do tajnego bractwa, przed którym przyszłość nie ma tajemnic. Byli przekonani, że przyszłość ta należy do człowieka, większego, mądrzejszego i potężniejszego. W imię tej wiary skłonni byli nawet do ponoszenia sporego ryzyka - w rodzaju fascynacji "Dianetyką" (pseudonauką, mającą doprowadzić do uaktywnienia biernej części mózgu; później przerodziła się ona w pseudoreligię, "Scientologię". Tą hochsztaplerską działalnością zajmował się przede wszystkim wcale niezły pisarz, Ron L.Hubbard).
Mimo wszelkich swych wad obrazem tej właśnie wiary w moc i potęgę człowieka jest opowiadanie "Kim jesteś?". Campbell nie zapisał się w historii SF jako pisarz wybitny, pomiędzy 1930 i 1934 rokiem tworzył kolejne wariacje wypróbowanych wcześniej wątków sensacyjnych i nawet po 1934 roku, po przyjęciu pseudonimu i zmianie stylu, nie wzbił się na wyżyny wielkiej literatury. Ale jego opowiadania nie drukujemy dlatego, że jest arcydziełem. Wybrzydzając na potwora, na ledwie zarysowaną psychologię postaci czyli na to, co - w gruncie rzeczy - chętnie nazywamy naiwnością, nie powinniśmy jednak zapominać o paru sprawach. Nie powinniśmy zapomnieć o tym, że McReady nie jest supermanem, lecz zwykłym człowiekiem, co samo w sobie w 1938 roku było wielkim osiągnięciem. Że o lotach kosmicznych nikomu się jeszcze nie śniło ani wtedy, gdy Campbell pisał "Kim jesteś?" próbując nadać im cechy tego, co w jego czasie mogło uchodzić za realizm, ani - prawdę mówiąc - znaczne później. Że, mimo baśniowych rekwizytów, otaczających potwora próbującego wykorzystać energię atomową, samo wspomnienie o tej energii w tym miejscu opowieści było jak najbardziej uzasadnione. I wreszcie sprawa niemal ostatnia - sposób, w jaki bohaterowie próbują wykryć ukrytego w nich samych stwora jest najzupełniej weryfikowalny naukowo... i bardzo nośny fabularnie. Podobnie nośny fabularnie jest jedyny pomysł Campbella, który byłbym skłonny uznać za "wzięty z innej bajki", gdybym nie wiedział, że była to jego idee fixe; lecz cóż, obdarzenie stwora zdolnościami telepatycznymi zupełnie nieźle przysłużyło się akcji.
A w ogóle zaryzykuję gniew moich czytelników i grozę tego, że mogą mnie uznać za szaleńca i powiem: "Kim jesteś?" podoba mi się za swój realizm.
Za prawdziwy opis arktycznej stacji z jej smrodem, brudem, psami, wysilonym humorem i wściekłym kucharzem. I za to, że zamieszkujący ją ludzie nie lękają się krwi i macek lecz tego, co nieznane, niezrozumiałe, groźne - tym straszniejsze, że przybrało znajome kształty.
A uwadze państwa polecam jedną obserwację: ja sam nie spotkałem jeszcze takiego arcydzieła fantastyki, które podobałoby mi się i które ceniłbym w oderwaniu od czasu i rzeczywistości, w jakiej powstało. A wy?
2. Strzeżcie się nieba
Ostatnie zdanie poprzedniego rozdziału mogłoby równie dobrze otwierać i ten. The Thing from Another World (Przybysz z innego świata, 1951) jest filmem już nieznanym, ale jeszcze pamiętanym - tyle, że jako ciekawostka z okresu zimnej wojny i strachu przed Rosjanami, w postaci potworów spadającymi z nieba na niewinnych Amerykanów. Tymczasem u samego progu opóźnionego o dekadę "złotego wieku" filmu fantastycznego Howard Hawks (z bliżej nieznanych powodów film podpisał montażysta Christian Nyby; jedni mówią o konfliktach na planie, inni twierdzą, że Hawks chciał się przysłużyć przyjacielowi, który potrzebował "dorobku" by móc zarejestrować się jako reżyser) wprowadza do filmu kilka motywów, które w przyszłości występować będą jako stałe wyznaczniki gatunku. Pierwszy z nich to, oczywiście, motyw spotkania ludzi z inteligentnym obcym z kosmosu. Drugi - to motyw strachu przed kontaktem - wówczas metafora paraliżującego, histerycznego lęku przed radzieckimi bombowcami, dziś dowód specyficznej mody, która, jak wiele innych, odłożona została do lamusa. W interesie tej właśnie "mody" polec musiało to, co stanowiło o istocie opowiadania Campbella - przekonanie, że nauka jest kluczem do przyszłości nawet wtedy, gdy przypadkiem znajduje się w złych rękach.
Parę rzeczy pozostało w filmie niezmienionych, ale tylko parę. Niezmienione pozostały na przykład lody Arktyki, ale tym razem operuje w nich mieszana grupa naukowców cywilnych i wojskowych. Znajdują oni statek kosmiczny, jak w opowiadaniu podpalają go przy próbie wydobycia; odnajdują obcego i - jak w opowiadaniu - spierają się, czy badać go, czy też bez zbędnej zwłoki uśmiercić. Inaczej jednak niż w opowiadaniu, scenarzysta Charles Lederer od początku rozdzielił role. Cywile będą się upierali przy lekkomyślnym badaniu nieznanego, niczym prawdziwi uczniowie czarnoksiężnika, przekonani że coś, co pochodzi z bardziej rozwiniętego świata, automatycznie musi być nastawione pokojowo (Amerykanie, warto zauważyć, mają słuszne racje do wyśmiewania tego rodzaju argumentów - pamiętajmy, co stało się z cywilizacją Indian). Wojskowi będą (słusznie? Film odpowiada: "tak") przekonani, że najpierw należy strzelać, a później pytać. Wojskowi na razie przegrają.
Naukowcom udaje się ożywić istotę, graną przez Jamesa Arnessa i wyglądającą jak skrzyżowanie potwora Frankensteina z marchewką. Istota okazuje się rośliną, najdosłowniej krwiożerczą (tzn. żywi się krwią ludzi i zwierząt). Od razu powoduje ona strzelaninę, co bynajmniej nie doprowadza do porządku naukowców, którzy próbują nawet rozmnożyć ją w zaimprowizowanej szklarni. Szef "jajogłowych" zapłaci za lekkomyślność swoją i swych kolegów, wojskowi zniszczą potwora elektrycznością (i tu wracamy do opowiadania, elektryczność to tylko nowoczesna wersja ognia) a obecny na miejscu dziennikarz nada w eter słynne, wielokrotnie cytowane słowa: Tell the world... to watch the skies. Keep watching the skies!, którymi to słowami Bill Warren nazwał najsłynniejszą monografię kina tamtego okresu (Bill Warren, Keep Watching the Skies!, USA, t.l 1982, t.2 1986).
Opis fabuły, czasami konieczny, nigdy nie powie prawdy o dziele filmowym, o czym zapomina się aż za często. Zimnowojenne fabuły bardzo łatwo jest ośmieszyć i bardzo łatwo jest poprzestać na ośmieszaniu. Lecz trzeba też wspomnieć o tym, że "The Thing..." jest błyskotliwie reżyserowany, że może uchodzić za wzór znakomitego operowania fotografią czarno-białą, że niezbyt atrakcyjnie zrobiony potwór niemal przez cały czas inteligentnie ukrywany jest w cieniu, że film znakomicie oddaje nastrój klaustrofobii - zamkniętej, ciasnej przestrzeni wypełnionej grozą, że niektóre sceny straszą po dziś dzień. I o tym, że kino zawsze bezwzględnie wykorzystywało literaturę do swych błahych, aktualnych, propagandowych celów, na co pisarze, po podjęciu pokaźnych honorariów, bardzo lubili się skarżyć. Jest jednak faktem, że opowiadanie Campbella zostało wykorzystane bezwzględnie i to w intencji, która jego autorowi musiała się wydawać najzupełniej obca. Bo przecież rozwój nauki i cywilizacyjny postęp, w myśl campbellowskich kryteriów, nie mogły być złe. Dla autorów "złotego wieku" nauka tłumaczyła, wyjaśniała i sankcjonowała samą siebie.
I jedno pozostaje najzupełniej niewytłumaczalne. Jeśli film miał uświadamiać rosyjskie zagrożenie, czemu właściwie odstąpiono od fabuły opowiadania w jej najważniejszym punkcie, odejmując stworowi zdolność upodabniania się do wszelkiego rodzaju istot żywych? Jakże wspaniała to metafora: Ameryka pełna komunistycznych agentów, wyglądających dokładnie tak, jak ty i ja!3
A może da się to wytłumaczyć? Czym dysponował Hawks, przystępując do realizacji swego filmu? Z jakich wzorów mógł czerpać? Brzmi to doprawdy zdumiewająco, lecz w 1951 roku za najwybitniejszą i "najprawdziwszą" SF uchodzić mogła obchodząca właśnie ćwierćwiecze istnienia "Metropolis". "Narzeczona Frarikensteina" i " Niewidzialny człowiek" narzucały portret naukowca jako kogoś najzupełniej nieodpowiedzialnego za swe czyny, "King Kong" niszczył miasta w miłosnym szale, a jedyny film przedstawiający naukowców odpowiedzialnych za kształt przyszłości, "Things to Come" (Rok 2000, 1936), był tak beznadziejnie przegadany i poniósł tak wielką klęskę finansową, że dla żadnego rozsądnego producenta nie mógł już być wzorem. Można do tego problemu podejść także inaczej. Być może w opowiadaniu Campbella wcale nie potwór ani jego magiczne zdolności najważniejsze, być może (jednak!) najważniejsi są ludzie. Wydaje mi się, że ciekawy to punkt widzenia; i o ile może on być dyskusyjny w przypadku samego opowiadania i jego pierwszej filmowej adaptacji (nie mam zamiaru tego rozstrzygać, zastanówcie się państwo sami), o tyle jest z pewnością uzasadniony w przypadku filmu Carpentera.
3. Ludzie przeciw sobie
John Carpenter (ur. ok.1948 r.) nie może już spodziewać się, by w najbliższych latach ktoś powierzył mu realizację kosztownej produkcji filmowej. Mimo zbliżonego wieku, podobnych studiów i identycznej fascynacji historią kina, od Lucasa czy Spielberga różni go właśnie to, że nie przyciąga do siebie pieniędzy. Tylko raz udało mu się zgromadzić naprawdę wielki budżet i okazja ta, pod względem komercyjnym, została całkowicie zmarnowana. Doszło już nawet do tego, że ten bez wątpienia znakomity reżyser zmuszony jest wypożyczać swe nazwisko do celów reklamowych. Najnowszy numer nowego brytyjskiego magazynu "Fear" ogłosił właśnie konkurs dla czytelników na szkic scenariusza do drugiej części Prince of Darkness; finalistom konkursu obiecano, że ich prace oceni sam Carpenter.
A przecież sprawy nie zawsze wyglądały tak smutno. "Ciemna Gwiazda"(1974), rozszerzona forma szkolnej etiudy, wzbudziła swego czasu zachwyt wielbicieli gatunku i jest do tej pory filmem cenionym, prawdę mówiąc wyżej niż Lucasowski THX1138 Assault on Percint 13 (1976, thriller, umieszczony w realiach wielkiego miasta remake Rio Bravo Hawksa) został tak entuzjastycznie przyjęty na Londyńskim Festiwalu Filmowym, że doprowadziło to do powierzenia Carpenterowi realizacji Halloween, a trudno przecież wyobrazić sobie lepszą reklamę reżysera niż fakt, że za 320 tys. dolarów skręcił film, który zarobił przeszło sto razy tyle! Później Carpenter zrobił jeszcze The Fog (1979) i Escape from New York (1981), współfinansował (i napisał scenariusz) do Halloween 2 (1981) i wszystko byłoby wspaniale, gdyby nie to, że The Thing (1982) z budżetem wysokości (podobno) 15 mln dolarów, nie przyniósł takich dochodów, jakich spodziewała się wytwórnia Uniwersal. Dlaczego?
Pisałem już kiedyś, że - jak na potrzeby "przeciętnego widza" - był to po prostu film zbyt dobry i chciałbym teraz doprecyzować to twierdzenie. Zbyt dobry znaczy więc, po pierwsze: zbyt skomplikowany. Zbyt wielu jest w nim bohaterów i zbyt wielu Murzynów, by chciało się śledzić losy ich wszystkich; nie wspominając już o wielkim (jak na przeciętnego kinowego widza) wysiłku związanym z odgadywaniem, kto już może, a kto jeszcze nie może być potworem. Zbyt dobry znaczy także: "nieoczywisty". Carpenterowski McReady, nieustraszony jeździec na helikopterze, w środku arktycznej zimy paradujący w przedziwnym kapeluszu i dla kurażu popijający wprost z butelki, aż za bardzo (choć jednocześnie nie wprost) nawiązuje do amerykańskiego archetypu silnego mężczyzny - i nie ma żadnej indywidualności, niczego, z czym widz mógłby się utożsamiać.
Podobnie jak bohater, sceneria także wydaje się najzupełniej umowna. Różni ludzie bezustannie mówią o zabójczych mrozach, na które wychodzą w swetrach i huraganowych wiatrach, przy których helikopter lata pewnie, chociaż nie powinien latać wcale. Wydaje się, że Carpenterowi lody Arktyki potrzebne są tylko do ostatniej sceny.
"Zbyt dobry" oznacza, po trzecie, zbyt perfekcyjnie "rzeczywisty": tyle, że przy specyficznym rozumieniu pojęcia "rzeczywistość". Carpentera nie interesuje to, co dzieje się na zewnątrz arktycznej stacji, interesuje go wyłącznie wnętrze i rządzący nim "stosunek obcości" łączący ludzi i stwora. W pierwszej, wspaniałej scenie polowania na psa husky na otwartej przestrzeni reżyser puszcza nas na fałszywy trop sugerując, że to człowiek jest zły, by później pięknymi, długimi ujęciami pokazującymi psa "czającego się" w zamkniętych pomieszczeniach stacji przywracać nas powoli do filmowej rzeczywistości, w której świat zewnętrzny nie istnieje, zaś we wnętrzu dzieje się coś, co przekracza granice naszego (i bohaterów) pojmowania. W tym sensie "zbyt dobry" oznaczać może (po czwarte) "zbyt okrutny" lub "zbyt obrzydliwy" - Carpenter uchodzi za reżysera rozkochanego we wstrętnych efektach, choć tak wcale nie jest. Przepięknie zrobione przez Roba Bottina sceny przemiany zwierząt i ludzi (ich jakość przyczyniła się do zwiększenia budżetu filmu, a tym samym do klęski Carpentera) nie mają za zadanie budzenia wśród widzów strachu, lecz podkreślenie całkowitej niezrozumiałości tego, co się dzieje wokół bohaterów. Przykładem znakomita, niemal taneczna scena, w której w ożywianym przez lekarza masażem serca ciele najpierw pojawiają się zęby, odgryzające doktorowi dłonie, później z głowy wyrasta wstrętny, obrzydliwie długi język, aż wreszcie sama głowa zaczyna chodzić na pajęczych nóżkach, na co, zamiast strachem, bohaterowie reagują słowami: Ya gotta to be fuckin' kidding! (to jakiś pieprzony żart! - i takie też są odczucia widza).
Określenie "zbyt dobry" może - po piąte - odnosić się także do zakończenia. Zakończenia, w którym znów znajdujemy się na otwartej przestrzeni i znów w sytuacji, która jest najzupełniej niejasna oraz - podobnie jak scena pierwsza - pełna fałszywych tropów. Nie wiadomo, czy i który z ocalonych jest potworem (istnieje straszna możliwość, że potworami są obaj), nie wiadomo, czy ocaleni przetrwają i -co być może najważniejsze - nie wiemy, czy mamy im życzyć przetrwania! Nie mylę się chyba twierdząc że, dla przeciętnego oglądacza fantastyki, za dużo tu niewiadomych.
I to, na razie, wszystko. Definitywnych zakończeń i jednoznacznych wniosków nie będzie; mam jednak wrażenie, że rubryka "książka i film" zmartwychwstała pod dobrymi auspicjami. Parafrazując słowa Fredericka Pohla z jego pamiętników The Way the Future Was4 możnaby powiedzieć, że wśród osób, zawodowo zajmujących się SF, nigdy nie brakowało, szaleńców, którzy skończyli w wariatkowie, oszustów, którzy skończyli w więzieniu; a najwięcej było tych, którzy mieli "zdolności twórcze żaby i inteligencję dżdżownicy". My zaś, w szczególnym i niezwykłym wypadku, mieliśmy dziś do czynienia aż z trzema zupełnie różnymi bohaterami, którzy zupełnie nie pasowali do tego opisu.
(tekst powstał przy współpracy Pawła Ziemkiewicza)
Z ansibla
Jak pewnie wszyscy pamiętają, ansibl to środek łączności natychmiastowej, używany na planetach haińskich, o których pisze Ursula Le Guin w "Lewej ręce ciemności", "Planecie Rocannona" i innych utworach należących do tego cyklu. Od niedawna mamy w Redakcji taki właśnie sprzęt, który umożliwia nam dostęp do najświeższych informacji z Galaktyki oraz światowego fandomu. Kilka minut przed zamknięciem niniejszego numeru otrzymaliśmy listę laureatów kolejnego notowania Nebuli. Gwoli przypomnienia: Nebulę przyznają członkowie Amerykańskiego Stowarzyszenia Autorów Science Fiction (Science Fiction Writers of America - SFWA) w dwustopniowym głosowaniu: najpierw z całej twórczości minionego roku wyłania się tzw. nominacje, czyli jakby po sześciu finalistów w każdej kategorii, po czym następuje kolejne głosowanie, już na zwycięzców. Wyniki ogłasza się podczas tzw. Bankietu Nebuli, w którym uczestniczyć mogą przeważnie członkowie - dla obcych bilet wstępu ma cenę zaporową.
Tegoroczny Bankiet Nebuli odbył się w San Francisco w dniu 28 kwietnia. A oto, kto zdobył w tym roku Nebulę.
POWIEŚĆ - The Healer's War, Elizabeth Ann Scarborough (nakładem wydawnictwa Doubleday/Foundation).
MIKROPOWIEŚĆ - The Mountains of Mourning, Lois McMas-ter Bujold (opublikowana na łamach "Analogu" w maju 1989).
OPOWIADANIE - At the Rialto, Connie Willis (opublikowane na łamach Omni w październiku 1989).
KRÓTKIE OPOWIADANIE -"Fale na morzu Diraca", Geoffrey A. Landis (opublikowane na łamach "Isaac Asimov's Science Fiction Magazine" w październiku 1988 roku oraz w antologii "Don Wollheim proponuje: 1989").
Jak widać, moja zeszłomiesięczna prognoza sprawdziła się i opowiadanie Landisa istotnie zwyciężyło. Winien jestem jeszcze kilka słów wyjaśnienia, dlaczego w konkursie opowiadań z zeszłego roku startował utwór wydany w r. 1988. Otóż autorzy dzieł opublikowanych pod koniec roku mają podobno mniejsze szansę zapoznania z nimi czytelników, regulamin przewiduje więc, że utwory ukazujące się w ostatnim kwartale mogą, jeśli autor tego zażąda, przejść do konkursu roku następnego. Geoffrey A. Landis tak postąpił i opłaciło się, a czytelnicy polscy po raz pierwszy mogli się zapoznać z utworem konkursowym przed głosowaniem.
To tyle o Nebuli, a teraz kilka innych wiadomości z ansibla.
Miesięcznik Locus niedawno opublikował doroczne podsumowanie roku 1989 w fantastyce amerykańskiej. Otóż ogólna liczba tytułów (1784) była niższa o 8% niż w roku 1988 (1936), ale wyższa niż w jakimkolwiek innym roku wcześniejszym. Szczególnie spadła liczba wznowień, lecz i pierwszych wydań było mniej. Największą liczbę tytułów opublikował kompleks wydawnictw Tor/St. Martin's Press, ale one też odnotowały znaczne ograniczenie oferty - z 256 do 204 tytułów.
Co się tyczy filmów, "Batman" zwyciężył zarówno jako film fantastyczny, jak i w kategorii "wszechwag"; tak samo w obu kategoriach na drugim miejscu znajduje się trzecia seria przygód Indiany Jonesa. W pierwszej dziesiątce wszystkich bestselerów filmowych zabrały się jeszcze: "Kochanie, zmniejszyłem dzieciaki" oraz "Łowcy duchów II" (5 i 6 pozycja). Rozczarowaniem kasowym jest V część serialu kinowego "Star Trek", który mimo inflacji zarobił najmniej ze wszystkich odcinków, natomiast jeśli chodzi o katastrofy finansowe, prym wodzą tu "Przygody Barona Munchhausena", które kosztowały 52 miliony dolarów, a za bilety dotąd wpłynęło osiem milionów.
Wśród nowych książek zwracają uwagę: Tehanu Ursuli Le Guin - zakończenie cyklu Ziemiomorza, Foundation's Friends - zbiór siedemnastu utworów napisanych przez różnych autorów z wykorzystaniem różnych wątków z twórczości Isaaca Asimova, Rama II Arthu-ra C. Clarke'a i Gentry Lee - kontynuacja "Spotkania z Ramą", The New Springtime Roberta Silverberga oraz zbiór opowiadań Pat Cadigan Patterns.
Na rynku amerykańskim ukazał się nowy kwartalnik - "Starshore", publikujący fantastykę i recenzje. Natomiast trzeba z żalem stwierdzić, że zbliża się koniec najbardziej zasłużonego pisma SF - "Amazing Stories". Ostatni numer w dotychczasowej postaci ukaże się z datą październik 1990. Co dalej -nie wiadomo. Istniały projekty przekształcenia pisma w magazyn dla młodzieży lub ilustrowany, ale nic konkretnego nie słychać. Szkoda.
To tyle; ansibl na razie odpoczywa. Do następnego numeru!
Wiktor Bukato

Krzysztof Kochański



PIES ŚMIERCI
Deszcz jeszcze nie padał, chociaż - mimo południowej pory - zrobiło się szaro jak o zmierzchu. Nadciągała burza i chyba dlatego ulice miasta wyludniły się. Zimny zachodni wiatr kazał mieszkańcom schronić się do domów.
Madra nie miał gdzie się schronić. Był nietutejszy. Przybył z wioski oddalonej o dziesiątki kilometrów i nie zdążył jeszcze znaleźć hotelu. Właściwie, w ogóle go nie szukał, zamierzał szybko, jak najszybciej, załatwić swoje sprawy i wyjechać z miasta. Dokąd? Tego Madra dokładnie nie wiedział. Miał pewne plany, ale nie wykluczał, że ulegną one zmianie.
Bo Madra uciekał.
Uciekał już od wielu dni i nie był zdolny przewidzieć, kiedy się ta ucieczka zakończy.
Nadal nie padało. Wydawało się, że chmury zastygły nad miastem niczym szara piana i nawet wiatr, który dął coraz silniej, nie jest w stanie dźwignąć tego ciężaru, przepchnąć go w inne miejsce. Taka sama pogoda była wtedy: płonąca stodoła, krzyk...
Precz! Madra przepędził szarpiące serce myśli. Precz!
Uspokoił się i szedł chodnikiem, czytając uważnie wiszące na murach tabliczki z nazwami ulic i zerkając od czasu do czasu na trzymany w ręku plan miasta. Szukał domu, w którym mieszkał Sambrown. Szukał go nie pytając nikogo o drogę, gdyż nazwisko tego człowieka było zbyt znane, aby ewentualny informator nie zorientował się po co Sambrown jest Madrze potrzebny. A Madra nie chciał współczucia, ani sensacji wokół własnej osoby. Była to jego sprawa i chciał załatwić ją sam. To znaczy, z pomocą Sambrowna i niczyją inną. Bo nikt inny na kłopoty Madry nie mógł nic poradzić.
Wyszedł zza rogu kamienicy, przeszedł kilkanaście metrów... i wtedy GO zauważył. Stał dokładnie naprzeciwko niego, w odległości może stu kroków. Miał wielkość dużego psa i może stąd wzięła się jego nazwa. Chociaż, może nie stąd. Nazywano go psem śmierci, ponieważ podążał tropem swej ofiary nieubłaganie, niczym tropiciel po śladzie, ścigał ją bez odpoczynku, dniem i nocą, dopóki nie osiągnął swojego celu. Prześladowca był bezwzględny, nie uznawał litości i nigdy nie tracił raz podjętego tropu.
To dziwne, ale Madra nie przestraszył się. Pomyślał nawet: "Nie przestraszyłem się", bo sam był tym faktem zdumiony. Ale za chwilę pomyślał o czymś jeszcze i szepnął:
- Zatem tak wygląda koniec.
Zrobiło mu się żal. Nie życia. Tak długo żył w napięciu, w ciągłym strachu, że teraz, gdy wreszcie stało się to, przed czym tak uciekał, zrobiło mu się żal, że przegrywa, podczas gdy nadzieja na zwycięstwo była tak blisko. Jak wynikało z mapy, Sambrown mieszkał na następnej ulicy.
Pies śmierci stał nieruchomo, jakby delektując się widokiem dościgniętej zwierzyny. Na co czekał? Madra otrząsnął się z zaskoczenia i nerwowo ocenił swoje szansę. Były zerowe. Od najbliższej przecznicy, gdzie mógłby się ukryć, dzieliło go kilkanaście metrów - zresztą, choćby tylko trzy, i tak nie podniosłoby to jego szans ani o ułamek procenta. Kto da się doścignąć swojemu psu śmierci, ten żadnym sposobem już mu się nie wymknie.
Mimo to ostrożnie cofnął się o krok. Wpatrywał się w wydłużoną sylwetkę psa tak intensywnie, że aż zapiekły go oczy. Pies ani drgnął; przypominał pomnik, który ktoś przez pomyłkę postawił na środku jezdni. Madra zrobił następny krok, lecz i tym razem pies nie zareagował. Coś tu się nie zgadzało, taki uśmiech losu nie był możliwy. Pies śmierci nigdy nie blefował.
Nagle dostrzegł jakiś ruch po przeciwnej stronie ulicy. Otworzyły się drzwi i ukazał się w nich mężczyzna. Spojrzał na Madrę i widać zaniepokoiła go jego poza, gdyż błyskawicznie odwrócił głowę, kierując wzrok tam, gdzie stał pies śmierci. I wtedy stało się z nim coś dziwnego. Powolnym ruchem - jakby czas nagle zwolnił swój bieg - usiadł na chodniku i skulił się na podobieństwo embriona. Równocześnie na tynku budynku obok pojawiła się rysa, która w pewnej chwili z przytłumionym trzaskiem zmieniła się w pajęczynę pęknięć, zbiegających się w punkt położony na wysokości głowy leżącego mężczyzny. Moc psa śmierci oddziaływała również na martwą materię.
Pies śmierci ruszył. Był szybki, diabelnie szybki; sadził długimi skokami, drapiąc pazurami po asfalcie jezdni. Błyskawicznie pokonał odległość dzielącą go od osaczonej ofiary i skoczył na nią, nie zatrzymawszy się nawet na moment. Przez cały ten czas mężczyzna nie poruszył się. Zachowywał się biernie, jak ktoś, kogo to wszystko nie dotyczy. Można by pomyśleć, że jest martwy, gdyby nie szeroko rozwarte, pełne blasku oczy i przyśpieszony, głośny oddech.
Krew rozlała się czerwienią po chodniku, gdy ostre szpony rozerwały ciało człowieka. Odwracając się, pies spojrzał przez krótką chwilę na Madrę, któremu serce zamarło w piersi. Ale jego czas jeszcze nie nadszedł. Przez sekundy długie jak wieczność pies zawrócił i oddalił się, prowadzony przez skamieniałego Madrę wzrokiem.
Dopiero gdy zniknął, nogi pod uciekinierem zadrżały i ugięły się bezwładnie, jak gdyby niezdolne były udźwignąć ciężaru ciała. Ocalał, ponieważ to nie był jego pies śmierci. Tylko twój własny pies śmierci jest dla ciebie groźny, innego możesz traktować obojętnie.
Teraz ocalał. Jeszcze żyje. Jeszcze.
Podniósł z ziemi plan miasta, który upuścił, sam nie wiedząc kiedy, i ponownie odszukał kierunek. Dom Sambrowna znajdował się ulicę dalej. Dopiero teraz z granatowego nieba spadły pierwsze krople deszczu, duże i ciężkie. Kilka z nich rozprysnęło się na rozłożonej mapie, więc Madra złożył ją i schował do kieszeni.
Deszcz rozpadał się, jakby chcąc nadrobić stracony czas. Z nieba lunęły strugi wody, niczym z pękniętego worka. W jednej chwili Madra był całkowicie przemoczony. Zaczął biec, chowając głowę między ramionami. Wolał nie pozwalać sobie na luksus przeczekania ulewy, szczególnie po tym, co zobaczył przed chwilą.
Dom Sambrowna był piękny. Położony w głębi ogrodu, biały, z wieżyczkami na rogach, wyglądał jak pałacyk. Lśniące wysokie schody nadawały mu wygląd bogaty i elegancki. Niewielu ludzi na świecie mogło poszczycić się taką siedzibą. A już z pewnością nikt z Thusatan. Ale Sambrown był Mianinem; prawie wszyscy Mianie byli bogaci, a niektórzy - jak Sambrown - bardzo bogaci.
Z powodu ulewy Madra nie zobaczył domu w całej okazałości, ale i tak poczuł się nagle jakiś mały i niewiele znaczący. Onieśmielony, stał przed stalową bramą, przyciskając guzik dzwonka na kamiennym, rzeźbionym słupku. Nie zwracał uwagi na deszcz, który choć silny, był ciepły i przyjemny. Ale nawet gdyby było zimno, nie zwróciłby na to uwagi - czekała go rozmowa tak ważna, że wszystko inne przestawało się liczyć.
Boczna furtka uchyliła się automatycznie. Madra znalazł się w ogrodzie; nie zobaczył nikogo, więc szedł wyłożonym płytami chodnikiem prowadzącym wprost do domu. Obmyte deszczem schody lśniły czystością. Wchodząc na nie odnosił wrażenie, że niszczy je swymi zabłoconymi butami. Stanął przed drzwiami, zapukał. Wykonane były z jakiegoś dziwnego tworzywa, pochłaniającego dźwięk. Rozejrzał się niezdecydowanie, aż znowu zauważył dzwonek.
Otworzył mu służący. Thusatanin. Madra obawiał się, że może zostać odprawiony - w ogóle czuł się zażenowany - nic takiego jednak się nie stało. Służący zaprowadził go wprost do gospodarza, nie zważając na to, iż z mokrego ubrania przybysza ścieka woda.
Sambrown był mężczyzną dobiegającym czterdziestki. Lekko łysiejący, uśmiechnięty, ogarnął gościa przenikliwym spojrzeniem wąskich oczu i zachęcającym gestem wskazał miejsce na fotelu; takim samym jak ten, na którym siedział. W jego wyglądzie najbardziej zdziwiło Madrę to, że był otyły, nawet bardzo otyły. Nie tak wyobrażał sobie człowieka, który potrafi zniszczyć psa śmierci.
- Słucham - rzekł krótko Sambrown. Zapewne domyślał się celu wizyty. Madra przygładził dłonią mokre włosy.
- Potrzebuję pańskiej pomocy. Od dwóch tygodni uciekam przed psem śmierci, poluje na mnie, nie wiem dlaczego właśnie na mnie... - Madra urwał nagle i rozejrzał się niespokojnie, spoglądając kolejno we wszystkie okna.
- Nie obawiaj się - uspokoił go Sambrown. - U mnie jesteś bezpieczny. Psy śmierci nie mają tu wstępu.
- Ja zawsze żyłem spokojnie. Słyszałem, owszem, słyszałem o psach, ale nigdy nie przypuszczałem, że może to mnie dotyczyć. Nie wiem dlaczego...
- Tego nikt nie wie. Psy śmierci nie szukają winnych, czy niewinnych. One wybierają i polują.
Madra zatrząsł się. Przez te wszystkie dni uciekał gnany strachem, ale i wściekłością. Nie miał z kim rozmawiać o swym problemie, więc tłumił go w sobie, podobnie jak strach i wściekłość. Teraz wściekłość nagle ulotniła się, ustępując miejsca rozżaleniu, poczuciu niezasłużonej krzywdy.
- Ja wiem - powiedział. - Wiem. Jednak...
- Odwagi. Potrafię ci pomóc.
- Ja się nie boję - Madra nieoczekiwanie odzyskał zaciętość; zagrała w nim ambicja. - Ale wiem, że sam nie dam rady, dlatego tu przyszedłem.
- Mówisz, że zaczęło się to dwa tygodnie temu - podjął Sambrown. - Dlaczego czekałeś tak długo? Należało od razu przyjechać do mnie, zamiast kusić los. Madra kaszlnął nerwowo.
- Ponieważ znam cenę pańskich usług - rzekł zniżając głos. - Proszę mi wybaczyć, panie Sambrown, ale ziemia jest wszystkim co posiadam. Bez niej... przestanę istnieć...
- Tak ci się tylko wydaje. Naprawdę przestaniesz istnieć, jeżeli ci nie pomogę.
- To prawda - przytaknął Mądra. Mógł opowiadać Sambrownowi o ciągłym strachu, o każdej minucie biegnącej w poczuciu zagrożenia, o samobójczych myślach, mógł o tym wszystkim opowiadać... ale czy miało to sens? Sambrown chciał tylko jednego: jego ziemi.
- Mój majątek liczy osiem tarów, w tym dwa lasu - powiedział zamiast tego. - Jest jeszcze stodoła i dom. To znaczy... stodoła się spaliła... Dom może też, nie wiem... Uciekłem.
Zapadła chwila milczenia, podczas której Madra zadziwiająco zmienił się na twarzy, uzewnętrzniając trawiącą go rozpacz. Sambrown czekał cierpliwie, wreszcie jednak zagadnął:
- Mówisz, że pracowałeś wtedy w polu?
- Tak. Właśnie zamierzałem kończyć robotę, bo zanosiło się na deszcz... - Madra spojrzał w okno, po szybie którego spływały strugi wody. - Niebo zaciągnęło się tak jak przed chwilą... zupełnie tak samo... kiedy nagle zauważyłem dym. Najpierw myślałem, że to gdzieś dalej, ale zaraz buchnął płomień, widoczny nawet z miejsca w którym stałem, i zorientowałem się, że płonie moja stodoła. Dopiero wówczas poczułem zapach dymu, tak szybko się to działo... tak szybko... Powinienem od razu zorientować się, że nie jest to zwykły pożar. Gdy dobiegłem na miejsce, było już po stodole, a ten przeklęty deszcz wciąż zwlekał, chociaż niebo było aż sine od chmur. Nie wiedziałem co robić, chciałem ratować przynajmniej dom, ale wszystko leciało mi z rąk.
Pies śmierci stał przy pompie. Nie wiem jak wcześniej mogłem go nie zauważyć, to chyba ze zdenerwowania. Od razu wiedziałem, że to jest właśnie on, chociaż nigdy przedtem go nie widziałem. To się czuje... Stał tam, całkiem blisko, wlepiając we mnie swoje czerwone ślepia, płonące bardziej oślepiająco od ognia... Panie Sambrown, dlaczego on to robi? Dlaczego nie zabija od razu, tylko czeka, daje szansę ucieczki?
- Nie wiem - odrzekł Sambrown. Jego szeroka twarz była poważna, oczy skupione na jakimś odległym punkcie. - Może lubi grę. Polowanie. To go podnieca. A może ma jakiś inny cel, który trudno sobie wyobrazić? Nie wiem. Ale tak jest zawsze: pies śmierci pierwsze spotkanie traktuje jako ostrzeżenie i oszczędza ofiarę. Jego natura jest nieodgadniona.
- Myślałem, że o psach śmierci wie pan wszystko.
- Wiem wystarczająco dużo, by je niszczyć. Nikt na świecie nie wie o nich wszystkiego, a wy, Thusatanie, zadziwiająco mało, chociaż żyją one na waszej ziemi. Gdyby nie ja, dla takich jak ty nie byłoby ratunku.
- Doceniam to - stwierdził cicho Madra. - Dlatego tu jestem.
- No, więc - ponaglił Sambrown. - Co dalej?
- To prawie wszystko. Jak go zobaczyłem, coś dziwnego stało się z moją głową. Nie byłem zdolny pomyśleć o czymkolwiek. Zawładnął mną. Do teraz nie wiem, jak to możliwe. Jak on to robi? Coś przerażającego. Patrzyłem w te jego ślepia, czując jak wlewa się we mnie strach. Nie mogłem się poruszyć. A potem nagle coś przełamało się we mnie, strach przerodził się w panikę. Jeszcze teraz wali mi serce, gdy sobie o tym przypominam. Popędziłem przed siebie na oślep. Zdaje się, że uciekając wyłem jak zwierzę. Musiałem być prawie nieprzytomny. Biegłem oszalały przez pole i dopiero ulewa, taka silna jak dzisiaj, ostudziła mi krew. Schroniłem się do lasu... mojego lasu... ja... - Madra przerwał.
- Panie Sambrown - rzekł po chwili, wymawiając słowa z nieoczekiwaną trudnością. - Moja posiadłość to kawał ziemi. Jeśli przyjmie pan zlecenie, wszystko będzie należało do pana. Zabije pan mojego psa śmierci?
- Nie odmówiłem nikomu, kto proponował uczciwe warunki.
Zapadła cisza. Madra poczuł pewne odprężenie. Dziwna rzecz: jego pies śmierci tropił go nadal, niby nic się nie zmieniło, a jednak ulga była ogromna. Jak gdyby zrzucił z siebie wielki ciężar.
Rozejrzał się, oceniając wyposażenie gabinetu Sambrowna. Było bogate i gustowne. Sambrown nie narzekał na brak pieniędzy. Nic dziwnego, skoro był jedynym łowcą psów śmierci.
- Co mam teraz robić?
- Nic - zapewnił Sambrown. - Przez kilka dni będziesz mieszkał u mnie. W rym czasie powinienem poradzić sobie z psem.
Madra z zakłopotaniem zamrugał powiekami. Dręczyło go pewne pytanie, które mogło jednak obrazić Sambrowna, a tego Madra nie chciał.
- Panie Sambrown - powiedział wreszcie. - Skąd będę wiedział, że jest już po wszystkim? Oprócz tego, oczywiście, że pan mi to powie. W oczach Sambrowna błysnęło zdziwienie.
- Jesteś sprytny, to rzadka cecha u Thusatan. Nigdy nikogo nie oszukałem, musiałeś to słyszeć zasięgając o mnie informacji. Mój zawód to zabijać psy śmierci. Umożliwiając ci bezpieczne dalsze życie, robię sobie najlepszą reklamę... Ale powiem ci coś: jesteś pierwszym, któremu przyszło do głowy takie pytanie. W ogóle jesteś nietypowy.
- Nie rozumiem - ostatnie zdanie rozśmieszyło Madrę.
- Jeszcze żaden Thusatanin nie zapytał o glejt zaufania. Musisz wiedzieć, że w moim świecie takie pytanie byłoby czymś zupełnie normalnym. Tam nikt nic nie robi bez gwarancji.
- Nie wiem jak jest w pańskim świecie - rzekł Madra. - Ale co to ma do mnie?
- Właściwie niewiele. Chciałem tylko powiedzieć, że nigdy dotąd nie spotkałem takiego Thustanina jak ty. Twoja relacja ze spotkania z psem śmierci była niezwykle sugestywna. I zwięzła. Niewielu Mian potrafiłoby opowiedzieć o tym w sposób tak komunikatywny. Zadziwiłeś mnie.
Mądra nie wiedział, czy słowa te traktować ma jako komplement, czy wręcz przeciwnie.
- Zadziwiłeś mnie - powtórzył Sambrown w zamyśleniu.
Madra słał przy oknie. Nieruchomy, wpatrywał się w noc. Sambrown udostępnił mu pokój na poddaszu, zapowiadając, aby nie opuszczał go pod żadnym pozorem.
- Pokój ma łazienkę - rzekł. - A posiłki będzie przynosił ci Hertab.
Hertab był służącym Sambrowna. Musiał być bardzo pracowity, skoro sam radził sobie z tak wielkim domem.
- Nie wolno ci kręcić się po domu. Ci, którzy do mnie przychodzą, często są zdesperowani, różnie reagują, nie chcę mieć z tego powodu kłopotów. Żądam niewiele, ale nie uznaję żadnych wyjątków. W trosce o twoje własne bezpieczeństwo.
Kategoryczny ton głosu Sambrowna wskazywał, że nie życzy on sobie pytań, więc Madra ich nie zadawał. Zresztą, ciekawość w nim zgasła; chciał jedynie odpocząć, wreszcie odpocząć. Ufał Sambrownowi, mimo, że jego osoba nie budziła w nim sympatii. Ale sympatia nie była tu potrzebna, nie tego wymaga się od łowcy psów śmierci.
Madra obserwował ogród z pewnym niepokojem. Mimo zapewnień Sambrowna o bezpieczeństwie, nie potrafił do końca pozbyć się obaw. Coś jednak przyciągało go do okna i kazało obserwować okolicę. Nie mógł zobaczyć wiele; ogród z wysokimi drzewami kończył się nieopodal wysokim murem, przesłaniającym widoczność nawet z wysokości poddasza. Tylko dalekie domy mrugały jasnymi plamami świateł.
Pies śmierci!
A gdyby tak pojawił się nagle w ogrodzie? - Madra gwałtownie odsunął się od okna. - Czy wie, gdzie znajduje się jego ofiara? Musi wiedzieć! On zawsze wie.
Sięgnął do parapetu i nacisnął gałkę, którą wcześniej wskazał mu gospodarz. -"W trosce o twój dobry sen" - wyjaśnił - "bo nie jest to konieczne".
Okiennice zasunęły się, odcinając Madrę od świata. Zapalił światło i poczuł się raźniej. Zajrzał do łazienki i wtedy nieoczekiwanie coś zakłuło go gdzieś w samym środku klatki piersiowej - przemówił do niego komfort łazienki, niecodziennych urządzeń codziennego użytku, bardziej szokujących, niż najbardziej luksusowe dywany i meble. Po raz pierwszy w życiu Mądra zatęsknił naprawdę za czymś lepszym.
"A gdybym to ja..." - nie zdążył sprecyzować myśli, gdyż rozległo się pukanie do drzwi. Wyskoczył z łazienki, jak gdyby przyłapano go na czymś nieprzyzwoitym.
Wszedł służący. Na tacy niósł kolację. Madra wskazał mu stół, odczekał aż upora się z naczyniami, po czym zagadnął:
- Hertab, od dawna tu jesteś?
Odpowiedzią była wykrzywiona dziwacznie twarz i milczenie. Służący, po chwili wahania, ruszył do wyjścia.
- Hertab! - zawołał za nim Madra.
Hertab odwrócił się i bez słowa wskazał na swoje usta. Nagle podskoczył, zaśmiał się chrapliwie, poruszając przy tym gałkami oczu, podrzucił do góry tacę i wyszedł zatrzaskując z łoskotem drzwi. Był niemową, ale Madra miał wątpliwości również co do jego poczytalności.


Leżał w rowie, z głową wystawioną ponad trawę i obserwował kobietę. Była brzydka, zbyt szeroka w biodrach, ale pracowita. Niestrudzenie szła za prowadzonym przez męża kombajnem i kołkami z czerwoną chorągiewką zaznaczała miejsca, gdzie bulwy pozostały w ziemi i należy poddać je ręcznej obróbce. Madra podziwiał jej wytrwałość, dobrze wiedział ile wysiłku kosztuje praca w polu, w dodatku w taki upał.
Ostatnio przychodził tutaj coraz częściej. Przyciągał go jakiś nieodgadniony impuls; przychodził i z ukrycia obserwował oboje Mian, mężczyznę i kobietę. Nie mieli dzieci, ale byli jeszcze młodzi.
Nagle kombajn zatrzymał się, silnik ucichł, a mężczyzna wyskoczył z kabiny, ocierając ręką pot z czoła. Powiedział coś do kobiety, która potrząsnęła głową i zrzuciła na ziemię kosz z sygnalizacyjnymi kołkami. Z tej odległości Madra nie słyszał o czym rozmawiali; nie wiedział, czy zepsuła się maszyna, czy też jest to planowana przerwa w pracy. Mężczyzna usiadł na ziemi, a jego żona wolnym krokiem ruszyła przed siebie, akurat w kierunku kryjówki Madry.
Schował głowę, tracąc kobietę z pola widzenia i omal nie wpadł do strumienia, który toczył strużkę wody. po dnie rowu.
Źle wybrał miejsce - kobieta prawdopodobnie chciała orzeźwić się wodą - ale nie mógł już nic zrobić, więc położył się na wznak w wysokiej trawie, licząc, iż nie zostanie dostrzeżony. Na nic to się zdało, gdyż za chwilę ujrzał kobiecą twarz wprost nad sobą. Mianka przez chwilę milczała, wyraźnie zaskoczona tym spotkaniem, zaraz jednak, jak należało oczekiwać, zaczęła krzyczeć. Madra wstał, lecz nie wykonywał gwałtownych ruchów, nie chcąc być posądzonym o złe zamiary.
Nadbiegł mężczyzna, trzymając w ręku kołek, którego barwna chorągiewka okręcona była wokół dłoni.
- Czego tu szukasz? - krzyknął arogancko.
Madra spostrzegł, że kołek jest zaostrzony na końcu.
- Nie robię nic złego - powiedział pośpiesznie.
- Czego tu szukasz? - powtórzył mężczyzna. Kołek w jego dłoni lekko drżał. Kobieta cofnęła się, chowając za męża.
- Już go tu widziałam - oznajmiła. - Mówiłam ci. To on. Poznaję.
- Nazywam się Madra - powiedział Thusatanin, czując jak napięcie usztywnia mu mięśnie.
Mężczyzna milczał. Zastanawiał się.
- Co z tego? - zapytał gniewnie.
- Madra!
Ręka z kołkiem powoli opadała. Gdy zaostrzony koniec wskazał ziemię, Madra odetchnął.
- Pewnie sądzisz, że twoje nazwisko mi coś mówi - powiedział mężczyzna spokojniejszym głosem. W jego spojrzeniu pojawiła się ciekawość. - Ale mylisz się.
- Ta ziemia była kiedyś moja - Madra wciąż nie ośmielał się poruszyć. - Ja ją uprawiałem.
- Chyba mówi prawdę - wtrąciła nieoczekiwanie kobieta. - Nie wygląda na włóczęgę.
- Być może - mężczyzna przełożył kołek do drugiej ręki i odgarnął opadające na czoło włosy. - Dlaczego nas śledzisz? - zapytał nagle. Madra wyszedł z rowu, lecz nie zbliżał się do Mianina.
- Nie śledzę - powiedział. - Przychodzę tutaj, ponieważ... - Nie wiem - szepnął po chwili. - Nie będę już tu przychodził - rzekł nagle z nieoczekiwaną stanowczością.
- Tak będzie najlepiej - stwierdził mężczyzna.
Madra przeskoczył rów i odszedł, nie oglądając się za siebie.


Siedzieli przy stole i jedli obiad. Madra, Sondras, jego żona i dwie córki. Sondras był przyjacielem Madry z dawnych lat, przyjacielem zasługującym na to miano, gdyż nie zostawił Madry w potrzebie, gdy ten utracił swoją farmę. Przyjął go do siebie jako parobka, żywił i uczciwie wynagradzał za pracę. Byli tacy, którzy dziwili się, że Madra nie opuścił tych stron, gdzie czuć się może upokorzony, bo niegdyś był gospodarzem, a teraz wyrobnikiem. Ale Madra nie dbał o to. Chciał żyć właśnie tutaj i nie obchodziło go, co inni myślą.
- Po południu nie pojedziemy w pole - powiedział Sondras, gdy nagle ktoś zapukał do drzwi.
Do izby wszedł mężczyzna. Mianin. Madra poznał go od razu: to był człowiek, który kupił ziemię należącą kiedyś do niego.
Mianin zachował się bardzo uprzejmie; przywitał się i przedstawił. Nazywał się Bensmis.
- Mam sprawę do pana Madry - oświadczył.
Zdumiony Madra spojrzał porozumiewawczo w stronę Sondrasa.
- Do mnie? - zapytał, chcąc zyskać na czasie. Nie wiedział jak się zachować. Domyślał się, że przyjaciel nie jest zadowolony z tej wizyty. Thusatanie na ogół nie lubili Mian, z wzajemnością zresztą, choć obopólne kontakty i zależności były nie do uniknięcia.
- Może się przejdziemy? - zaproponował.
- Nie chciałbym przeszkadzać w obiedzie, mogę poczekać...
- I tak już skończyłem - Madra odsunął talerz.
- Dowiadywałem się o pana w mieście - powiedział Bensmis, gdy szli polną drogą.
- Po co?
- Byłem ciekawy. Nie miałem pewności, czy znowu nie przyjdzie pan na farmę. Nie chcę kłopotów.
- Powiedziałem przecież, że nie będę przychodził - Madra zachowywał się trochę nerwowo, nie wiedząc czego Bensmis może od niego chcieć.
- Pamiętam. Chciałbym jednak wyjaśnić, że nie mam nic przeciwko wizytom, byle nie odbywały się one poza moimi plecami.
- To znaczy?
- To znaczy, że nie widzę powodu, aby zabraniać panu przychodzić
Madra przyjrzał się ukradkiem Bensmisowi. Był Mianinem, świadczył o tym jego wysoki wzrost, blady odcień skóry i powolność z jaką wypowiadał słowa, lecz zachowywał się jakoś inaczej. To znaczy - inaczej niż Madra oczekiwał po kimś, kto jest Mianinem.
Mianie.
Przybyli już przed wiekami z dalekiego kontynentu za oceanem, lecz dopiero od kilkudziesięciu lat stali się narodem na tyle licznym, aby odegrać poważniejszą rolę w świecie Thusatan. Wprowadzili nową kulturę, nowy styl życia i - przede wszystkim - technikę. Byli mądrzejsi, to Madra musiał zaakceptować, i może właśnie przez to Thusatanie traktowali ich z niechęcią, choć nie wrogo. Sami Mianie częstokroć nie potrafili ukryć poczucia wyższości, czym nie zjednywali sobie sympatii, szczególnie na prowincji, bo w metropoliach antagonizmy z wolna zacierały się; Thusatanie łatwo się uczyli, a Mianie oficjalnie prowadzili politykę współpracy. Były oczywiście wyjątki, nawet nie tak rzadkie, lecz dotyczyły one właśnie głównie prowincji. Na przykład takiej jak ta, w której żył Madra.
- Dlaczego pan milczy? - zapytał Bensmis.
Madra, przytomniejąc, rozejrzał się dookoła. Odeszli już spory kawałek drogi od farmy Sondrasa.
- Zastanawiam się, czego dowiedział się pan w mieście.
- Wielu rzeczy. Przede wszystkim tego, w jaki sposób utracił pan swoją ziemię. Sądziłem, że... - Bensmis zająknął się. - Nie chciałbym, żeby obarczał mnie pan winą za swoje niepowodzenia.
- Pana? Wszystkiemu winien jest pies śmierci. Gdyby nie on, nie musiałbym korzystać z pomocy Sambrowna...
Zwolnili kroku, spostrzegłszy, że od dobrej chwili idą coraz szybciej.
- Prawdę mówiąc, to właśnie informacja o psach śmierci jest przyczyną, dla której chciałem z panem porozmawiać - przyznał Bensmis. - Co to za tajemnicze zwierzę? - zaczął mówić głośniej. - Kogo o nie zapytam, nagle staje się małomówny, przestraszony, trudno dowiedzieć się czegokolwiek.
- Niewielu widziało psa śmierci, a pozostali boją się sprowadzić na siebie nieszczęście. Boją się samego imienia, aby nieopatrznie nie przywołać go do siebie. Umiejętności psa są nadprzyrodzone, są więc i tacy, którzy w niego nie wierzą.
- A pan?
- Kiedyś było mi wszystko jedno, nie przypuszczałem, że może to mnie dotyczyć. Teraz... - Madra zacisnął usta. - Teraz mam to już przecież za sobą, mój pies śmierci nie żyje... Uwolniłem się od niego, ale jestem nędzarzem.
- Kupując od Sambrowna ziemię nie wiedziałem, że jest łowcą. W ogóle nie słyszałem o psach śmierci przed przybyciem w te strony - wyjaśnił Bensmis.
- Wszystko jedno. Nie pan, kupiłby ją kto inny.
Bensmis pochylił się w stronę Madry.
- Przyszedłem do pana, bo chcę wiedzieć, znać prawdę. Pana to już może nie obchodzi, ale czuję się zagrożony. Nie wiem co zrobić, jeśli kiedyś zdarzy mi się go spotkać.
- Nie tak wielu ludzi go spotyka. On wybiera tylko jedną ofiarę, innych unika.
- Ale jak mam postąpić, gdy jednak wybierze mnie?
- Wówczas może pan zrobić tylko jedno. Poprosić o pomoc łowcę.


Biegł jak szalony. W piersiach ledwie starczało tchu, ale Madra nie zwalniał. Wreszcie zobaczył farmę.
- Bensmis! - krzyknął wbiegając na podwórze. Chciał powtórzyć okrzyk, ale nie mógł wydobyć głosu z wyschniętej krtani. Zatrzymał się niezdecydowanie pomiędzy zabudowaniami. Ciężko dyszał, jego oczy pałały gorączkowym blaskiem.
Bensmis wyszedł ze stodoły.
- Co się stało? - zapytał, dostrzegając nienaturalny wyraz twarzy Mądry.
- Sondras. To niemożliwe! Sondras! - powtarzał w kółko Madra i chwycił Bensmisa za ramiona.
Bensmis pojął od razu. Nie zwlekając wyprowadził polowy samochód. Madra wsiadł i pojechali.
- Kiedy to się stało? - spytał Bensmis, obserwując drogę. Jechali szybko i samochodem bardzo trzęsło na wybojach.
- Nie wiem, nie wiem - Madra mówił spokojniej, aczkolwiek nie opuszczała go nerwowość. - Przed godziną, może przed dwoma, nie wiem, byłem w mieście po zakupy.
- A Sondras?
- Nie widziałem go. Pewnie uciekł.
Zajechali przed farmę Sondrasa, albo raczej przed to, co niegdyś było jego farmą. Z domu i stodoły pozostały zgliszcza, z których wciąż unosił się dym. Dziwnym zbiegiem okoliczności ocalał budynek obory, skąd dochodziły pełne przerażenia ryki domowych zwierząt. Nieopodal, na trawie siedziała żona Sondrasa i jego dwie zapłakane córki.
Kobieta była zdumiewająco spokojna, spoglądała gdzieś daleko przed siebie, z jakąś obojętnością w oczach.
- Widziałam go - powiedziała w pewnej chwili. - Nie myślałam, że... nie myślałam... - nagle spojrzała przytomniej. - Co teraz będzie, Madra?
- Nic nie będzie - odparł Madra. - Sondras przecież żyje. Wróci. Pójdzie do łowcy i wróci.
- A co potem?
- Pójdę do Sambrowna - wtrącił nagle Bensmis. - Porozmawiam z nim. Jest Mianinem, jak ja, może zgodzi się pomóc Sondrasowi za niższą cenę. Madra wzruszył ramionami, ale nic nie powiedział.
Czekali w oborze, jedynym budynku, który ocalał z pożaru. Sondras siedział na podłodze, Bensmis i Mądra stali przy otworze okiennym i obserwowali okolicę. Ich siłą była broń, którą Bensmis przywiózł ze stolicy. Zdobył ją nielegalnie, i to wyłącznie dzięki temu, że był Mianinem. Thusataninowi żaden Mianin nigdy nie sprzedałby broni, a żaden Thusatanin broni nie sprzedawał. Szczególnie takiej broni, nowoczesnej i niezawodnej.
Madra czuł zaufanie do Bensmisa. Bensmis był Mianinem - łowca psów śmierci również był Mianinem, a to już coś znaczyło, jeśli chce się zabić psa śmierci.
Zabić psa śmierci!
Madra nigdy w życiu nie zdecydowałby się na ten krok, gdyby nie Bensmis. To on był inicjatorem pomysłu i motorem jego realizacji.
- Musimy go zabić sami - takie były jego pierwsze słowa, gdy wyszedł z domu Sambrowna i napotkał pytające spojrzenie Madry. Madra nie spodziewał się, że Sambrown ulegnie, pamiętał doskonale jego stanowczość w sprawach finansowych i wiedział, że tacy ludzie nie zmieniają się. Ale nie wypowiadał głośno swojej opinii, nie chcąc rozwiewać nadziei, która podtrzymywała na duchu szczególnie żonę Sond-rasa.
Ale nigdy nie przypuszczał, że Bensmis odważy się choćby pomyśleć o zabiciu psa śmierci. Zabić go! Szaleństwo.
- Jesteście zbyt przytłoczeni legendą, niepotrzebnie przestraszeni krążącymi opowieściami - mówił Bensmis. - Trzeba spróbować!
- Każdy, kogo ściga pies śmierci, myśli o tym - rzekł wtedy Madra. - Ale ci, którzy próbowali, zawsze ginęli. Nie ma nikogo, kto by zwyciężył. Tylko Sambrown zna sposób, ale trzyma go w tajemnicy. Podobno kiedyś powiedział, że gdyby zdradził jak można pokonać psa, to i tak nikt nie potrafiłby z tego skorzystać, gdyż łowy wymagają szczególnych predyspozycji, które rzadko posiadają nawet Mianie.
- Jestem Mianinem - odparł Bensmis - lecz nic mi nie wiadomo o jakichś szczególnych predyspozycjach. Pies śmierci nie jest przybyszem z zaświatów, można go pokonać. Skoro Sambrown to potrafi, muszą potrafić i inni.
- Sambrown zna sposób.
- My też go poznamy.
Po kilkudniowym wyczekiwaniu przed domem Sambrowna udało się wreszcie złapać kontakt z Sondrasem, który wycieńczony ucieczką i ciągłym napięciem, przyszedł szukać pomocy u łowcy.
Madra był wstrząśnięty wyglądem przyjaciela. Spod wytartego kapelusza wystawały długie, rozwichrzone włosy, potargane w nieładzie i pozlepiane brudem. Kapelusz był wciśnięty głęboko na czoło, zakrywając tym samym niemal całą, wychudłą i zarosła brodą twarz. Do tego Sondras tak przeraźliwie wychudł, iż trudno było uwierzyć, że minęło zaledwie kilkanaście dni.
Niemal siłą zawrócili go spod bramy rezydencji łowcy: gdy raz podjął decyzję, nie chciał jej zmieniać. Zrozumiawszy beznadziejność ucieczki, nie chciał jej kontynuować.
Teraz czekali na psa, wierząc, że zdołają go pokonać. Przed kilkoma dniami Bensmis przekonał ich ostatecznie:
- Rozszyfrowałem Sambrowna - oznajmił. - Wielkie łowy to blef. Sambrown jest sprytny i zauważył pewną prostą zależność: pies śmierci poluje wyłącznie na jednego człowieka. Upatruje ofiarę i nikt inny go nie interesuje. Sami mówicie - m ó j pies śmierci, jego pies śmierci. Pies nigdy nie da się zaskoczyć temu, którego prześladuje, ale ktoś inny, ktoś kto stoi z boku, ten ma szansę. Sambrown to zauważył i wykorzystał.. Skoro jemu udawało się tak wiele razy, i nam musi się udać.
Musi się udać!
Teraz czekali. Pies śmierci musiał przybyć. Niepojęta umiejętność wytropienia ofiary musiała go tu przyprowadzić, co do tego nie mieli wątpliwości.
Pojawił się tuż przed zachodem słońca. Zauważył go Mądra, który co pewien czas przeprowadzał z dachu lustrację terenu.
Pies musiał wyczuwać bliskość ofiary, gdyż bez wahania, pewnie, biegł ku zgliszczom farmy. Na polu widoczny był z daleka, lecz z tej odległości można by go wziąć za zwyczajne zwierzę.
Mądra krzyknął i zeskoczył na klepisko z połowy wysokości drabiny. Sondras zbladł, niemal zsiniał na twarzy.
- Pod żadnym pozorem nie pokazuj się w świetle okna - powiedział do niego Bensmis. - Najlepiej połóż się na podłodze.
Zrobiło się dziwnie cicho. Może dlatego, że zapadał zmierzch i ptaki ucichły.
- Nie pozwól mu się zbliżyć - szepnął w pewnej chwili Madra. - Strzelaj!
- Spokojnie, on nie poluje na mnie - wbrew tym słowom głos Bensmisa drżał.
Ładunek odpalił z hukiem i wtedy stało się coś niesamowitego. Pies śmierci odskoczył. Jak zdążył zareagować w ciągu tego ułamka sekundy, było zagadką, którą mogłaby wyjaśnić chyba tylko wiara w cuda. Jak cień samego siebie wyskoczył w górę i opadł kilka metrów dalej, w dobrą chwilę po tym, gdy chybiony pocisk wrył się w ziemię wzbijając tuman pyłu.
Nagły, gorący podmuch rzucił Madrę pod ścianę, pozbawiając na chwilę orientacji. Przed oczami miał ciemne plamy. Czuł niejasno, że stało się coś strasznego, ale nie mógł zebrać myśli. Dopiero po chwili otrząsnął się z nieświadomości.
Bensmis leżał pod oknem. Jego twarz pomarszczyła się pod wpływem jakiegoś ogromnego, wewnętrznego wysiłku. Na skroniach wystąpiły niebieskie, nabrzmiałe żyły. Wpatrzone w Madrę wyłupiaste oczy krzyczały o pomoc, ale Madra nie mógł jej udzielić, przyciśnięty do podłoża niewidzialnym ciężarem. Odsunął się w głąb pomieszczenia i nacisk zelżał, uświadamiając ostatecznie, gdzie znajduje się jego centrum. Ściana pod oknem zaczęła pękać, kraszona tą samą siłą, która trzymała Madrę z dala od sparaliżowanego człowieka. Bensmis otoczony był niezwykłą mocą, sferą energii, czyniącą go więźniem, niezdolnym do wykonania najmniejszego obronnego ruchu.
Madra nie miał siły wstać, więc wyciągnął się i dosięgnął miotacza, odrzuconego szczęśliwym trafem w ten kąt obory. Broń była piekielnie rozgrzana; parzyła ręce, paląc skórę dłoni, ale Madra nie zwalniał uścisku. Nie czuł bólu, nie czuł niczego, przygwożdżony obrazem, jaki ujrzały jego oczy gdy podniósł głowę.
W drzwiach stał pies śmierci.
Tak blisko przed sobą Madra miał go po raz pierwszy. Niemal na wyciągnięcie ręki.
Madra zrozumiał, dlaczego Bensmis ginął; nie mylił się, a mimo to ginął - stał między psem a Sondrasem, a z tego właśnie kierunku pies śmierci spodziewał się ataku. Gdy atak rzeczywiście nastąpił, pies zareagował. I dlatego zdążył. Bensmis popełnił błąd, który kosztował go wszystko. Nie wolno stać między zwierzyną a przynętą.
Pysk psa śmierci skierowany był w stronę krańca obory, gdzie przytulony do podłogi, leżał Sondras. Głowę miał odwróconą, wtuloną między ramiona. Głośno oddychał, oczekując na mający nastąpić koniec.
W oborze ciemniało. Zapadający zmierzch powoli zabierał resztki światła. Madra wciąż kurczowo ściskał miotacz; przytłoczony obecnością śmierci, tkwił zastygły w półleżącej pozycji. I nagle jego ręce zadygotały. Miotacz zapłonął świetlną smugą; zupełnie, jakby to sama broń zdecydowała się zaprezentować swą siłę, a człowiek był jedynie obojętnym dodatkiem.
W jednej chwili pies rozpadł się, niczym zbudowana z klocków konstrukcja. Nie było swądu palonego ciała, nie było agonalnego krzyku - po prostu z trzaskiem zawaliła się budowla.
Madra odrzucił broń i zerwał się na nogi. Poparzone ręce opuchły, ale nie dbał o to. Na klepisku leżały rozprute szczątki psa. Szczątki. Części. Elementy. Pies śmierci nie był żywym stworzeniem, lecz maszyną.
Z podłogi dźwignął się Sondras. Wciąż jeszcze dyszał, jak po długodystansowym biegu. Stanęli nad Bensmisem, który - choć uwolniony od paraliżującej energii z chwilą zniszczenia jej źródła - leżał na wznak, pojękując z bólu. Madra przyklęknął i jął rozcierać jego ciało, szarpane gwałtownymi skurczami mięśni.
Gdy wychodzili z obory, było już zupełnie ciemno.
Do gabinetu wprowadził ich Hertab. Stali naprzeciwko łowcy, spoglądającego na nich z niepewnością i pełnym zdumienia gniewem. Hertab przeszedł obok gospodarza i zniknął za tylnymi drzwiami pokoju, zamykając je z przesadną starannością.
Bensmis bez słowa rozchylił płaszcz, odsłaniając lufę miotacza. Wchodząc obawiał się, że służący dostrzeże broń, ale Hertab pozostał obojętny i wprowadził gości nie zwracając uwagi na wypukłość pod ubiorem jednego z nich.
Sambrown cofnął się o krok i zerknął nerwowo na boki.
- Przecież załatwiłem twoją sprawę - powiedział patrząc na Madrę. - Zabiłem psa śmierci. Zgodnie z umową.
Trzeba mu było przyznać jedno: nie okazał strachu.
- Umowa okazała się nieważna. Oszukał mnie pan.
- Zabiłem twojego psa śmierci, człowieku! Madra potrząsnął głową.
- Pies śmierci jest maszyną. Pan ją tylko wyłączył. Sambrown zrobił jeszcze jeden krok do tyłu.
- Nie ruszaj się! - krzyknął Bensmis.
- To jakaś bzdura - stwierdził łowca. - Opowiadasz bzdury, Thusataninie! -zaakcentował ostatnie słowo, jakby chciał przytłoczyć Madrę swym miańskim pochodzeniem.
- Zabiłem psa śmierci mojego przyjaciela - oznajmił Madra nie bez satysfakcji. -Obejrzałem później dokładnie jego szczątki.
Twarz Sambrowna nadal zachowywała kamienny spokój.
- A więc zabiłem maszynę - rzekł ściągając brwi. - Czy to taka różnica? Zabiłem twojego prześladowcę, tego przecież chciałeś.
- Zgadza się. Ale to właśnie pan jest konstruktorem psów, a to już nie jest w porządku. Ograbia pan ludzi z ziemi, występując jako obrońca ich życia, podczas gdy w rzeczywistości to właśnie pan jest przyczyną ich nieszczęść. To dlatego pies nigdy nie zabija od razu, daje czas na skontaktowanie się z panem, to dlatego poluje na upatrzoną ofiarę. Pan jest ich twórcą!
- W jaki sposób zdołałbym zrobić rzecz tak skomplikowaną? Zastanawialiście się nad tym, przychodząc tutaj?
- Niepotrzebnie wydłużasz tę chwilę, Sambrown - rzekł Bensmis. - Niczego już nie zmienisz. Przyszliśmy tutaj dobrze wiedząc czego chcemy. Zamierzamy odstawić cię do stolicy i przekazać odpowiednim władzom. W tej właśnie chwili nasz przyjaciel, Sondras, nadaje sprawie rozgłosu. Przegrałeś, nawet jeśli jakimś cudem zdołałbyś się z tego wywinąć. Ja wolałbym zabić ciebie od razu, ale Madra uważa, że jesteś potrzebny, aby wszyscy ci, którzy utracili ziemię mogli ją teraz odzyskać. Niemniej zważ, że to jednak ja trzymam broń i jeśli dasz mi pretekst, będę wiedział co z nią począć.
- W porządku - ku zdumieniu Madry Sambrown uśmiechnął się. Uniósł lekko dłonie, na znak, iż nie zamierza się bronić. - Wydaje się wam, że macie przewagę -po raz drugi uśmiechnął się. - W porządku.
Zdezorientowany Bensmis rozejrzał się, ale nie dostrzegł niczego niepokojącego.
- Gdzie jest Hertab? - zapytał czujnie.
- W sąsiednim pomieszczeniu.
- Zawołaj go!
Sambrown krzyknął. Hertab stawił się nadspodziewanie szybko, jak gdyby czekał tuż pod drzwiami. Madra wyjął z kieszeni nóż i stanął przy nim.
- Słyszałeś wszystko? - zapytał nieoczekiwanie Sambrown. Hertab skinął potakująco głową.
Bensmis i Madra wymienili pełne niepokoju spojrzenia. Sprawa zaczynała przybierać zupełnie nieoczekiwany dla nich obrót.
- Stań obok Sambrowna - rozkazał Bensmis Hertabowi. - Madra, zwiąż im ręce z tyłu. To powinno wystarczyć.
- Hertab, na co czekasz? - rzekł Sambrown głosem pełnym napięcia.
Na co czekasz!
Nagle trzasnęło łamane krzesło. Fala gorącego powietrza przygniotła Madrę do ściany. Obok niego leżał Bensmis, któremu podmuch wytrącił z ręki miotacz. Madra chciał sięgnąć po broń, ale Bensmis go uprzedził, zdawał się panować nad sytuacją, chociaż z rozbitej przy upadku głowy ciekła mu krew.
Łowca konał. Leżał na połamanym krześle, a jego spojrzenie, pełne wyrzutu i niemego pytania, skierowane było na Hertaba. "Dlaczego? Dlaczego?".
Madra osunął się po ścianie i usiadł obok Bensmisa, ściskającego między kolanami miotacz. Tkwili tak, nieruchomo, wpatrzeni w niepozorną postać służącego, który nagle okazał niezrozumiałą, nadprzyrodzoną moc. Najdziwniejsze jednak było to, że nie skierował jej przeciwko nim.
Oczy Hertaba były czerwone, co nadawało jego twarzy przerażający, upiorny wygląd. Czerwień ta przygasała powoli, w miarę jak siedzący pod ścianą mężczyźni przestawali odczuwać fizyczną obecność pola energii, którego potęga przerastała moc psa śmierci. Energia nie tylko zabierająca władzę nad ciałem, lecz potrafiąca zabić.
- Kim on jest? - szepnął Madra, nie mogąc oderwać oczu od stojącego nieruchomo Hertaba.
Bensmis długo milczał. Jego szczęki pulsowały rytmicznie, zaciskane raz po raz wewnętrznym wysiłkiem. Drżący oddech poprzedził słowa:
- Jest ocean większy od tego, zza którego przybyli Mianie.
Madra zrozumiał. Spojrzał w górę, jakby przebijał wzrokiem stropy domu, obejmując przestrzeń Wszechświata, gdzie obce słońca trwały obojętne na wydarzenia w małym świecie Thusatan.
Wrócił spojrzeniem do Hertaba, którego oczy utraciły już swój kolor. Patrząc teraz na niego trudno było uwierzyć, że nie jest Thusataninem.
- Dlaczego nam pomógł?
- Nie wiem czy to była pomoc. Może pozbył się niepotrzebnego już narzędzia? Przecież wie, że jesteśmy nie tylko my, że Sondras też działa...
- A co z nami?
- Nie wiem. Ale bez względu na to co będzie z nami, za nim z pewnością przybędą inni - powiedział Bensmis i uniósł nieznacznie lufę miotacza.
Madra modlił się, aby Bensmis zdążył nacisnąć spust, nim oczy Hertaba znów zapłoną purpurą.


Mirosława Sędzikowska



Aluś Karson i Kapadocki
- Trzy strzały w brzuch i jesteś trup - wrzasnął Aluś Karson, przetaczając się w kąt pokoju. - Ty, Kapadocki nawet na Indiana się nie nadajesz!
- Bo nie lubię po ciemku - wymamrotał Kapadocki i wylazł spod krzesła. - Karson, gdzie jesteś...?
- Karson...?
Pokój trwał w ciszy i mroku.
- Ja już chcę spać - powiedział chytrze Kapadocki.
- Teraz? Jak nasze mamy sobie poszły? - odezwał się natychmiast Karson. - Zobaczysz, jak będziemy się fajnie bawili!
- Naprawdę? - niedbale zapytał Kapadocki - Uaaa... spać mi się chce. Poważnie już zaniepokojony Karson wyszedł ze swojego kąta.
- Tu jestem... daj rękę. Jak chcesz, teraz ty możesz być kowbojem. Mały Kapadocki z ulgą uścisnął pulchną łapkę kuzyna. Obaj chłopcy przykucnęli na podłodze.
Z głębi mieszkania dobiegło stłumione bicie zegara.
- Szkoda, że nie ma prądu - westchnął Kapadocki.
- No, musieli wyłączyć w całym mieście. Ale to nic. Kapadocki, chyba się nie boisz?
- Kto, ja? Nie... tylko tak sobie myślę... Bo coś puknęło, kiedy siedziałem pod krzesłem... I tak sobie myślę - malec zniżył głos - tak myślę, czy nie został tu żaden duch z tych, co wywoływały nasze mamy... Tak sobie tylko myślę.
- Co ty, głupi? Przecież żaden duch nie chciał przyjść. Nasze mamy wołały: duchu, przyjdź:.. A duch nic. - Karson zachichotał nerwowo. - Dlatego poszły do ciotki Anity. Bo ciotka Anita jest medium.
- Medium? - zdumiał się Kapadocki.
- Aha. To taka kobieta, z której cieknie plazma.
Mały Kapadocki milczał zafascynowany.
- Ciotka Anita - szepnął po chwili - powiedziała, że wyglądam, jak dziewczynka.
- Tak ci powiedziała? Mogłeś ją zapytać, czy ma kupę w dupie! Zapytaj ją, jak ci jeszcze raz powie... Zapytasz?
Kapadocki siedział cicho, zastanawiając się w głębi duszy, czy o takie rzeczy wypada pytać osobę, z której cieknie plazma.
- Zapytasz? - groźnie powtórzył kuzyn Karson.
- Teego... - stchórzył mały. - A... a czemu twoja mama akurat dziś postanowiła wywoływać te... no wiesz, te tam - dyskretnie wskazał paluszkiem sufit.
Karson westchnął i podrapał się po kędzierzawej łepetynie.
- Dostała list od taty - mruknął ponuro - i chciała wiedzieć, co tata miał na myśli, kiedy ten list pisał.
-Aha.
- No. I najpierw poszła w tej sprawie do starej Kwapiszewskiej. Kwapiszewska nie wiedziała, to mama postanowiła wypytać ducha Piłsudskiego. Tylko że duch nie przyszedł, hę, hę.
Gdzieś obok, w ciemności, coś stuknęło.
- Na pewno nie przyszedł? - zapytał z drżeniem Kapadocki.
- Nie.
Podłoga skrzypnęła. Obaj chłopcy podskoczyli, daremnie wytężając wzrok.
- A ja myślę, że przyszedł - nerwowo wymamrotał Kapadocki. - Przyszedł, a nasze mamy nas z nim zostawiły i poszły do ciotki Anity, z której cieknie plazma.
- Ciotka Anita ma kupę w dupie - warknął z gniewem Karson. - Zapamiętaj to sobie.
- Ciotka Anita...? - mały Kapadocki popadł w stan lekkiego rozkojarzenia i zaczai wiercić się niespokojnie - Ja... ja muszę iść w pewne miejsce.
- To idź.
- Ale ty ze mną.
Chłopcy po omacku odnaleźli wyjście na korytarz. Mały wszedł do ubikacji, zostawiając uchylone drzwi.
- Karson - zawołał między cichutkimi stęknięciami.
- Co chcesz?
- Nic, tak tylko chciałem zapytać, co robisz.
- Stoję sobie.
- A nie nudzi ci się?
...
- Nie nudzi ci się?
...
- Nie... - mały Kapadocki umilkł, w przerażeniu ściskając brzuszek. Wszędzie panowała złowroga cisza.
Chłopiec na oślep załatwił sprawę z papierem toaletowym i śpiesznie podciągnął portki.
- Karson... - pisnął w beznadziejny mrok. Po długiej, długiej chwili na palcach wysunął się z ubikacji i ruszył na poszukiwanie zaginionego w ciemnościach kuzyna.
- Widzę cię - wymamrotał bez najmniejszej wiary we własne słowa. - Jesteś tu. - Nagle potknął się i przysiadł na podłodze. Ostrożnie pomacał rzecz, która mu wpadła pod nogi. Tą rzeczą były trampki i spodnie wypełnione po brzegi kuzynem Karsonem.
- Znalazłem cię - zaszlochał mały - znalazłem cię i już się nie możesz chować!... - Przyznaj się, że żyjesz. - Kapadocki na oślep pogłaskał trampek, w słonym od łez mroku. - Przyznaj się.
- Nie żyję. Powiedz to mojej mamie, jak znowu będzie chciała wywoływać duchy. Ale cię nastraszyłem, co? - zachichotał beztrosko Karson. Kapadocki milczał, wahając się między radością a obrazą.
- Miałeś stracha, co?
- To wszystko przez moją mamę - wybuchnął wreszcie Kapadocki. - Najpierw tak mnie pilnuje, że na podwórko sam nie mogę iść, a potem zostawia z duchem Piłsudskiego!
... Nikt nie ma takiej mamy!
- Ja mam - uniósł się honorem Karson. - Moja nawet jest gorsza.
- Nieprawda.
- Prawda. W dodatku moja się zablokowała.
- Akurat? - nie uwierzył Kapadocki.
- Jak Boga kocham. Zablokowała się kompletnie. Wchodzi do ustępu, sika i tak mówi: ten drań, łobuz, łajdak... i to na skur... To o moim ojcu - uzupełnił z pewną dumą Karson. - Ciotka Anita powiedziała, że ona dlatego tak robi, bo się zablokowała.
-... łajdak i to na skur... - upewniał się zafascynowany i wstrząśnięty Kapadocki.
- Jak Boga kocham. I tłucze mnie bez przerwy. A twoja?
- A... aniołku... perełko... ślicznotko... tak do mnie - wstydliwie wyznał Kapadocki.
- Ślicznotko?
- Aha.
- Też podle - zgodził się wspaniałomyślnie kuzyn Karson. Kapadocki milczał zgnębiony niejasnymi wyrzutami sumienia. I w tej ciszy rozległ się szelest i coś jak długie westchnienie.
- Aaaa! - wrzasnął przeraźliwie Kapadocki.
- Nie bój się, ja mam zapałki - wymamrotał schrypniętym i nieco drżącym głosem Karson. - Znalazłem w starym płaszczu twojej mamy, kiedy ty robiłeś" ten-tego.
Błysnęła zapałka. Z mroku wymknęły się dwie twarze: jedna jasna i przestraszona, druga smagła i chmurna.
- Au, boli! - mały Kapadocki zacisnął powieki. Po chwili korytarz znów pogrążył się w ciemności.
- Widziałeś coś?
- Nic, było za jasno. Spróbuję jeszcze raz. Zapałka rozbłysła z cichym trzaskiem.
- Widzę!- zawołał Karson - patrz tam, to tylko spadł ten stary płaszcz... Pewnie dlatego, że go ruszyłem.
- Taak...? - mały Kapadocki z głęboką nieufnością spoglądał na płaszcz swojej mamy. - Wiesz co, Karson? - szepnął - chodźmy już do pokoju, tam się można lepiej bawić.
Drzwi ustąpiły pod niecierpliwym naciskiem chłopięcych dłoni. Karson i Kapadocki, uczepieni płonącej zapałki, brodząc w ciemności, przekroczyli próg.
- Pod stół - pociągnął kuzyna mały Kapadocki. - Pod stołem się zawsze bawię" w dom.
- Głupia zabawa.
- Nie. Fajna. Zobaczysz, jaka fajna. Ale zapal jeszcze zapałkę.
- Musimy oszczędzać, cała noc przed nami. Skuleni pod stołem chłopcy milczeli dłuższą chwilę.
- To pokaż, jak się bawi w dom - zniecierpliwił się wreszcie kuzyn Karson.
- Tylko wiesz - wymamrotał mały - do tego potrzebne są moje lalki.
- C o ci potrzebne? - Karsonem zatrzęsło ze zgrozy.
- La... lalki - pisnął wstydliwie mały.
- Tyyy... - Karson gorączkowo szukał słów mogących oddać cały bezmiar przepełniającego go oburzenia. Ale już ich nie znalazł, bo oto nad głowami chłopców rozległ się niemiły, chropawy szurgot.
- Aaaa! - wrzasnął mały padając plackiem na podłogę.
- Coś się toczy po stole - wychrypiał Karson i rozrzutnie złamał trzy zapałki. Czwarta, nim zgasła, uwięziła w klatce światła i mroku spadającą ze stołu szklankę. Cisza pękła w odgłosie tłukącego się szkła. Zaraz potem, gdzieś z mrocznych głębin pokoju doleciało złowieszcze skrzypienie.
Rozpłaszczony na podłodze Kapadocki nie wątpił już, że jest zgubiony. Mieszkanie było zapchane duchami.
Karson desperacko zapalił ostatnią zapałkę. Wątły płomyk oświetlił jego chmurną twarz, nadąsane usta i włosy podobne do sierści wyżła.
- Czy jest tu kto? - zapytał grubym głosem.
"Pewnie, że jest" - pomyślał z goryczą Kapadocki - "duch Piłsudskiego i cała gromada jego znajomych."
... Mama wszystko robiła za dobrze, za wiele i za bardzo. O wiele za bardzo.
- Czy jest tu...
Seria potężnych westchnień, postukiwań i stęknięć zniechęciła Karsona do zadawania dalszych pytań.
- Nie rycz, Kapadocki - mruknął. - My i tak będziemy się dobrze bawili.
- Nie chcę się bawić! Chcę spać!
- Tchórzysz, ty maminsynku!
- Chcę spać - upierał się mały przy jedynej rozsądnej i mądrej, jak uważał, myśli, która zaświtała w jego głowie.
- To sobie śpij, a ja będę się fajnie bawił w partyzantów. ... Ty, Kapadocki, czego się wiercisz, jakby cię pchły oblazły?
- Rozbieram się, bo w ubraniu niezdrowo - wyjaśnił z godnością Kapadocki.
- Będziesz żałował, że poszedłeś" spać.... bing-bang, bing-bang. Niemiach dostał i już trup, trup. Patrz, jak ich koszę.
Kapadocki leżał cichutko, ze starannie zamkniętymi oczyma.
- Kapadocki, nie śpij.
...
- Kapadocki...
- Nie mów do mnie Kapadocki.
- Niee? - zdumiał się Karson. - A jak, na Boga Ojca, mam mówić?
- Możesz mówić Jacusiu... i perełko... a jak będziesz bardzo chciał, to jeszcze ślicznotko.
- Jak mam mówić? - ryknął kuzyn Karson.
- I aniołeczku - bezwstydnie uzupełnił Kapadocki. - A wtedy może odechce mi się spać.
- Jacusiu - wydukał kuzyn Karson po pośpiesznych i bolesnych pertraktacjach ze swą męską godnością. - Pe... perełko... - dodał dławiąc się z oburzenia. - A... aniołeczku - ciągnął bohatersko. Ale przed ślicznotką skapitulował.
Kapadocki ziewnął i przykleił się do podłogi.
- Hej, ty cholerna kapadocka gapo! Obiecałeś, że nie będziesz spał!
- Kapadocki...?
Karson w mroku namacał chłodne, nagie ramię kuzyna.
- Jacek...?
- Ja śpię. Jak przyjdzie moja mama, to powiedz jej to. Powiedz, że spałem tak, jak mi kazała.
Głos małego ucichł, piąstki rozluźniły się, klatkę piersiową wypełnił spokojny oddech.
Karson wytarł z oczu bezsilne łzy i rzucił się do samotnego ataku na wraże oddziały wroga.
- Bing! Niemiach w dupę dostał! Bing, bing, bing! - trzy trupy, o matko moja!... wypruję ci brzuch, Niemiachu! Chcesz z kopa? Podejdź tylko bliżej!
(... Bo wiesz, Kapadocki, najgorsi są Niemcy. Najgorsi. Spotkasz Niemca, to go wal, aż krew będzie sikała...) - Bing, bing, bing...!
Karson przytaił się, wsłuchany w ciemność. Pogrążony w mroku pokój prowadził swoją własną walkę. Jęcząc i postękując mocował się z czymś, co go przerastało.
(... - nalej Niemca! Nalej Niemca, jak go spotkasz, Kapadocki!)
Z hukiem spadały książki, otwarte drzwi szary kołysały się z nieprzyjemnym skrzypieniem. Naraz w te jęki, trzaski i szmery wdarł się inny dźwięk - wysoki, bliski pęknięcia, grożący nieokreśloną katastrofą. To przenikliwe bzyczenie pod zaciśniętymi powiekami Karsona wywołało wizję ohydnego roju pszczół. Tłusty, drgający, czarny kłąb z królową w środku. Chłopiec zaczął pośpiesznie trzepać aię dłonią po karku i ramionach, niemal obłędu dostając ze strachu i nienawiści.
- Maamo, już będę grzeczny! - zawołał. - Maamo, już dosyć...! Ogłuszony własnymi wrzaskami, sam nie wiedział, kiedy wszystko ucichło.
- Maamo, ja już nigdy, przysięgam... - urwał, nie mając pojęcia, na co ma przysięgać. I już nie dokończył.
Pokój tonął w delikatnym, błękitnym świetle.
Karson zakaszlał, wytarł twarz i ostrożnie podszedł do okna.
Patrzył długo, z ciekawością. Potem podszedł do kuzyna i potrząsnął nim bez ceremonii.
- Ja śpię - wymamrotał mały Kapadocki, kuląc zziębnięte ramiona.
- To się obudź - Karson energicznie pociągnął małego ku oknu. - Patrz sobie. To wszystko się działo za oknem. Za oknem, nie u nas.
Kapadocki, drżąc od nocnego chłodu, dotknął paluszkiem odłamków szkła w oknie.
- A kto wybił szyby? - zapytał kapryśnie.
- Same się wybiły, nawet nie wiem kiedy. Patrz lepiej, patrz.
Mały wytrzeszczył oczy. Na placu przed domem stał długi, wysmukły, strzelający w niebo przedmiot.
- Co to jest? - zakwilił w osłupieniu.
- Nie wiem - Karson ziewnął głośno. - Ale to nie ma nic wspólnego ani z twoją mamą, ani z moją. A w takim razie to nie może być nic naprawdę strasznego.
Z dziury w niebie spływały leniwe krople błękitu.

do zakochania jeden krok...
Marek Oramus
Brzydkie kaczątko
Przeglądając jakiś czas temu stare papiery natrafiłem na wypowiedź Lecha Jęczmyka, w której znakomity tłumacz określa odbiorców SF jako bardzo krytycznych, ale równocześnie bardzo wiernych gatunkowi. Jednocześnie zauważa istnienie grupy czytelników, którzy kompletnie nie znając fantastyki, chełpiąc się nawet ignorancją w tej dziedzinie - dyskwalifikują a priori tego typu literaturę.
Zastanowiło mnie to. I ja zetknąłem się z kamienowaniem bibułkowych światów fantastyki, dokonywanym niejako profilaktycznie, to jest bez poprzedzenia lekturą. Oczywiście daleki jestem od ujmowania niechęci do SF w kategoriach zarzutu; po prostu mechanizmy awersji czy nienawiści wydają mi się ciekawsze od socjotechnik globalnej miłości, a zastanawianie się nad nimi mam za nie całkiem pozbawione sensu.
SF jako namiętność
Problem wywołany w ten cokolwiek dziwaczny sposób sprowadza się do kilku pytań. Jakie czynniki sprawiają, że literatura fantastyczno-naukowa jako całość wywołuje niechęć, lekceważenie czy otwarte wrogość? Skąd bierze się towarzysząca jej fama, przestrzegająca przed bliższym kontaktem z tą ladacznicą? Co jest drażniącego i specyficznego wśród cech tej prozy, w niej samej, co "nie pozwala przejść obok niej obojętnie"? Ta ostatnia formułka, której wybitnie nie cierpię, gdyż jest ostatnią deską ratunku czwartorzędnych artystów i produkowanych przez nich zakalców - pasuje niestety i do SF, skoro wśród jej odbiorców rzeczywistych i potencjalnych zdają się występować wyłącznie postawy skrajne, bez rozległego ilościowo środka z jego godnym pochwały umiarem. Może właśnie w czytelnikach cała tajemnica, może gatunek potrafi dobierać ich sobie tak samo jak autorów?
Jean Paul Sartre w krótkiej rozprawie o antysemityzmie stwierdził, że nie ma on nic wspólnego z racjonalizmem, ponieważ stanowi namiętność. Skorzystajmy z tęgo ustalenia: każda forma rasizmu, takie literackiego, ma źródła w namiętności. Z niej - przynajmniej w znacznej części - wynika zarówno bałwochwalstwo, jak i skrajna negacja SF. Namiętność obywa się bez wiedzy; to wyjaśnia, dlaczego fantastyki nie trzeba znać, aby jej nie lubić.
Między autorami a odbiorcami każdego typu literatury istnieje sprzężenie, manifestujące się choćby reakcją na propozycje księgarskiego rynku. Ale czytelnicy nie tylko w księgarniach dają wyraz swoim upodobaniom. Pod tym względem środowisko konsumentów SF zdaje się wyjątkowo bogate w formy - i może ta przesada razi postronnego obserwatora. Widział kto, żeby miłośnicy romansów czy kryminałów organizowali się w kluby, spraszali autorów, urządzali aukcje i dyskusje, wydawali fanziny i robili mnóstwo zbędnego ruchu, bez którego nic nie traci pochłaniająca ich pisanina? Może to więc fandomowo-fanowska ornamentyka, wiecowanie nad przygodami pilota Pirxa denerwują tych, co nie ulegli amokowi? Może towarzysząca fantastyce naukowej atmosfera odpustu (a odpust u nas równoznaczny z tandetą) zraża potencjalnych odbiorców?
Wśród czytelników SF przeważa młodzież, czyli ludzie skłonni do manifestacyjnego okazywania swoich uczuć i preferencji, a także ujawniający w swoich poczynaniach pewien nadmiar - ekspresji, zaufania, wierności. Także - co normalne - naiwności. Wielu z nich dzięki SF odkrywa w ogóle literaturę, i nawet kiedy wyrasta z krótkich spodenek czy sukienek, pewien sentyment dla SF zachowuje. Powiedzmy zatem, choć będzie to sąd nie do końca sprawiedliwy, że fantastyka cieszy się uznaniem wśród młodzieży, żerując na jej braku krytycyzmu. W zamian oferuje poczucie nieograniczonych możliwości jednostki i cywilizacji, które w rozbudzonej młodej wyobraźni natrafia na podatny grunt i z którego się potem wyrasta - albo nie. Zarazem jest to widzenie świata bardzo uproszczone i poniekąd fałszywe, a SF proponuje je zbyt prostodusznie. Literatura ta może więc liczyć na każdego, kto jeszcze nie przekroczył linii demarkacyjnej między młodzieńczymi złudzeniami a twardą rzeczywistością, a także na tych, co od owej twardości poszukują ucieczki. Zdecydowanie natomiast,nie znoszą fantastyki ludzie, których duch się zestarzał, którym świat zastygł w ostateczne, nienaruszalne formy.
Nędza rekwizytów
Oczywiście nie nowe to odkrycie, że wysoki procent produkcji SF stanowią utwory poniżej poziomu przyzwoitości. Można by się spierać, ile chłamu z tą etykietką wydaje się na świecie, a ile w poszczególnych krajach - na pewno grubo ponad połowę. Autorzy SF, przyzwyczajeni już do ustawicznego oblewania pomyjami, z rzadka tylko i bez przekonania odwarkują formułkami, które by można uogólnić w zasadę Sturgeona: że 90 procent czegokolwiek nie nadaje się do użytku. Czemu więc akurat fantastyka i fantaści mają zbierać cięgi za cały świat? Faktem jest jednak, że statystyka zdecydowanie pracuje przeciwko komuś, kto - jako czytelnik -planuje wyprawę w wymyślone światy następnych stuleci. Taki śmiałek, który dopiero zaczyna interesować się fantastyka, a więc nie ma jeszcze rozeznania, znacznie łatwiej trafi na rzecz tandetne niż wartościowe. Dla czytelników o ukształtowanym guście i pewnych wymaganiach, którym ciężko zdobyć się na bezinteresowną wyrozumiałość, reakcja w takim przypadku jest jedna: zerwanie kontaktu z gatunkiem. Plus oczywiście psucie mu opinii przy każdej okazji.
Trudniej podjąć szlachetną decyzję rozbratu z SF, gdy we znaki daje się ubóstwo innych propozycji kulturalnych. Z tego względu fantastyka, nawet podła, ma w Polsce o wiele więcej szans niż gdzie indziej. Ale żeby wyrobić sobie o niej zdanie, nie trzeba niczego z tej dziedziny czytać. Obiegowa opinia o SF jako literaturze "księżycowej", wyzbytej związków z rzeczywistością, a przy tym niedobrej, wydaje się mocno utrwalona. Spróbujmy poszukać jej źródeł.
Bezwzględnie zraża do fantastyki jej rekwizytornia. Jeśli zajrzymy do czyjegoś domu i zastaniemy tam brudny wychodek, telewizor i kilka książek z dziedziny skatologii, nic nas nie skłoni do prędkiego ponowienia wizyty, nawet gdyby w progu sam gospodarz ze łzami w oczych zapewniał o swym bujnym życiu wewnętrznym. Bez dwóch zdań: magazyn kukiełek do fantastyczno-naukowych przedstawień jest nędznie wyposażony. Cóż w nim znajdujemy? Rakieta, robot, potwór, obca planeta, kosmita w trzech postaciach: ośmiornicy, ważki i kalafiora, dzielny młodzian z Intergalasu, maszyna czasu, szalony profesor albo wynalazca, laser, antymateria, blaster, wreszcie skąpo ubrana panienka z wyeksponowanymi drugorzędnymi cechami płciowymi - nawet nie myślałem, że jest tego tyle. Ale ile? - ciągle kilka sztuk, ciągle w tym samym jarmarcznym stylu. Kto uwierzy na słowo, że z takich elementów da się poskładać coś sensownego, nie urągającego inteligencji?
Decydujący moim zdaniem wpływ na wzbudzanie niechęci do SF ma sposób prezentowania jej w radiu i telewizji. Radiowym sygnałem rozpoznawczym wszelkiej niezwykłości są długie, przeciągłe sygnały, jakieś bulgotanie, metaliczne echa - cała ta sporządzana elektronicznie "muzyka kosmicznych sfer" - a także specjalnie modulowany głos ludzki, zniekształcony na stole operatora dźwięku w taki sposób, by kojarzył się z mową robota. Mechaniczny stwór musi przemawiać mechanicznie, to jasne; naiwność takiego myślenia aż kłuje w mózg.
W telewizji fantastyczno-naukową atmosferę zapewnia prócz pojękiwań i efektów świetlnych - specjalna scenografia. Zazwyczaj są to plastikowe węże, półprzeźroczyste rury podwieszone na kijach, wypełnione co pewien odcinek żarówkami, a te żarówki zapalają się i gasną z dużą regularnością. Także mogą to być płachty polietylenu, fantazyjnie rozpostarte lub udrapowane, potraktowane światłem. Dobrze jest całą ścianę upstrzyć żarówkami i puszczać koncentryczne koła ze światła - to prawie szczyt marzeń. Bardzo fantastycznie i naukowo robi się od wiszących tu i ówdzie skafandrów do nurkowania, pomalowanych na biało. W jednym z programów TV obejrzałem oprócz węży - pudła naszpikowane żarówkami, które zapalały się i gasły w zniechęcająco jednostajnym rytmie na trzy (miały to chyba być myślące maszyny). Aktorzy czytający w TV fragmenty prozy SF występują odziani obowiązkowo w obcisły strój - astronauta, jak wiadomo, nie rozstaje się ze skafandrem nawet w noc poślubną. I tak dalej, i tak dalej.
Najczęściej wyżej opisanych tricków do fantastyczno-naukowego bodźcowania umysłów używa się pęczkami. Skomasowanie ich odrzuca co prawda bardziej myślące i krytyczne jednostki, ale pozostałym gwarantuje klarowną definicję: oto czym Jest fantastyka. Ma huczeć i buczeć, błyskać i pojękiwać. Reszta nieważna. Co gorsza, świat zdaje się do tego modelu coraz bardziej upodabniać i ze zgrozą myślę po nocach, że te dźwięki, błyski i jęki to rzeczywistość naszych wnuków. Na własny użytek tego typu lansowanie nazywani modelem fantastyki debilnej. Jest to antypropaganda gatunku, forma sabotażu obliczona na zrażanie zwolenników. Jeśli w dodatku dyskutanci umieszczeni w takiej scenerii fanzolą głupoty, cytaty z prozy dobrane są albo przeczytane niefortunnie, spektakl jest słaby, a aktorzy zachowują się nienormalnie - obserwatorowi zdrowemu na umyśle SF kojarzyć się będzie z domem wariatów, z obradami sekty dybiącej na normalność świata, z syndykatem groźnych w swej aberracji fanatyków.
Pomysł a problem
Co może zniechęcać w samej prozie - oprócz marnego wykonania? Science fiction jest głównie literaturą pomysłu. Wśród jej twórców forma uchodzi za coś podrzędnego, czym sobie nie należy specjalnie zawracać głowy. Także czytelnicy poszukują przede wszystkim oryginalnych pomysłów, wartkiej akcji, która musi gnać przed siebie na łeb, na szyję. Autorzy bardzo chcą być w zgodzie z tendencjami światowymi i jak gdyby się boją, że gdy wstrzymają na chwilę bieg zdarzeń w powieści, czytelnik zaraz zacznie dłubać w nosie i łapać muchy, albo - co gorsza -zwracać uwagę na poprawność klecenia zdań. Przyjęło się, niestety, że ta proza musi mieć tempo - i rzeczywiście musi, jeśli nic prócz tempa w niej nie ma.
Zdominowanie gatunku przez pomysły spowodowało jakby postawienie ich w opozycji z innym ważnym elementem wartościowej literatury: z problemem. Współzależność pomysłu i problemu dobrze ilustruje opowiadanie Carlosa Federici "Pierwsza potrzeba" (Fantastyka 5/83). Jego akcja rozgrywa się po III wojnie światowej w ruinach Nowego Jorku, gdzie dybią na siebie uzbrojone watahy byłych księgowych i urzędników, walcząc o przetrwanie. Artykułem pierwszej potrzeby okazuje się tam dentysta, wart narażania życia w akcji zbrojnej, ponieważ bojownikom tak doskwiera ból zębów, że nie mogą wytrzymać.
Mamy więc utwór oparty na pomyśle dość paradoksalnym: w pewnych sytuacjach do utrzymania się przy życiu niezbędna będzie nie woda, żywność czy pociecha duchowa, a kleszcze dentystyczne i ekstrakcja. Czy jest to jednak opowiadanie z problemem? Ano nie, ponieważ Nowy Jork jak stał tak stoi, a o III wojnie mówi się i pisze na razie w kategoriach możliwości. Owszem, odwołuje się ono do rzeczywistego zagrożenia, ostrzegając przed wojną atomową, żeby jednak pomysł z "Pierwszej potrzeby" zamienił się w realny problem, trzeba drobiazgu: III wojny właśnie. Pomysł literacki w zależności od kontekstu socjologicznego czy politycznego może odzwierciedlać niefikcyjne problemy, na których brak świat współczesny przecież nie narzeka. Wielka ilość znanych mi utworów polskich i zagranicznych kompletnie ignoruje tę szansę.
Większość pomysłów generowanych stadnie przez autorów SF odsunięta jest bezpiecznie w czasie bądź wyprowadzona w dalekie rejony gwiezdne, by uniemożliwić w ten sposób bliską konfrontację z życiem. Są czytelnicy, którzy to znoszą - są też tacy, którzy papierowych abstrakcji nie cierpią. Też mi literatura, prychnie ktoś, dla kogo problemem bardzo uciążliwym, by już pozostać przy zagadnieniach dentystycznych, jest brak w sklepach pasty do zębów. Chociaż postulat, by literatura dokładnie opiewała braki życia i nie oddalała się odeń ani o centymetr wydaje mi się przesadą, sprowadzaniem książki do roli gazety, to jednak tego typu tęsknoty rozumiem i doceniam. Zresztą część fantastyki krajowej stara się je w miarę możliwości uwzględniać.
Zmierzam do wypowiedzenia tezy dość oczywistej: dobra fantastyka (i dobra literatura) polega między innymi na harmonijnym łączeniu pomysłu z problemem. Utwór SF winien być jakoś zakotwiczony w realnym świecie: w sytuacji politycznej, w bolączkach i zagrożeniach, w naturze ludzkiej. Kiedy brak tych połączeń, zostaje tylko szeleszczący papier. Wielką siłą prozy Stanisława Lema jest łączenie autentycznych problemów współczesności z literackimi i sytuacyjnymi pomysłami na ich sprzedanie, tak jak ma to miejsce choćby w "Kongresie futurologicznym", jednym z najlepszych utworów SF wszechczasów. Do fuzji takiej, w której jest jeszcze miejsce na artyzm wykonania, dochodzi w SF stanowczo zbyt rzadko.
Sprawność intrygi
Proszę zauważyć, że pod względem spełniania życzeń czy zamiarów bohaterów jest science fiction krainą omnipotencji. Dla byle powodu lub zgoła bez powodu rozjeżdża się kosmos latającymi statkami-miastami, rozpyla na atomy całe planety itd. Dochodzi w ten sposób do naruszenia podstawowych reguł logiki: nikt przy zdrowych zmysłach nie będzie dla wbicia gwoźdia sprowadzał naddźwiękowca, tylko
użyje młotka. W SF wszystko odbywa się na kosmiczne skalę, jakby druga zasada termodynamiki i rachunek ekonomiczny nie obowiązywały tam wcale. Świat, w którym dobre bóstwa wyposażają przygłupów w nowoczesną technikę przypomina wierzenia tubylców z Nowej Gwinei, że przodkowie zsyłają im samoloty pełne dóbr, zawłaszczane podstępnie przez białych. Czytelnik SF, o ile nie chce być podobny do tych tubylców, musi bardzo nieufnie traktować poważną część umiłowanego gatunku.
Te nieograniczone możliwości, ta ogromna skala są po pierwsze przejawem przerostu akcji nad refleksją. Objaw to prymitywny i pierwotny: uderzyć, skoczyć, zabić - potem rozmyślać, dlaczego. Współczesne wzorce postępowania radzą roztropnie: najpierw pomyśl, potem zrób. W SF zdaje się obowiązywać taryfa ulgowa od tej świętej zasady. I po drugie: Łatwość powoływania bytów literackich sprzyja demoralizacji autorów. Powoduje ślizganie się po problemie, owocuje brakiem dyscypliny. Zamiast rozegrać intrygę w wąskim gronie, na niewielkim terytorium wyprowadza się ją Bóg wie gdzie i po co, mnoży techniczne środki, co przy wątłości wypowiadanej myśli daje czysto komiczne efekty (niezamierzone). Zamiast zmierzać od intrygi do pointy wprowadza się nowe zawęźlenia, powołuje nowe byty itp.
Łatwo spostrzec, że sprawność literacka tak prowadzonej fabuły jest niska: dużo wysiłku, nikłe rezultaty. Znudzony space-operą czytelnik aż wyje do jedności czasu i miejsca akcji, do wzorcowej pod tym względem nowelki Johna Steinbecka "Myszy i ludzie". Steinbeck przypomina akrobatę, któremu do popisów wystarczy metr kwadratowy areny, podczas gdy przeciętnemu autorowi SF ciasno na całej Ziemi, miota się, ryczy - a co z tego wynika? Najczęściej nic.
Czysta fantastyka, horror czy fantasy, nie wywołuje tak gwałtownych reakcji niechęci jak SF. Dlaczego? Bo SF najbardziej rzuca się w oczy, na niej jak na piorunochronie ogniskują się wieczne pretensje. Ale też czysta fantastyka jest obecna w literaturze od dawna, czytelnicy zdążyli zaakceptować ten składnik, zdążyli się doń przyzwyczaić. Dodajmy drugi argument: czysta fantastyka bazuje na ważnym literackim środku, jakim jest niedopowiedzenie, niedookreślenie. Science fiction próbuje to - nie zawsze potrzebnie - dookreślić, starając się za pomocą latarki naukowości eliminować z otoczenia człowieka miejsca spowite mrokiem i niewyraźne.
W "Hamlecie" ma miejsce scena, kiedy duch starego króla od kilku wieczorów pęta się po murach, wzywając swego syna. Gdy ten przybywa, duch zdradza mu kilka ważnych informycji, które wywierają wpływ na dalsze postępowanie porywczego księcia. Niewątpliwie jest to scena fantastyczna, ponieważ stary król nie żyje, a sobowtóra nie miał. Scena ta świadczy o stanie umysłu Hamleta, materializuje jego domysły co do przyczyn nagłej śmierci ojca. Gdyby rozegrać ją w konwencji SF, pojawiają się natychmiast dodatkowe pytania, niweczące zamiar Szekspira: czym właściwie jest zjawa - polem? hologramem? Kto ją wywołuje, dlaczego pojawia się na murach, a nie we śnie Hamleta czy w jego pokoju itp. Głębia tej sceny ulega od razu spłaszczeniu, ginie jej przejmujący dramatyzm, a ciężar przemieszcza się w inną stronę (może to kosmici wywołują zjawę, jaki cel im przyświeca, jakimi środkami się posługują itp.) Hamlet nie ma już wizji, jego szaleństwo musi się zamanifestować w inny sposób, a prawdę mówiąc, przestaje być ważne. Oto cała tragedia konwencji SF: dosłowność, która często odrzuca, gdyż trywializuje problem, okazuje się bezsilna wobec życiowych spraw, a stosowana na siłę zmienia czytelnika w pętaka, któremu broń Boże nie wolno zostawić krzty samodzielności ani szansy na pomyślenie.
Dwie hydry: nauka, technika
Kontekstem dla każdej literatury, a więc i dla tej, jest realny świat, w którym każdy czytelnik żyje i jest zaangażowany w jakieś jego sprawy. Zrozumiałe zatem, że ma okazje śledzić narastanie, kulminację i rozładowanie pewnych procesów zachodzących naprawdę - i konfrontować je z podobnymi rozwiązaniami oferowanymi przez utwory literackie. O udręce płynącej z sytuacji, gdy w obliczu konkretnych bolączek SF proponuje zająć się życiem na Wenus bądź przestrzega przed inwazją Hryhran, człekokształtnych meduz z Kasjopei - już wspomniałem. Z innej strony grozi gatunkowi poważniejsze niebezpieczeństwo.
Otóż coraz powszechniejsze staje się przekonanie, że odpowiedzialnością za większość problemów współczesnego świata należy obarczyć naukę i technikę. Poniekąd to prawda: wiara w ich wszechmoc, opaczne i nieprzemyślane stosowanie ich osiągnięć w krótkim czasie doprowadziło do globalnego kryzysu, z którego nie widać łatwych dróg wyjścia. Spowodowało to niechęć społeczną wobec nauki i techniki. Skoro nie okazały się cudownym podarunkiem czuwających nad ludzkością bóstw, należy je jak najrychlej potępić, jeśli już nie można się ich pozbyć.
Science fiction, błędnie zresztą, utożsamiana jest ściśle z obydwiema winowajczyniami. Posądza sieją z rozpędu o gloryfikację postępu technicznego, rozumianego jako pochód kolejnych klęsk, za tubę, przez którą różni niewydarzeni reformatorzy próbują nas skłonić do kolejnej rewolucji przemysłowej. Czym to się skończy - wiadomo. Mało się jakoś zwraca uwagę, że SF, pokazując negatywne rezultaty stosowania nauki i techniki przestrzega i apeluje: oto do czego należy nie dopuścić za wszelką cenę. Jeśli multum apokalips na papierze uratuje nas przed jedną prawdziwą, opłacalność takiej transakcji jest poza dyskusją. Lecz potoczna świadomość na temat tej odmiany piśmiennictwa spóźnia się co najmniej o pół wieku. Jedno jest pewne: ani SF nie pretenduje już do miana barda nauki czy techniki, ani ich nie apologizuje. Wręcz przeciwnie.
Temu, co powiedziane, nie przeczy fakt, iż do właściwego odczytania, a także do rozbudzenia zainteresowania sobą SF wymaga elementarnej znajomości nauki i techniki. Ale do bieżącego rozwoju zarówno twórców, jak odbiorców, do zaistnienia porozumienia między nimi potrzeba czegoś więcej: orientacji w najnowszych osiągnięciach naukowo-technicznych. I tu paradoks: tylko pozornie jesteśmy społeczeństwem zorientowanym w bieżących postępach nauki, doceniającym rolę nauki w życiu codziennym. Tylko pozornie jest Polska krajem wielce stechnicyzowanym. Zauważmy rosnącą niepopularność fizyki, matematyki i kierunków politechnicznych wśród kandydatów na studia, niską inwencję wynalazczą i w ogóle niską skuteczność kadr inżynierskich, niską jakość produktów i maszyn wytwarzanych przez rodzimy przemysł, wreszcie bezbronność przeciętnego Polaka wobec techniki (mimo chętnego korzystania z niej na co dzień). Zadziwiająco niewielu ludzi potrafi samodzielnie wymienić bezpiecznik, naprawić kontakt czy żelazko - to jedna z przyczyn tak znacznego uzależnienia od tzw. fachowców.
Podobnie rzecz się ma z nauką: potęgą światową nigdy tu nie byliśmy a teraz systematycznie tracimy kontakt z czołówką. Gdzie indziej rodzą się rewolucyjne hipotezy. Państwo łoży na naukę i oświatę mniej niż symbolicznie; któż więc ma ciągnąć w górę klientów SF, skoro brak nawet dobrej popularyzacji? Kto nie kibicuje nauce i technice, ten raczej nie ma czego szukać w SF; przybyszom spoza getta wydaje się ona wręcz obszarem ścisłego wtajemniczenia, gdzie wstęp jest limitowany.
Pewną niekorzystną rolę gra również brak w naszej literaturze solidniejszych tradycji science fiction, przeszczepionej na polski grunt z zewnątrz. Do II wojny światowej warunki do wytworzenia społecznego zapotrzebowania na ten typ literatury właściwie nie istniały, po wojnie w szybkim tempie trzeba było nadrabiać zaległości. Czym, jeśli nie próbą zasypania wielkiej przepaści między Wellsem a fantastyką ówczesną, jest wczesna twórczość Lema? Gdyby nie ta potężna indywidualność literacka, nie bylibyśmy dziś w tym miejscu, w którym jesteśmy. I tak w opinii wielu wpływowych czynników - czytelników, autorów, obserwatorów, krytyków, zwłaszcza głównego nurtu - fantastyka, jej bujny rozwój w naszym kraju, jest czymś mocno na wyrost.

* * *
"Wszyscy leżymy w rynsztoku, ale niektórzy spoglądają w gwiazdy". Przytoczenie na zakończenie tych rozważań słów Oskara Wilde'a, w dodatku nie bardzo zgodnie z intencją autora, nosi znamiona prowokacji. Szukałem w SF i poza nią elementów mogących odstręczać odbiorców realnych i wirtualnych. Napracowawszy się co się zowie mogę stwierdzić z czystym sumieniem, iż świadomość tylu ograniczeń i brzydkich cech gatunku ani na jotę nie zmienia mojego życzliwego doń stosunku. Zamiast dalej polować na fantastyczno-naukowe czarownice wolę stwierdzić, że przecież renomę gatunku psują nie jego koryfeusze, a pariasi, jacy tłumnie ściągają pod jego skrzydła w poszukiwaniu uznania i pieniędzy. W sytuacji światowego już kryzysu słowa pisanego SF stała się Ziemię Obiecane i Klondike autorów wszelkiej maści, nierzadko straszliwie wobec siebie bezkrytycznych. Taktownie milczałem o tym zjawisku, mając je za oczywistość, teraz jednak wzmiankuję o nim dla porządku.
Nie da się zaprzeczyć, że pod jednym przynajmniej względem SF sprostała wymaganiom epoki: nie czeka w kącie, aż znajdzie ją i poślubi książę, lecz wychodzi na główną ulicę i tam bezceremonialnie zachwala swoje ciało. Łatwo tedy utożsamić jej krzykliwość z pustotą tego, co reprezentuje. Bezprawne a nużące aspirowanie maszkary do tytułu miss, prostaka do pozycji wyroczni i mędrca (boć SF bierze się tylko za problemy największe), podstawianie żabiej nogi do podkucia zraża co bardziej krewkich zwolenników porządku w bibliotekach. Tę samą sytuację można jednak wykładać odwrotnie: kiedy brak klucza do tych hermetycznych bądź co bądź a ponętnych światów, wtedy trochę z zawiści dezawuuje się ich urodę, oryginalność i powab. Tu wchodzimy w węzeł zagadnień socjologiczno-kulturowych o dużej nieoznaczoności i bezpieczniej nie posuwać się dalej w tę stronę.
W potocznym odbiorze istnieje tendencja do przeciwstawiania "normalnej" literatury i science fiction. Przewaga jednej nad drugą jest trochę taka, jak faktu nad fikcją. Fakt nie zważa na prawdopodobieństwo, tylko się zdarza; fikcja stara się jedynie apelować do życzliwości odbiorcy. Literatura głównego nurtu odnosi się bezpośrednio do namacalnego świata, gdzie nawet najwymyślniejsze kreacje mogą Uczyć na sytuację, która uzna je za własny scenariusz i według niego zajdzie. Natomiast SF przez użycie tego samego odwołania często staje się podwójnie niewiarygodna. Tu tylko kunszt autorów prowadzi do wyjścia ze ślepego zaułka.
W posłowiu do " Fantastyki i futurologii" Stanisław Lem flancuje tę swoją dojną krowę jak się patrzy, pisząc że jej stan "jest szczególnie żałosny". Co do mnie, od utyskiwania mistrza Stanisława wolę opinię Isaaca Asimowa z przedmowy do antologii "Spekulacje"; "Science fiction, zajmując się przemianami, pozostaje w zgodzie z własną istotą. Literatura ta uznaje bowiem za swe główną przesłankę konieczność zmian na świecie, ich nieuchronność - podczas gdy w świecie tym owa konieczność i nieuchronność rzeczywiście mają miejsce. Science fiction rozważa konsekwencje tych przemian - a konsekwencje te w realnym świecie mogą być zarówno ogromnie pobudzające, jak i zabójczo katastrofalne. Jest to, krótko mówiąc, jedyna forma literatury stanowiąca odpowiednik problemów, lęków i nadziei dzisiejszego świata -jedyna literatura prawdziwie aktualna - i ten jej charakter jest stopniowo coraz wyraźniej dostrzegany."
1986,1990

recenzje
Tomasz Kołodziejczak
DREZYNA DO HOLLYWOOD
Pamiętacie Państwo pierwszą scenę z "1941" Spielberga? Tego Japończyka, który nagle pokochał Hollywood? W jakimś sensie wszyscy uwielbiamy Amerykę - często się z niej śmiejemy, ale każdy tęskni do czegoś, co leży za Oceanem. Marzeniem wielu naszych pisarzy jest to, by robić książki takie jak Amerykanie. Z pomysłami jak u Browna, fabułami MacLeana, dowcipem Chandlera i wydajnością Asimova. No i przyjmować ten sam co Amerykanie rodzaj pieniędzy.
Dębski podpatrzył u Amerykanów trzy cechy dobrego czytadła i o nie starał się zadbać. Interesująca fabuła. Sympatyczny bohater. Dowcipny język.
Miesza Dębski dwie, zawsze zawsze cieszące się popularnością wśród czytelników, konwencje - kryminał i SF. Lubię mieszańców (zwłaszcza Mulatki), pod warunkiem, że przejmują oni od swych rodzicieli, to co najlepsze. We "Flashbacku" ta szansa częściowo została wykorzystana. Intryga kryminalna zawiązuje się bardzo interesująco, wypchany gadgetami świat niedalekiej przyszłości, choć niezbyt oryginalny, jest bliski i namacalny. Zadbał Dębski o strzelaninę, mordobicie, odrobinę ckliwości, jest też "moment". Konwencja SF dostarczyła nie tylko egzotycznego opakowania dla kryminalnej historyjki - to pomysł prosto z magazynów science-fiction miał być tej historii rozwiązaniem. I tu, niestety, Dębski przedobrzył. Raz - średniointeligentny czytelnik zna rozwiązanie zagadki na długo przed końcem powieści. Dwa - rozwiązanie to strasznie trywialne. Trzy, stawia ono pod znakiem zapytania sens wszystkich opisanych w książce wydarzeń.
Bohater powieści - znany już z "podwójnej śmierci" Owen Yates, to gość niewątpliwie sympatyczny. Równocześnie figura dość typowa - zgryźliwy facet, opakowany swym dowcipem jak płytową zbroją, w środku mięciutki jak ślimak podany na francuskim talerzu. Walczy z bandziorami, lubi ludzi, kocha żonę i dziecko, opowiada śmieszne kawałki. Można go polubić już po pierwszym akapicie. I podobno jest świetnym detektywem. Podobno, bo Owen Yates robi wyłącznie takie rzeczy jakie w jego sytuacji robiłby każdy inny człowiek o IQ większym niż 65. Choć uczestniczy w wymyślonej przez Dębskiego aferze, to bardziej jako trącana foczym nosem piłka, niźli jako foka, co tę piłkę popycha. Klasyczny przykład snują, za którego wszystko robią albo inni ludzie, albo kolejne zbiegi okoliczności.
Czyją stylistykę Dębski podrabia, odgadnąć nietrudno. Naśladowców Chandlera przybywa na świecie szybciej niźli Chińczyków. We flashbackowym wydaniu język to codzienny, dość obrazowy, wypchany po brzegi kolokwializmami i żartami, kilka z nich jest zresztą znakomitych ("Pokaż rączkami gdzie mieszka Bozia!"). Lecz równocześnie język to dość jednostajny, bez narracyjnego tempa, często niechlujny. Zaś niektóre z owych dowcipów przyprawiłoby o zgrzytanie zębów najbardziej rozchihotaną hienę (zaznaczam jednak, że miałem w ręku książkę opatrzoną pieczątką "Egzemplarz bez końcowej korekty").
Czego zaś najbardziej Dębskiemu nie mogę wybaczyć? Tego chyba, że reprezentuje on typ autora - zaklinacza. "Ten facet to świetny spec" zapowiada i czytelnik już wierzyć powinien, że Owen Yates, snujowaty poczciwina, to skrzyżowanie Rambo z porucznikiem Colombo. 'Ten facet jest bardzo dowcipny" mówi Dębski, a czytelnik już ma się zwijać ze śmiechu jak pijany zaskroniec. O wciskaniu naiwnego po prostu zakończenia wspomnę tylko, nie chcę zdradzać czytelnikom fabuły książki.
Lubiłem dotychczasowe produkcje Dębskiego, choć zawsze pozostawał po nich pewien niedosyt, choć zawsze było się w nich czego czepiać. "Flashback" potwierdza to wrażenie. To książka ewidentnie niedopracowana, partiami radujące oko, partiami skopana do szczętu.
Mimo wszystko warto ją kupić i przeczytać. Lektura "Flashbacku" to zabawa miła i bezpretensjonalna, wystarczająco dobra by na dwie, trzy godziny kopnąć precz plan Balcerowicza i zjednoczenie Niemiec.
"Podwójną śmiercią" i "Flashbackiem" Dębski wyrabia sobie mocną pozycję na powstającym w Polsce rynku paperbackwriterów. Z tym, że pojazd wiozący go do Hollywood, to na razie nie superekspress, a dobrze naoliwiona drezyna.

Eugeniusz Dębski "Flashback", CIA-Books, Poznań 1969

P.S. "Flashback" to pierwsza pozycja z nowego poznańskiego wydawnictwa. Czytałem jeden z egzemplarzy reklamowych, jak już wspomniałem bez korekty, ale i bez ceny.
1 James Gunn: Alternate Worlds..., cyt. za Brian Aldiss, Trillion Years Spree, London 1986, s. 201. Przekł. autora.
2 John W.Cambell, fragm. jednego ze "wstępniaków" z 1960 r., cyt. za Brian Aldiss, op.cit., s.217.
3 Zauważył to Peter Nicholls w: The World of Fantastic Films, New York, 1984, s. 35.
4 Za: Brian Aldiss, op.cit. s. 207.
