Autor: Marek S. Huberath
Tytul: Absolutny powiernik Alfreda Dyjaka

Z "NF" 3/92

I  Było przykre, ciemnawe popołudnie listopada. Przynajmniej
przestało padać. Na razie. Jak co dzień Alfred Dyjak 
przemierzał Śląską zwykłym, szybkim krokiem, nieznacznie 
pochylony do przodu. Na ramieniu miał przewieszoną torbę z 
brązowego skaju, nieco rozerwaną wzdłuż zamka 
błyskawicznego. Z rozpiętej torby wystawała butelka mleka z 
aluminiowym kapslem zabezpieczonym plastykową nakładką. Czuł 
się źle i wszystko wydawało mu się jeszcze bardziej obce i 
wrogie niż zwykle. Nie lubił siebie ani otoczenia, w którym 
się obracał: ludzi, przedmiotów. Kac po wczorajszym 
wieczorze wzmagał tę niechęć.
   Mijając mały sklepik, zdobył się na spostrzeżenie, że 
obecnie nie sprzedają w nim płyt gramofonowych, lecz nadali 
mu zabawną nazwę "Drewno".
   Trochę wcześniej o mało co nie został przejechany przez 
pomarańczowego malucha i właśnie teraz to sobie uświadomił. 
Brodaty kierowca wychylił się i krzyknął. Dyjak sądził, że 
kierowca powinien być wąsaty, a fiat żółty. Po chwili 
zapomniał o tym. Przeciągnął językiem po suchych wargach.
   Był wykończony, jakby nie spał od niepamiętnych czasów; 
przynajmniej wszystkie lekcje przebiegły spokojnie. Dyjak 
uczył starsze dzieci tak zwanych robót ręcznych, czyli 
parodii pracy rzemieślnika, zaś najmłodszych nieszczęśników 
- tak zwanego nauczania początkowego, czyli wszystkiego po 
trochu. Udręka była wzajemna, gdyż ostatnio szkoła otrzymała 
w darze mikrokomputer "Meritum", który trafił pod opiekę 
Dyjaka, uznanego szkolnego specjalisty od techniki. 
Niestety, instrukcje zostały napisane niezrozumiale i Dyjak 
nie mógł sobie z nimi poradzić. To poniżało go; tym bardziej, 
że niektórzy z jego znienawidzonych podopiecznych umieli już 
biegle obsługiwać nieznośną maszynę.
   Jego wyobraźnię opanował natrętny, wyrazisty obraz. Dyjak 
poczuł rzadkie powietrze, zimne i czyste; jak w górach - 
przypomniał sobie ostatnie wczasy spędzone w Zakopanem i 
instynktownie wchłonął nozdrzami ciężkie i wilgotne 
powietrze jesiennego miasta. Chodniki były jeszcze mokre po 
deszczu.
   Istniały dwie współbieżne rzeczywistości: to chłodne i 
zatęchłe popołudnie i tamto również chłodne, lecz 
rozświetlone i rześkie. W mroźnym, rozrzedzonym powietrzu 
lekko opadało niewielkie, brunatne ziarno, owalne i 
pobrużdżone. Wydawało się tak lekkie, że gdyby dmuchnął, 
zmieniłoby tor swego lotu. Blask zmieniał ziarno, wolno, 
lecz zauważalnie: pęczniało i rozkładało pomarszczone dotąd 
powłoki. Wkrótce przestało spadać; szybowało na niedużych i 
smukłych skrzydełkach z pożyłkowanej i przeświecającej 
błony.
   Dyjak przyśpieszył, dokładnie stawiając stopy. Uważał, że 
na chodniku są miejsca, na które powinien stawać, by było 
dobrze. Chciał przeczekać niezrozumiałe, natrętne obrazy. 
Obiekt widziany oczyma duszy próbował sterować swoim lotem: 
nieporadnie zakręcał, zwalniał lub przyśpieszał, jakby uczył 
się manewrowania.
   Wizja znikła, ale to go nie ucieszyło, gdyż nadal czuł 
się podle. Doszedł do skrzyżowania; zauważył, że drzewa na 
skromnym pasku zieleni dzielącym jezdnie Alej prawie 
zupełnie straciły liście. Wszedł do sklepu spożywczego. W 
kolejce stały dwie starsze kobiety z siatkami. Dyjak unikał 
nieoczekiwanych ruchów, bojąc się naruszyć delikatną 
równowagę świata. Spokojnie stanął w kolejce. Wygląd tego 
sklepu zależał od Dyjaka. Gdy przyszła jego kolej, zdążył 
jeszcze powiedzieć:
   - Proszę wino Regal - i rzeczywistość załamała się. Sklep 
stał się ciemną, pustą, zrujnowaną salą. Szyby potłuczone; z 
sufitu zwieszały się girlandy jakichś łachów czy pajęczyn. 
Na półkach pył, kawałki gruzu. Wokół panował półmrok. Dyjak 
zacisnął szczęki, aż zęby zgrzytnęły; przymknął powieki. 
Chciał, aby to zniknęło i wiedział, że zależy to od jego 
wysiłku. Po chwili otworzył oczy, ale ponury obraz znikał 
opornie. Powoli, naprzeciw niego, za odtwarzającą się ladą 
pojawił się widmowy kształt. Przypominał szkielet, ale 
wkrótce potem stał się kobietą w białym chałacie i czepku na 
rudawych i pokręconych włosach. Sprzedawczyni podała mu 
butelkę. Zawahał się.
   Za dużo piję... cholerne zwidy - pomyślał, jednak sięgnął 
do kieszeni swoich marmurkowych dżinsów, z których był 
dumny; wyciągnął kilka zmiętych banknotów. Odliczył i 
położył je na ladzie. Marudził jeszcze chwilę, więc 
sprzedawczyni spojrzała nań wyczekująco. Dyjak przeciągnął 
spoconą dłonią po przerzedzonej blond czuprynie. Zaprzeczył 
ruchem głowy. Nie chciał kupować niczego więcej. Wsadził 
butelkę z Regalem do torby, obok butelki z mlekiem i wyszedł 
ze sklepu. Starał się nie rozglądać, w zabobonnej obawie, 
aby wizja nie powróciła.

II  Poszedł Alejami ku Prądnickiej. Po drodze wstąpił do 
sklepu z narzędziami. Chciał kupić kilka kołków rozporowych, 
aby w swoim mieszkaniu zawiesić na betonowej ścianie nowe 
dzieło. Przez mgłę przypominał sobie, że jego hobby to 
malowanie obrazów. Najtańszymi farbami olejnymi i zawsze w 
tym samym formacie, ponieważ zawsze rozpinał płótno na 
rysownicy kreślarskiej. Gdy farby wyschły, trudno było 
oderwać obraz od deski, gdyż oleje przesiąkały i płótno 
przyklejało się.
   Mroczne wnętrze sklepu wyglądało zwyczajnie: krótka, a 
pomimo to stłoczona kolejka rolników z pobliskiego placu 
warzywnego i bazaru na Kleparzu.
   Ustawił się w kolejce, oczekując na następną porcję 
udręki. Za nim stanął zwalisty mężczyzna o czerwonej, 
nabrzmiałej twarzy i chuchał mu w kark odorem przetrawionej 
wódki. Dyjak podrapał się po prześwitującym ciemieniu. 
Wiedział, że natręctwo powróci.
   Tym razem wizja nie była przykra, emanowały z niej nieokreślona 
życzliwość i ciepło. Znów ten uskrzydlony przedmiot; znowu 
zmieniony: dłuższy, z niedużymi stabilizatorami - jak 
samolot. To skojarzenie przywiodło przed oczy panoramę wokół 
lecącego przedmiotu. Gdzieś nisko, ginąc w mętnym błękicie, 
płynęły fantastycznie postrzępione, białawe kształty.
   Dyjak raz w życiu leciał samolotem: do Warny. Wtedy 
przypatrywał się chmurom. Te wyglądały podobnie. W samolocie 
do Warny jadł szynkę z plastykowej rynienki, a stewardesa 
miała oczy zbyt blisko siebie. Teraz czuł nieznośny odór 
oddechu stojącego za nim mężczyzny. Wiszące lub leżące na 
półkach narzędzia wydawały się nierealne: zbyt równe, 
błyszczące; zbyt dobrze wykonane.
   Tracę poczucie rzeczywistości... powinienem zgłosić się 
do lekarza - kolejny raz przetarł dłonią spocone czoło.
   Pasek rozluźnił się i torba spadłaby mu z ramienia, ale 
zdołał ją przytrzymać. Jedynie klasówki, które niósł do 
domu, do poprawy, sypnęły się na podłogę. Schylił się i 
pozbierał je z zabłoconego lastryka. Zdumiał się: to były 
wyłącznie podpisane, puste kartki, niektóre pobrudzone 
błotem. Gorączkowo przeglądał kartkę za kartką. Wszystkie 
puste, bez wyjątku, nawet te podpisane przez najlepszych 
uczniów.
   Co to? Bunt? - zakołatało. - Przecież tematy nie były 
zbyt trudne...
   - Dla pana?... - zamyślenie Dyjaka przerwał głos 
sprzedawcy w granatowym chałacie. Sprzedawca był wysokim i 
przeraźliwie chudym brunetem o siwiejących skroniach.
   Dyjak podrapał się w bok. Miał na sobie szarą bluzę z 
wypukłymi, naszywanymi kieszeniami i nadrukowanym na prawej 
kieszeni czarnym orłem z rozpostartymi skrzydłami i napisem 
"Montana" oraz "Hamburg, Berlin, Paris, New York" poniżej 
orła. Był dumny z bluzy, chociaż nieco mniej niż z dżinsów, 
ponieważ była z butiku, a dżinsy z importu. Sprzedawca 
patrzył na niego z ledwie zauważalną odrobiną wyższości, 
wynikającą z przekonania, że taki facet jak Dyjak nie 
potrafi nawet fachowo nazwać tego, co chce kupić.
   - Proszę rurkę do umywalki... taką w kształcie litery s - 
powiedział Dyjak, potwierdzając opinię sprzedawcy. 
Przeciągnął dłonią po przerzedzonej czuprynie. Bateria 
ciekła. Należało dokupić do niej nową rurkę. Dyjak odruchowo 
spojrzał na dłoń: były dwa włosy.
   - Chodzi panu o wylewkę?... - w głosie sprzedawcy nuta 
wyższości zabrzmiała wyżej o ton. Nazwa była umiarkowanie 
cudaczna, ale nieźle oddawała rolę rurki, więc Dyjak 
przytaknął skinieniem głowy. Zdołał przyzwyczaić się do 
najdziwniejszych nazw różnych akcesoriów, choć nie był 
pewien, czy to sprzedawca nie wymyśla tych nazw wyłącznie po 
to, by gnębić klientów.
   Znowu ogarnęło go znajome uczucie. Przeląkł się, że wrócą 
halucynacje. Sprzedawca zawijał wylewkę w brązowy papier 
pakunkowy. Dyjak przypomniał sobie o kołkach rozporowych.
   - Na stoisku narzędziowym - sprzedawca wskazał głową na 
drugą kolejkę. Dyjak stanął w niej zrezygnowany. Wiedział, 
że nie wytrzyma i natrętne wizje wrócą. Kolejka była długa. 
Starał się zająć myśli, aby nie wpaść w sidła wyobraźni. 
Poprawił i nieco głębiej wetknął wylewkę pomiędzy mleko i 
wino Regal. Nie pomogło. Obraz przed oczyma zafalował i 
sklep zniknął. Dyjak stał w miejscu otoczonym spiętrzonymi 
belkami; pod fioletowym niebem, takim jak o zachodzie 
słońca. Wokół gruz, ziemia i te belki. Wprawdzie nie widział 
ludzkich szczątków, ale obrazy rozpadu były bardzo przykre.
   Powrót do realności zaczął się od czyjegoś głośnego 
kichnięcia. Znów stał w mrocznym sklepie, zatłoczonym 
mężczyznami o czerwonych twarzach i sękatych, masywnych 
dłoniach. Poczuł się niezbyt dobrze i oparł o stojący obok, 
mocno przerdzewiały kaloryfer.
   Cholerne majaki... Piję za dużo, o wiele za dużo... - 
pomyślał i już pojawił się nowy obraz: skrzydlaty przedmiot 
wolno szybował nad szarą powierzchnią ziemi, przypominającą 
nieregularną, ale wyraźną szachownicę. Na prostokątnych lub 
kwadratowych, szarych polach wznosiły się niewielkie, 
nieregularne ruiny. Te kwadraty poprzedzielane wąskimi, 
prostymi liniami ulic kojarzyły się z widokiem znanym i 
czasem oglądanym w telewizji.
   Lecący przedmiot w kolejnych wizjach był coraz większy i 
bardziej rozbudowany. Jeśli nawet nie miał napędu, to 
potrafił precyzyjnie sterować swoim lotem. Dyjak darzył ten 
przedmiot sympatią, ale i lekkim respektem. Wizja stopniowo 
traciła na intensywności.
   Przy drugim stoisku sprzedawała starsza, tęga kobieta w 
granatowym chałacie.
   - Sześć kołków rozporowych fi siedem... - powiedział z 
wystudiowaną obojętnością. Teraz i wylewkę mógłby kupić jak 
fachowiec. Zapłacił za kołki i wcisnął je do torby obok 
poprzedniego zakupu. Wyszedł ze sklepu.
   Przyszło mu do głowy, że właściwie zamiast od razu 
wsiadać do tramwaju przy Kleparzu mógłby najpierw zajrzeć do 
księgarni na rogu Długiej i Szlaku. Myśl ta wywołała w jego 
mózgu niechęć i sprzeciw, głowa aż chciała pęknąć. Odczucie 
pojawiło się nieoczekiwanie i gwałtownie jak uderzenie 
pałki. Dopiero gdy Dyjak zrezygnował ze swego zamiaru, 
nacisk ustąpił.
   To nie jest moja myśl. Zupełnie, jakby w mojej głowie 
siedział ktoś obcy...
   Przejechał dłonią po karku. Namacał coś lepkiego i 
spojrzał na dłoń. - Osmarkał mnie skurwiel - pomyślał z 
odrazą i strzepnął rękę. Wyciągnął chustkę do nosa. 
Pośpiesznie pościerał szarawy śluz, w którym widać było 
czarne kropki - skondensowane zanieczyszczenia wdychanego 
powietrza. Zwinął mokrą chustkę w ciasny tłumok i schował do 
kieszeni. Podrapał się w ciemię. Za paznokciami znalazły się 
porcje tłustego łupieżu. Obojętnie mijał tłum stojący na 
przystanku autobusowym. Czuł, że jego trasa stanowi 
wytyczoną linię, a pomimo to poszedł nieco inaczej niż mówił 
wewnętrzny nakaz. Potrącił wysoką dziewczynę w jaskrawo 
niebieskiej, ortalionowej kurtce i o długich szaroblond 
włosach. Stała z niewiele wyższym od niej mężczyzną w 
jasnobeżowej kurtce, trzymającym białą, plastykową teczkę. 
Potrącona dziewczyna syknęła z bólu.
   - Chyba pierdoła idzie i śpi... - usłyszał nieżyczliwą 
uwagę mężczyzny.
   Dyjak przeczuwał nadejście kolejnych wizji. Wpatrywanie 
się w wilgotną powierzchnię bruku nic nie mogło zmienić. 
Każda myśl, że jednak mógłby wstąpić do księgarni, 
wywoływała udrękę. Mogłem dostać po mordzie za tę dziewczynę 
- zdążył pomyśleć i znów wpadł w sidła swoich schorowanych 
myśli.
   Znajomy przedmiot krążył bardzo nisko. Omijał wyniosłości 
o nieregularnych kształtach, brunatne, porowate, spękane. 
Zakręcał pomiędzy nimi, czegoś poszukiwał, badał. Widok tych 
pagórków był przykry: przypominały ruiny, chociaż bez 
drapieżnej, świeżej ostrości - znacznie łagodniejsze, 
wygładzone przez czas.
   Dyjak zacisnął zęby, aż zazgrzytały. To pomagało. Wysiłek 
woli mógł osłabić natrętne obrazy. Dyjak przeklinał 
wczorajszą popijawę, przeklinał siebie i swoją słabość. Od 
dawna zamierzał skończyć z nałogiem, bezskutecznie. 
Odruchowo poprawił pasek na ramieniu.
   Zza zakrętu, z Prądnickiej wyjechało długie, nieporadne 
cielsko autobusu. Z piskiem gumy w przegubie oraz wysilonym 
rzężeniem silnika wtaczało się w Aleje. Pomyślał, że tłumek 
na przystanku zostanie wchłonięty; może wsiądzie dziewczyna, 
którą potrącił i towarzyszący jej mężczyzna. Dyjak stał na 
przejściu dla pieszych, oczekując na zmianę świateł. Zaczęło 
nieco mżyć i oziębiło się jeszcze. Zapiąłby zamek kurtki, 
przypominającej krojem kurtkę mężczyzny na przystanku, ale 
chciał, żeby czarny orzeł na jego bluzie był widoczny. 
Dlatego jedynie skulił się z zimna i zgarbił. Wkrótce 
światła zmieniły się na zielone i Dyjak z tłumem innych 
ludzi przekroczył ulicę, brudną i mokrą. Zatrzymały go 
kolejne światła, przy pierwszej nitce Alej. Strumień 
samochodów szybko się skończył. Jezdnia była pusta, chociaż 
nadal paliło się czerwone światło. Jakaś dziewczyna, niska 
brunetka w obcisłych spodniach do pół łydki, 
przypominających kalesony, przebiegła ulicę. Dyjak 
bezmyślnie ruszył za nią.
   Naraz dotarł do niego dźwięk milicyjnego gwizdka. Stali 
za budkami telefonicznymi, niewidoczni z przejścia. Dopiero 
teraz, gdy nie było już odwrotu, wyszli z ukrycia. Jeden z 
nich skinął ręką na Dyjaka. Drugi pogroził palcem 
przechodzącej dziewczynie, która odwróciła się.  
   - Pani, to co?... daltonistka?... - rzucił za nią. 
Dziewczyna odpowiedziała szerokim uśmiechem uszminkowanych 
ust, ale nawet nie zwolniła.
   Obaj milicjanci byli młodzi, wysocy i barczyści. 
Spoglądali na drobnego Dyjaka z góry.
   - Dowodzik, proszę... - powiedział jeden z nich.
   Dyjak z pośpiechem wyciągnął czarny portfel i wyjął z 
niego sfatygowany dowód osobisty, jeszcze starego typu, z 
twardą okładką. Milicjant odpisywał dane personalne.
   - Pan chyba dyrektor szkoły? - powiedział z 
protekcjonalną wesołością ten, co notował.
   Dyjak niepewnie zacierał ręce.
   - No, niezupełnie - wybąkał.
   - To co, płacimy teraz, czy na kolegium? - zapytał z 
udaną surowością drugi z milicjantów, a ten, co notował, 
parsknął śmiechem.
   - Kobiety to mają szczęście - powiedział Dyjak. Miał 
jeszcze w zanadrzu stwierdzenie, że szedł jako drugi, za tą 
dziewczyną.
   - Takie już jest życie - zauważył milicjant, który 
notował.
   - No, wie pan... - plątał się Dyjak - nie mam przy sobie. 
W szkolnictwie płacą niewiele.
   Milicjant skończył notować i oddał mu dowód. Obaj 
zasalutowali, zawrócili na pięcie i skryli się za budkami 
telefonicznymi, aby łowić następców Dyjaka.

III  Przy drugiej nitce Alej nie próbował przebiegać. 
Zaczekał na zielone światło. Gdy przypomniał sobie o 
planowanym wstąpieniu do księgarni przy Szlaku, ból głowy 
wrócił. Ale nie zmieniło to jego decyzji. Zewnętrzny nacisk 
nasilał się. Ktoś obcy lub coś obcego, co wdarło się do 
głowy Dyjaka, domagało się, aby nie szedł do księgarni. Może 
poprzednio właśnie to coś zmuszało go do trzymania się 
ściśle wytyczonej, choć niewidocznej linii.
   Przeszedł jezdnię i zaraz za kałużą i zniszczoną ławką 
miał zamiar skręcić w lewo i stanąć na przystanku, by czekać
na tramwaj jadący do centrum. Tak chciało to obce w jego 
głowie, które może zwało się kac... Dyjak zmusił swe nogi do 
ruchu, przeszedł przez tory tramwajowe i skierował się w 
Długą, ku księgarni. Presja ustała nagle, tak jak się 
pojawiła. Zwyciężył. Czuł się lekko i rześko.
   Pieprzone męki pijaka... - pomyślał, a jego postanowienie 
niepicia umocniło się. Minął przystanek w kierunku 
przedmieść. Jak zwykle, tłumek oczekiwał na tramwaj. Od 
czasu jak przedłużyli linię na Osiedle Trzydziestolecia, 
tylu ich tu stoi, że trudno przejść - pomyślał z niechęcią. 
Lawirował pomiędzy stojącymi. Nie chciał kogoś potrącić. 
Znikła linia, której winien się trzymać. Obce zostało 
pokonane, a ta wolność była owocem zwycięstwa.
   Zatrzymał się przy kiosku, by kupić żyletki. Obejrzał 
uważnie witrynę, szukając czasopism, które zwykle czytywał. 
Kioskarka podała mu małe, jasnobrązowo-ciemnobrązowe 
opakowanie Polsilverów Iridium. Zapłacił i niedbale schował 
resztę do kieszeni, żyletki wrzucił do torby, naciągnął 
kołnierz na kark i ruszył szybkim krokiem, bo znowu zaczęło 
siąpić. Minął mur oddzielający zapuszczony i rozległy ogród 
przytułku od szarej, zabłoconej ulicy. Przeciął ulicę 
Helclów. Każda przecznica manifestowała się w mózgu swą 
nazwą. Dyjak z wysiłkiem weryfikował w pamięci ich 
poprawność. Myliły się te nazwy, choć przecież była to jego 
codzienna trasa.
   Pomyślał o swoich rojeniach i przywołane wróciły. Wizja 
była tak sugestywna, że zatracił poczucie rzeczywistości. 
Ukazało się fioletowe niebo pogodnego, mroźnego wieczoru. 
Znów sceneria zmurszałych ruin lub przykrytych pyłem 
pagórków. Atmosfera spokoju i ciszy miejsca, do którego chce 
się uciec. Znany mu z poprzednich wizji, skrzydlaty 
przedmiot czy może żywe stworzenie, kroczył po ziemi na 
kilku wysokich i cienkich, piszczelowatych odnóżach, z 
zaznaczającymi się grubszymi przegubami. Już nie przypominał 
małego samolotu, lecz owada, jętkę lub złotooka ze złożonymi 
nad grzbietem skrzydłami i skrzydełkami sterującymi. Na boki 
od podłużnego korpusu wystawał szereg szypułek czy 
wyrostków. Niektóre z nich, te przypominające brunatne 
liście, kierowały się ku światłu; inne wysuwały się do 
przodu, gdy kroczył. Tak ogromny owad mógłby się wydać 
odrażający, lecz Dyjak wiedział, że jest przyjazny i to 
pozwalało nie odczuwać obrzydzenia.
   Zrozumiał, że to coś w rodzaju udzielonej mu kolejnej 
lekcji. Zgodnie z domysłem, wizja rozmyła się i zniknęła. 
Dalej szedł brudną i zabłoconą ulicą. Minął kapliczkę 
stojącą w miejscu, gdzie łączą się obie nitki ulicy Długiej, 
obejmujące bazar na Kleparzu. Pomyślał, żeby później pójść 
coś zjeść do obskurnego baru naprzeciwko księgarni. Jak 
zwykle szedł dość szybko ze zwieszoną głową, patrząc pod 
nogi.
   Nagle z całej siły uderzył głową o coś i odbił się tak 
mocno, że upadł na bruk. Podniósł się, myśląc, że przez 
nieuwagę wpadł na słup. Z rozbitej butelki wylało się mleko.
Regal ocalał. Dyjak próbował jakoś wytrzeć swoje spodnie i 
ręce z błota w wilgotną jeszcze chusteczkę do nosa. 
Starannie wytrzepał z teczki rozlane mleko. Znów przed oczy 
nasunęły mu się zawalone klasówki.
Pościerał z nich mleko i wepchnął je do torby. W końcu 
doprowadził się do jako takiego porządku. Założył na ramię 
skajową teczkę i ruszył dalej. Tym razem uderzył z 
mniejszym impetem. Zachwiał się, lecz nie upadł. Aż serce 
skoczyło mu do gardła: uderzył w pustkę. Przed nim nie było nic 
oprócz powietrza, żadnego słupa, żadnej przeszkody, a jednak 
nie dało się przejść. Wyciągnął ręce: niewidzialna zapora 
przegradzała chodnik. Była sprężysta i elastyczna. Dyjak 
macał w powietrzu jej przebieg. Szedł w poprzedk jezdni, 
zgodnie z przegrodą. Powierzchnia była wszędzie równa, 
płaska i dawała się minimalnie uginać. To była 
rzeczywistość, nie efekt kaca. Biegał po jezdni jak szczur 
po klatce, wodząc wyciągniętymi rękoma po przeszkodzie. Nie 
zwracał uwagi na przejeżdżające samochody, jakoś nie 
zauważając, że dla nich bariera nie istniała. Już do pół 
łydki ochlapał swoje marmurkowe dżinsy. Po drugiej stronie 
ulicy znalazł miejsce, w którym bariera dochodziła do muru i 
nie bacząc na to, że paprze sobie ręce i rękawy kurtki, 
odkrył, że sięga od bruku, przynajmniej tak wysoko, jak 
zdołał sprawdzić w podskoku rękami. Założył na ramię 
nieodłączną torbę, którą odstawił w czasie podskakiwania. 
Ubłocone denko torby zostawiło na jego jasnoszarej kurtce 
brunatną pręgę. Brudnymi rękami przejechał wzdłuż bariery, 
wracając tam, gdzie zderzył się z nią pierwszy raz. Jego 
dłonie zostawiły w powietrzu kreskę, brunatny ślad 
wyznaczający zasięg świata; ślad kreślił się tak długo, jak 
starczyło błota na upapranych dłoniach. Zaraz potem bez 
najmniejszego wysiłku przeciął kreskę nieogolony, szary 
facet na rowerze.
   Kolejna wizja dała wytchnienie od zdumiewającej 
rzeczywistości. Przyjął nadchodzące z głębi mózgu obrazy jak 
ulgę. Znajoma sceneria: łagodne światło, pogodny wieczór i 
brunatne, podobne do owada stworzenie. Jego skrzydła 
zmieniły się w talerzowate anteny uniesione ku światłu. 
Stało nieruchomo na szczudłowatych, zakotwiczonych w gruncie 
odnóżach i brunatnymi, smukłymi ramionami powoli, 
metodycznie rozgarniało jeden z kopców. Pomimo przesadnej 
smukłości ramiona były wystarczająco silne, aby przenosić 
spore, brunatne grudy. Zagłębiało się coraz bardziej w 
brązową glebę. Wizja otrzeźwiła Dyjaka.
   Postanowił działać. Pobiegł w boczną przecznicę, w ulicę 
Helclów, w nadziei, że może tamtędy uda mu się wydostać. Po 
kilkunastu metrach jego wyciągnięte ręce trafiły na 
identyczną przeszkodę. Niewidzialna powierzchnia rozciągała 
się od kamienicy po prawej stronie ulicy do muru 
otaczającego ogród przytułku po lewej stronie. Postanowił 
próbować przy każdej przecznicy. Aby zyskać na czasie, 
chciał nieco podbiec, ale potknął się o krawężnik i runął na 
bruk, tym razem na wyciągnięte dłonie. Silny ból stłuczonego 
kolana upewnił, że to jawa, nie koszmarny sen. Wino Regal 
przetrwało i ten upadek, chociaż klasówki nadawały się już 
tylko do wyrzucenia. Wrócił z powrotem do bariery idącej w 
poprzek Helclów i zaznaczył w powietrzu jej istnienie, 
wycierając sobie w nią ręce.
   - Przydała się do czegoś - szepnął z satysfakcją.

IV  Z dumą pomyślał, jak wielka jest jego odporność nerwowa. 
Świadomość znajdowania się w klatce i pewność, że to ponura 
jawa, nie zdołały wywołać u niego obłędnego strachu, lecz 
tylko zdumienie. Stać go było nawet na żarty.
   Wracał, aby poszukać wyjścia ze swej klatki od strony 
Alej lub Prądnickiej. Z drgnieniem niepokoju minął kiosk, w 
którym poprzednio kupował żyletki. Coś w tym kiosku dojrzane 
kątem oka, zaintrygowało go, nie dało spokoju. Przyjrzał się 
uważniej i zamarł z rozdziawioną gębą: kiosk nie miał jednej 
ze ścian, tylnej. Ogłupiały Dyjak podszedł bliżej i zajrzał 
do środka. Wewnątrz kiosku nie było nic. To znaczy, ściany 
od wewnątrz istniały, ale powielały dokładnie kształt kiosku 
widziany od zewnątrz. To tak, jakby ktoś w miejsce kiosku 
postawił jego kopię odciśniętą w niezwykle cienkiej folii i 
pomalował ją odpowiednimi farbami, które przesiąknęły na 
wewnętrzną stronę folii. Jedynie w miejscu podłogi była 
mętna, kłębiąca się szarość. W odbiciu frontowej ściany coś 
poruszało się. Dyjak przyjrzał się uważniej i tym razem nogi 
się pod nim ugięły: to była odciśnięta, ruchoma forma górnej 
połowy kioskarki. W miejscu, gdzie kobieta miała usta, 
pojawiał się wystający nieco kształt w chwili, gdy coś 
mówiła do klientów. Było to widoczne wynicowane wnętrze jej 
ust. Tego było Dyjakowi za wiele, cofnął się, czując grozę.  
Wszystkie poznane w młodości niesamowite historie ożyły, 
wywołując gęsią skórkę na grzbiecie, przykrytym bluzą 
"Montana". Obszedł kiosk i od frontu ujrzał zwykłą kolejkę 
klientów i krzątającą się, niemłodą kobietę wewnątrz. Znowu 
zajrzał od tyłu - tam nadal widać było wynicowane wnętrze.  
Wrócił i stanął w kolejce za ładną dziewczyną, dość wysoką.  
Chciał sprawdzić, czy wydrążona kioskarka obsłuży go 
normalnie. Obserwował witrynę. Wzrokiem omiótł wnętrze cal 
po calu, ale wszystko było w porządku. Tytuły czasopism, 
które widziane od wewnątrz, wydawały się odbite 
zwierciadlanie, obecnie mógł czytać normalnie. Wszystko 
zdawało się wskazywać, że jest to zwyczajny, brudny kiosk.  
   Uwagę jego przykuł policzek dziewczyny. Miała drugi 
podbródek nie harmonizujący ze zgrabną sylwetką. Intrygowało 
coś innego: od strony kiosku granica pomiędzy kołnierzem 
kurtki i włosami była zamazana, jakoś tak niewyraźnie 
zarysowana. Gdy odwróciła się do okienka, Dyjak poczuł 
dreszcz: jej prawy policzek i włosy ponad nim stanowiły 
rozmazaną, niewyraźną plamę z ledwie zarysowanym, nieco 
ciemniejszym okiem. Właśnie tak Dyjak wyobrażał sobie ducha.
   - Ma pani jeszcze "Echo"? - zapytała niskim altem. Gdy 
usłyszała przeczącą odpowiedź, zamierzała odejść, ale Dyjak 
był szybszy: musiał to wyjaśnić. Tak błyskawicznie, jak na to
pozwoliła dyndająca na ramieniu torba, doskoczył do 
dziewczyny i złapał ją za ramiona. Odwróciła ku niemu 
zdumioną, lewą stronę twarzy. Dyjak wyczuwał przez materiał 
kurtki jej krągłe, wąskie ramiona, ale wykonał gwałtowny 
ruch, jakby próbując przez nią przejść. Zderzył się z nią 
gwałtownie, trafiając podbródkiem w jej nos.
   - Aaaa! - krzyknęła głośno. - Proszę mnie zostawić! 
Chuligan! Puść mnie! - jej krzyk przypominał koleżankę 
uczącą języka rosyjskiego.
   - Na pomoc! Zboczeniec napastuje kobietę! Pomocy! - 
krzyczała przeraźliwie kioskarka.
   Dwóch mężczyzn z pobliskiego przystanku ruszyło ku nim, 
głośno krzycząc i wygrażając. Nie zważając na szarpanie się 
dziewczyny i jej krzyki, Dyjak zdołał ponowić próbę. Jedną 
ręką trzymał ją nadal, zaś drugą wsadził w ten jej rozmazany 
policzek. Tym razem nie omylił się. Jego dłoń przeniknęła do 
wnętrza głowy nieznajomej. Wyczuł też od wewnątrz jej włosy, 
ciepłą skórę twarzy, nawet poruszającą się szybko, wklęsłą i 
wilgotną gałkę oczną. Cofnął z obrzydzeniem rękę i odepchnął 
dziewczynę.
   Jeden z mężczyzn był już blisko. Dyjak nie próbował 
uciekać. Mężczyzna był wyraźny tylko od jednej strony.  
Drugiej ręki ani drugiego ramienia nie miał wcale, a pomimo 
to próbował walczyć jak ktoś, kto ma obie ręce. Dyjak 
wykorzystał to i po pierwszym, zresztą niezbyt silnym ciosie 
w szczękę, którego nie dało się uniknąć, przeszedł do ataku, 
pomimo że napastnik był wyższy. Kilka razy mocno trafił 
tamtego, a na dodatek pięść Dyjaka kilka razy przeniknęła do 
wnętrza mężczyzny. Drugi z nich nie włączał się do starcia, 
widząc niepowodzenia pierwszego. Istniał podobnie: tylko z 
jednej strony. Kioskarka, widząc nieoczekiwany rozwój 
sytuacji, ucichła i skryła się w kiosku. Dziewczyna uciekła. 
Gdy Dyjak przestał bić, mężczyzna wycofał się na bezpieczną 
odległość, krzycząc coś pod jego adresem. Razem z tym drugim 
wzywali na pomoc milicjantów. To spłoszyło Dyjaka - sprawa 
musiała skończyć się na kolegium. Pozostała ucieczka. 
Poprawił teczkę na ramieniu.  
   Zaraz jednak ich zauważył, biegnących pośpiesznym 
truchtem. Ci sami dwaj milicjanci, którzy go wcześniej 
spisali. Za nim byli: pobity i ten drugi mężczyzna. Też 
zauważyli nadbiegających. Dyjak stwierdził, że nie ma szans i 
biegiem rzucił się do ucieczki tam, gdzie nie było 
przeciwników - na jezdnię, wprost pod dojeżdżający do 
przystanku tramwaj.
   Uderzył głową w burtę wozu, ale oparł się ręką. Nawet go 
nie zamroczyło i byłby się odbił jak piłka, wychodząc bez 
szwanku, jednakże rękawem kurtki zahaczył o drucianą kratkę 
łączącą oba wagony. Szarpnięcie było tym razem straszne. I 
niestety kurtka mimo że rozpięta nie zsunęła mu się z ramion.
Tramwaj wlókł go przez moment i Dyjak zdążył 
jeszcze zobaczyć obu milicjantów stojących z rozdziawionymi 
ustami, a jego wzrok spotkał się z ich przerażonym wzrokiem. 
Zaraz potem druga ręka wplątała się w coś i Dyjak poszedł 
pod koła. Poczuł najpierw jedno, potem drugie bolesne 
uderzenie. Zdołał jeszcze usłyszeć przeraźliwy zgrzyt 
hamulców wozu i przeleciał na drugą stronę.
   Towarzyszył temu krótki, żółty błysk jak przy nokaucie i 
na tym się skończyło. Dyjak leżał na zabłoconej jezdni po 
drugiej stronie stojącego wagonu. Kurczowo obmacywał swoje 
ciało. Był cały i zdrowy. Nieco szumiało w głowie po 
uderzeniu o burtę wagonu. Spojrzał na stojący tuż obok 
tramwaj i dopiero teraz zrobiło się mu niedobrze. To był 
taki sam obiekt jak kiosk: cienka powierzchnia naśladująca 
rzeczywisty tramwaj, zaś od drugiej strony ukazująca jego 
wynicowane wnętrze z przerażającymi odbiciami postaci 
pasażerów i wyglądającymi szczególnie obrzydliwie, 
poruszającymi się, wklęsłymi gałkami oczu. Każdy z wozów 
tramwaju miał koła tylko po jednej stronie i stał tylko na 
jednej szynie. Przypominał groteskową dekorację teatralną, 
ruchomą i żywą. Dyjak ze wstrętem patrzył, jak odbicia 
pasażerów tłoczą się przy oknach, żeby zobaczyć ofiarę 
wypadku. Zebrał się i założył nieodłączną torbę na 
ramię. Wino Regal przetrwało i tę katastrofę.
   Ostatnie wydarzenie wytrąciło go z równowagi. Pobiegł 
przez bazar na Kleparzu, roztrącając kłębiący się tłum 
kupujących i straganiarzy. Słyszał lecące za sobą wiązanki 
przekleństw. Z jednego ze stoisk potoczyły się żółte, 
dorodne jabłka.
   - Będziesz płacił za każde z osobna, gnoju! - rozległ się 
wściekły krzyk przekupki. Na pierwszy rzut oka ona i inni, 
kręcący się po placu, nie sprawiali wrażenia wydrążonych 
powłok. Jednakże wystarczyło, by przebiegł kilkanaście 
metrów, a całe to skupisko krzątających się i zajętych 
praktyczną działalnością ludzi ukazało swą prawdziwą naturę: 
postaci uformowanych z powierzchni cieńszych niż skorupki 
jajka. Jedne z postaci brały leżące na fantomach straganów 
wydrążone skorupy owoców. Inne pakowały wydrążonymi, pustymi 
w środku rękoma te puste skorupy do fantomów toreb lub 
plastykowych reklamówek. Jedynie odbicia pustych, 
plastykowych reklamówek nieco przypominały normalny wygląd, 
to znaczy taki, jaki jest dany do widzenia zwykle. Jedynie 
napisy reklamowe były zwierciadlanie odbite. Dyjak roztrącał 
w panice przeklinających go ludzi, którzy zaraz potem, z 
drugiej strony stawali się tak cienkimi, że ledwie 
zarysowanymi w powietrzu sylwetkami. Za wszelką cenę chciał 
wyrwać się z tego. Biegł w dziwacznych podskokach; kulał, 
gdyż uderzając o burtę wagonu rozbił kolano, które teraz 
piekło coraz bardziej. Wyciekająca leniwie krew przemoczyła 
już spodnie. W końcu osiągnął murek po drugiej 
stronie bazaru. Postawił na nim nogę i zeskoczył z wysiłkiem 
na chodnik drugiej nitki ulicy Długiej. Jak i wszystko inne, 
niewysoki murek istniał tylko z jednej strony. Dyjak był 
pewien, że gdyby klęknął na bruku, schylił się i zajrzał pod 
spód, to ujrzałby od drugiej strony negatyw zwykle 
oglądanej powłoki. Minął inny kiosk istniejący jedynie jako 
tylna ściana i jeden z boków i wybiegł na jezdnię Alej. 
Widział przed sobą przesuwające się znajome już sylwetki 
wydrążonych samochodów z fragmentarycznymi wydrążeniami 
sylwetek pasażerów. Dyjak zatoczył niemal pełne koło na swej 
drodze. Po drugiej stronie Alej przedzielonych skwerem był 
przystanek autobusu. Szedł w poprzek jezdni, nie zważając, 
że przez niego przejeżdżają widmowe samochody. Wiedział już, 
że groźne mogą być jedynie od tej strony, od której istnieją 
naprawdę, a on właśnie szedł od przeciwnej. Ominął sylwetki 
drzew, które od drugiej strony wydawały się drzewami i fantom 
ławki, która od drugiej strony wyglądała zwyczajnie. 
Spokojniejszy, zatrzymał się przy ławce, na skwerze 
oddzielającym obie jezdnie Alej.
   Cholera - pogładził się po przerzedzonym ciemieniu - 
zaczynam rozumieć to wszystko... Dawno podejrzewałem, że tak 
naprawdę to istnieję tylko ja. Że inni są jedynie odbiciem 
moich myśli... stworzonym przeze mnie.
   I to jest tak naprawdę... oni wszyscy istnieją tylko od 
jednej strony, tak, żebym ich widział przechodząc. 
Właściwie, żebym ich widział, kiedy szedłem poprzednio na 
przystanek tramwajowy. Ale kac spowodował, że w porę nie 
stwarzam ich obróconych we właściwą stronę. To znaczy, 
właściwą stroną ku mnie.
   Wszystko: ludzie, rzeczy... ma naturę powierzchni. 
Istnieje bardzo oszczędnie, tylko tak, abym ja widział... 
jest stworzone dla mnie. Ja... ja jestem podmiotem! To tylko 
cienie moich myśli... Więc muszą być stworzone przeze mnie! 
Bo któż inny niż ja stworzyłby to właśnie dla mnie, a nie 
dla siebie? Ja sam stworzyłem to wszystko!
   Zrozumienie pozwoliło mu ochłonąć. Usiadł na ławce.
   - Jeśli tak jest, jeśli taki jest świat, to trzeba go 
umiejętnie używać. Jestem przecież jego panem i stwórcą... 
jedynym prawdziwym człowiekiem...
   Złapał się na tym, że odruchowo przeciera ciemię i 
sprawdza, ile włosów mu wypadło. Tym razem trzy. Zapiął 
ubłoconą kurtkę. W związku ze swoim odkryciem nie miał 
potrzeby dbać o wygląd zewnętrzny. Przecież to on narzucał 
kryteria piękności. Zawsze narzucał, sam nie wiedząc... 
Jedynie rozbite kolano pulsowało i mrowiło. Postawił sobie 
na kolanach torbę i zajrzał do środka. Na pierwszy ogień 
poszły klasówki.
   - Przecież to nie ma sensu - pomyślał i zaczął nimi wycierać 
swoje ubłocone kolejny raz, dłonie. - Ależ zrobiłem dla 
siebie niewygodny świat. Nigdy już nie będę poprawiał tego 
syfa... - rozrzucił wokoło kartki - chyba mam naturę 
masochisty, że wymyśliłem sobie takich kretynowatych 
uczniów... przecież nie jestem złym nauczycielem. Jestem 
najlepszy. Ja! Bóg ich wszystkich, Alfred Dyjak.
   Właściwie jestem jak w domu... dlaczego nie tu?... - 
pomyślał, obracając flaszkę w dłoniach - ale jak to 
otworzyć?... Wymyślę sobie scyzoryk.
   Wpadł jednak na inny pomysł i wyciągnął z kieszeni pęk 
kluczy. Spróbował jednym z nich podważyć plastykowy 
kapturek. Tworzywo broniło się i stawiało opór, 
rozciągając się i bielejąc. W końcu pękło.
   No pewnie - pomyślał - przecież musiało, przecież jest 
tylko dziełem moich myśli. Oderwał palcami kapturek do 
końca. Dużego korka nie było, a jedynie pozostał w środku 
dość płytki, plastykowy występ uszczelniający butelkę.
   Korka nie mogło być, bobym sobie z nim nie poradził - 
pomyślał z uznaniem o swojej pomysłowości. Powąchał butelkę 
i wyczuł delikatny aromat wina, kontrastujący z prostacką 
etykietką. Pociągnął łyk. Wino było bardzo słodkie 
i bardzo mocne. Poprawił drugim łykiem i obtarł usta 
rękawem. Lubił wina tego typu, chociaż zawsze miał po nich 
kaca. Było samo przez się zrozumiałe, że wino jest dobre, 
przecież musiało takie być.
   Oglądał uważnie białą etykietkę z soczyście czerwonym 
napisem Regal na czarnym pasku. Ciekawe, skąd mi się to 
wzięło w głowie... - namyślał się. - Taka cudaczna nazwa?... 
Może to od regału?
   Dyjak odłożył już prawie na cały regał, gdy nagle ogłosili 
możliwość zakupów na raty. Poczuł się tym oszukany, gdyż 
jego wysiłek niejako poszedł na marne. Obecnie mógł dorobić 
się regału bez tak starannego kolekcjonowania wizerunków na 
banknotach. Wniosek ten go zdemobilizował tak, że dotąd nie 
zdobył się, aby coś wybrać w "Gigancie" albo innym sklepie 
meblowym. "Gigant" jest najlepiej zaopatrzony... - pomyślał. 
- Bez sensu... ten będzie najlepiej zaopatrzony, który ja 
zechcę. W ogóle to wymyślę sobie jakiś regał już w 
mieszkaniu.
   Przestało go to interesować, znowu pociągnął łyk i 
obejrzał etykietkę do końca. Powinno już zmierzchać, ale 
było jeszcze dość jasno, aby mógł czytać. Proszę, proszę... 
Centralne Piwnice Win... na Kamiennej... - zdziwił się. - To 
tuż obok... Inteligentnie to wymyśliłem. Niezła 
podświadomość. Wpadnę tam potem po więcej. Przecież to też 
moje.
   Sięgnął do torby po numer "Problemów", pożyczony z 
biblioteki szkolnej. Na okładce był powtarzający się wzór z 
butelek. Pokiwał głową z aprobatą.
   Zdrowie redakcji! - wychylił kolejny łyk.
   Egzemplarz ten wcisnęła mu koleżanka ucząca rosyjskiego; 
był w nim pasjonujący, według niej, artykuł o płci. Dyjak 
kartkował czasopismo, ale co innego rzuciło mu się w oczy. 
Na stronach poświęconych przedrukom przeczytał tytuł: 
"Wskrzeszanie jaźni - przedłużanie istnienia". Było tam 
napisane, że ślady przebiegów prądów czynnościowych kory 
mózgowej w sprzyjających warunkach zostają zapisane jako 
stabilna modyfikacja struktury tkanki kostnej formującej 
sklepienie czaszki. Może to mieć miejsce, gdy impulsy 
czynnościowe osiągają wysokie wartości, w szoku albo przy 
śmierci osobnika. Dodatkowym warunkiem zapisu jest 
zachodzenie względnie szybkiej wymiany materiałowej 
organizmu, przynajmniej jakiś czas po śmierci. Następnie 
autor snuł rozważania, że analiza mikroskopowych defektów 
struktury kostnej czaszki pozwoli czytać myśli.
   - To jakieś brednie - skwitował i wyrzucił "Problemy" za 
siebie. Nie zwrócił uwagi na szybkość, z jaką przyswoił 
sobie treść artykułu. Znowu kolejny łyk. Dyjakowi nie było 
już zimno. Sięgnął teraz do torby po wylewkę i kołki 
rozporowe.
   - No to lecimy... w siną dal! - Wylewka, a za nią kołki 
poszybowały na trawnik. Zajrzał do środka. Torba była już 
pusta.
   - Mogę cię przenicować! - zwrócił się do niej. - Nie 
jesteś mi już potrzebna... stara torba... - roześmiał się i 
szerokim zamachem wyrzucił torbę w ślad za wylewką i kołkami 
rozporowymi. Myśl jego skierowała się na temat kobiet i 
oblizał się obleśnie. Jakoś dotąd nie miał do nich zbyt 
wiele szczęścia.
   To ta moja pieprzona, masochistyczna natura - pomyślał, 
znowu wypił łyk i dumnie wypiął indyczą, wąską pierś. - 
Wszystkie będą moje... jak tylko zechcę. Bo to tylko moje 
wymysły. A naprawdę istnieję tylko ja.
   Nabrał odwagi i pewności siebie.

V  Postanowił dostosować się do sytuacji, to znaczy używać 
życia w pełni. Wstał, obciągnął kurtkę i przygładził włosy. 
Zatkał butelkę małym dekielkiem pozostałym po odarciu 
kapturka i wcisnął ją w kieszeń kurtki. Przechodzący obok 
staruszek z laską uważnie mu się przyglądał. Dyjak 
zainteresował się nim.
   - Dziadek, napij się ze mną.
   - Nie. Ja nie mam czasu. Muszę się zająć swoimi sprawami 
- bronił się staruszek zupełnie jak jeden z rodziców na 
ostatniej wywiadówce. Dyjak silnie złapał go pod ramię i 
przemocą posadził na ławkę.
   - Jak cię, dziadek, wymyśliłem, żebyś tu przyszedł, to 
siedź... - taka logika zdawała się Dyjakowi nieodparta.
   Tamten był zbyt przerażony, żeby oponować. Przypominał 
kogoś. Dyjak otworzył zębami butelkę.
   - To jest wino Regał, wykończenie ciemny orzech... - 
roześmiał się z własnego dowcipu, a następnie wciągnął 
nozdrzami zapach z szyjki butelki - ten bukiet to też mój 
pomysł. No, dziadek, teraz twoja kolej - dodał, płucząc
usta kolejnym łykiem wina.
   Starzec odpychał butelkę słabą dłonią. Każde spojrzenie 
na niego przywodziło Dyjakowi kogoś na myśl. Próbował 
tłumaczyć się, że nie może, że jest chory.
   - Nic ci nie będzie, dziadek. Pij, jak dają. Bez mojej 
woli nic ci się nie stanie. Ja jestem twój władca. Stwórca 
prawdziwy...
   Staruszek bronił się z uporem, co w końcu rozzłościło 
Dyjaka. Ponownie zatkał butelkę i wcisnął na stare miejsce 
do rozepchanej kieszeni.
   - No, spadaj, dziadek. Nie chcesz, to nie... Ty 
bezsensowny wymyśle - szturchnął starego ze złością. Powstał 
z ławki i kopnął kosz na śmieci. Blaszane pudło zadudniło, 
wywracając się i rozsiewając odpadki. Starzec kulił się na 
ławce, nie usiłując nawet wzywać pomocy. Był mały i 
zasuszony.
   - Ty! - pogroził mu Dyjak i odwrócił się. Nitką Alej 
sunął korowód widmowych samochodów.
   - Za szybko chodzisz, Fredziu i wyobraźnia nie nadąża z 
wytwarzaniem tych skorupek - podsumował sytuację Dyjak; 
świat znów odwrócił się doń stroną nie przeznaczoną do 
oglądania. Skierował się w stronę staruszka, który zdołał 
powstać i zamierzał odejść.
   - No, nie tak szybko, dziadek - powiedział i wyrwał mu z 
ręki laskę. - Będziesz wolniej chodził, żeby się nie 
poślizgnąć - zachichotał i kilkakrotnie z całej siły uderzył 
laską w drzewo, żeby ją złamać. Nie udało się, gdyż zrobiono 
ją z twardego i sprężystego drewna. Obszedł więc drzewo i z 
drugiej strony wrzucił laskę w pusty obszar. Powoli, nie 
całkiem w zgodzie z grawitacją, laska opadała w szarą, 
mglistą nicość. Przypatrywał się jej majestatycznemu lotowi 
jak urzeczony.
   - Fizyka. He... he... - zarechotał - atomy se wymyśliłem. 
- Bez sensu. A fizyczka tłoczy to w głowy tych biednych 
głupoli. Albo to przelewanie ze szklanki do szklanki - 
chemia... Ciężkie bzdury. Substancja. A naprawdę to 
skorupki. Moje myśli obleczone w powierzchnię. Pofałdowana, 
kolorowa folia... Tylko po to, żebym żył w ciekawej 
scenerii.
   Znudził się filozoficznymi rozważaniami, więc znów 
przyczepił się do starego, który stał obok ławki i bezradnie 
kiwał się na boki. Dyjak podszedł do niego, złapał za 
ramiona i ponownie posadził na ławce.
   - Masz szczęście, dziadek, bo istniejesz ze wszystkich 
stron. Dziękuj mi za to, swojemu stwórcy.
   Przycisnął starego do ławki.
   - Teraz siedź tu grzecznie i obserwuj kreatora, jak sobie 
chodzi.
   - Będę obserwował kreaturę, jak chodzi - powiedział cicho 
staruszek.
   Dyjak pogroził mu palcem.
   - Ty, dziadek, uważaj, bo ja jestem nie z takich. I 
rozumiem twoje aluzje. Wrzucę cię w drzewo i po zabawie. 
Odfruniesz, jak twoja laska.
   - Ja i tak stoję nad drewnianą trumną. Drzewem mnie nie 
przestraszysz. Chuliganie jakiś!
   Dyjak przyjrzał mu się z uwagą. Urażona godność starego 
człowieka? Też coś!
   - Dobra, dobra - machnął ręką. - Teraz zajmę się 
kobietami. Co mi tam jakiś strupiesz... Ciepła, miękka baba, 
nie z ekranu - to jest coś.
   Poszedł przez trawnik ku przystankowi autobusu. Lekko 
zataczał się. Barierka z łańcucha zachowywała się dość 
niesfornie, w końcu przelazł przez nią. Przez jezdnię 
kroczył z rękoma wyciągniętymi do przodu jak ślepiec. Był 
przekonany, że zdumiewające, nienormalne samochody jadące 
ciągłą strugą nie mogą mu zrobić nic złego, lecz pamiętał 
ból zderzenia z tramwajem i nieco obawiał się tych wklęsłych 
kształtów.
   Skierował się ku tłumowi na przystanku. Znowu się 
zatoczył. Wino działało.
   Przecież wsiadali do 164 - pomyślał, widząc tych samych 
ludzi, których wcześniej mijał. - No, ale są przecież w mej 
władzy... widać chciałem, żeby zostali. Tłum na chodniku 
stał nieruchomo. W oczy wpadła mu najładniejsza na przystanku 
wysoka blondynka, którą poprzednio potrącił. Skierował się ku 
niej. Szedł równo i starał się zajść ją od tyłu. Tymczasem 
ona i jej towarzysz przypatrywali mu się uważnie.
   - Zaraz zobaczymy, z której strony nie istniejesz, 
słodkie wymyślątko... - mruknął pod nosem Dyjak.
   Dziewczyna istniała jedynie z przodu i obu boków, zaś 
wewnątrz była pusta. Dyjak wsadził jej rędę do środka i 
wyciągnął z obrzydzeniem. W miejscu piersi, dziewczyna miała 
niewielkie poduszeczki z miękkiej i żółtawej masy, która 
przykleiła mu się do dłoni. Nagle poczuł, jak czyjaś ręka 
chwyta go za kołnierz. Gwałtowne pchnięcie rzuciło nim o 
mur. Mężczyzna stojący obok dziewczyny z pewnością istniał z 
każdej strony, a mur też był aż nadto realny. Dyjak upadł 
źle: uderzył łokciem w mur, a potem stłuczonym
kolanem o bruk. Skulił się od gwałtownego bólu, ściskając 
prawą, rozbitą rękę.
   - Co za cholerna menda przypieprzyła się do ciebie - 
powiedział mężczyzna, oglądając nie istniejące plecy 
dziewczyny. - Zupełnie wybrudził ci kurtkę tą wybłoconą 
łapą. Jak chcesz, to go jeszcze kopnę w dupę. Takie gówno, a 
taki agresywny.
   Pierwsze podejście do kobiet zakończyło się 
niepowodzeniem. Dyjak zbierał się z wysiłkiem, przyciskając 
do piersi bolącą rękę, przygotowany do ucieczki w razie, 
gdyby tamten ponowił atak. Oni jednak już się nim nie 
interesowali. Mężczyzna wykonywał dziwne ruchy chusteczką, 
czyszcząc z błota nie istniejące plecy dziewczyny. Dyjak 
szedł wzdłuż muru, oddalając się od przystanku co tchu. Od 
strony muru widział, który spośród przechodniów jest 
wydrążony, który nieco zmętniony, a kto istnieje i od tej 
strony. Gdyby wracał wzdłuż tej samej linii jak przed 
godziną, a nie przemykał pod murem, to wszyscy ci ludzie 
mieliby normalny wygląd. Byli stworzeni tak, aby wyglądać 
normalnie jedynie od strony poprzedniej drogi Dyjaka.
   Mam oszczędną naturę - pomyślał - a chodzę za szybko. Nie 
nadążający za sobą stwórca - uśmiechnął się.
   Zaraz potem obejrzał się z obawą, ale odetchnął, widząc, 
że tamten nie zamierza go ścigać, tylko zajmuje się swoją 
wydrążoną znajomą.
   Ależ ja jestem skomplikowany... - pomyślał z sarkazmem, 
ściskając bolący łokieć. - Całkiem porozbijałem się o ten 
mój kochany świat. Cholerny intelekt, cholerna 
podświadomość. Gdybym był prymityw, to i świat byłby 
prostszy. Bez takich...

VI  Rozmyślania przerwała kolejna wizja. Potężniała 
jak brudna, spieniona woda, nie wróżąc nic dobrego. Znów to 
samo znajome stworzenie. Niewiele się zmieniło: wystawione 
do góry, duże, talerzowate anteny; smukłe, lecz silne, 
podzielone wieloma stawami odnóża; brunatny, podłużny, nieco 
pomarszczony korpus. Skończyło już rozkopywać brunatny 
pagórek i wzrok Dyjaka spoczął na trzymanym przez stworzenie 
obłym przedmiocie, dziwnie przykrym i podświadomie znajomym. 
Zaraz potem ukazały się spróchniałe nadkruszone oczodoły,
otwór na nozdrza, pojedyncze zęby trzymające się jeszcze w 
górnej szczęce. Dyjak nieraz widział czaszkę ludzką, choćby 
w gabinecie biologicznym z nieodłącznie narysowanym przez 
uczniów krzyżem lub gwiazdą na czole i zakiepowanym 
papierosem pomiędzy szczękami. Ta jednak przyciągała wzrok z 
nieodpartą siłą. Dyjak patrzył i łzy cisnęły mu się pod 
powieki. Zrozumienie przyszło samo jakby z wnętrza mózgu: to 
była jego czaszka, jego własna. Nikt mu tego nie powiedział, 
ale był tego pewien. I to było nie do zniesienia.
   - Nie! Nie chcę! - krzyknął i wizja prysła wraz z jego 
krzykiem. Myśli nadlatywały natłokiem nie do wytrzymania.
   - Ja nie żyję! Więc to tak jest... To namiastka świata, 
jaka mi została. Dlatego ludźmi nie władam. To jasne. - 
Ukląkł na bruku, skręcony jak embrion i ściskał skronie. - 
Teraz wiem: ten dziadek to był mój nauczyciel. On uczył mnie 
robót ręcznych... Pamiętam go. On już nie może żyć. Już 
wtedy był bardzo stary. Widziałem ducha... Aaa! - krzyknął 
przerażony.
   - Te nazwy minione, ten dawny sklepik, cała ta mieszanina 
detali z różnych lat...
   - Więc jak? To inni też są duchami? Ten facet, co mi 
przyłożył... On też tu trafił. A inni? Ci puści? - wkradła 
się wątpliwość. - Może dostali karę za to, jak żyli. A ta 
dziewczyna, za co?... Sam nie wiem.
   Od jego strony samochody wyglądały zwyczajnie. Podniósł 
się. Nie wypadało tarzać się po bruku.
   - No jasne - pomyślał - to dlatego trzymało mnie, żebym 
szedł wytyczoną trasą, żeby wszystko wyglądało normalnie. 
Żebym nic nie zauważył. Miałem wsiąść do tramwaju. To 
jest moja kara: widzę drugą stronę rzeczy znanych. Ale za co? 
Po szarym, bezbarwnym życiu... taka sama wieczność. Szara i 
bezbarwna. A jak się wychylę, to kara na raty. Jak regał na 
raty.
   Dyjak przypomniał sobie o butelce. Wiernie tkwiła w 
kieszeni. Pociągnął dwa potężne łyki, do dna. Z całej siły 
rzucił pustą butelkę w szybę sklepu spożywczego, w którym 
przed godziną kupił wino. Odbiła się od szkła jak od ściany 
i poszybowała na jezdnię.
   - Dlaczego ta szyba nie trzasnęła?! - krzyknął przez łzy. 
- Przecież powinna! Żadna szyba nie wytrzyma takiego 
uderzenia. Też jakiś substytut szkła. Nędzne piekło 
cholernej mendy... małego gówna. Po zasranym życiu i piekło 
z zastępczych materiałów. Za co? Nie chcę tak.
   Postanowił wrócić do sklepu i wziąć inną butelkę. Ta myśl 
uspokajała, choć dalej analizował swoje życie, by odkryć, za 
co trafił właśnie tu.
   - Przecież nie biłem uczniów. Tylko raz jeden uderzyłem 
tego z ósmej ce. To za to? Tylko za to?
   W sklepie kilka kupujących kobiet obrzuciło go wzrokiem, 
w którym mieszały się niechęć i obawa. Wyglądał mało 
atrakcyjnie, ubłocony i pokrwawiony po tylu upadkach i 
starciach. Wino Regal czekało na ladzie. Kobiety 
rozstępowały się w milczeniu. Sprzedawczyni też nic nie 
mówiła. Dyjak wcisnął rękę do kieszeni spodni w poszukiwaniu 
pieniędzy, ale zaraz wyjął z powrotem: przecież płacenie nie 
miało sensu.
   - Za co tu siedzisz, siostro? - zwrócił się do 
sprzedawczyni, która ignorowała go milczeniem.
   - A wy co? Tak mnie wpuszczacie do kolejki? Pieprzone 
skorupki... Może jakiś tekścik, że się wpycham na chama?
   Kobiety milczały, tłoczyły się jak kury na 
grzędzie, jakby starając się zejść mu z pola widzenia.
   - Cholerna dekoracja! Jesteście tylko cholerną dekoracją 
mojego własnego piekła, a nie ludźmi! - krzyknął. - 
Istniejecie tylko z jednej strony.
   Pięścią strącił rządek różnych słoiczków z aromatami i 
przyprawami.
   - Nie wiecie nawet, co mówić, bo się wasze istnienie 
skończyło, jak wyszedłem z tego sklepu przed godziną. Kukły 
cholerne!
   Wziął butelkę z lady i skierował się ku wyjściu. Nie 
zamierzał płacić.
   - Pani Stasiu, proszę zadzwonić na milicję. Ten typ może 
się wrócić - usłyszał przyciszoną uwagę.
   Wzruszył ramionami. Wetknął butelkę w kieszeń kurtki, 
wyszedł ze sklepu i skręcił w prawo. Po niecałych dwudziestu 
metrach mocne uderzenie głową w barierę uświadomiło mu, że w 
tym kierunku świat kończy się boleśnie blisko sklepu. Obiema 
rękami oparł się o niewidzialną przegrodę i zaczął płakać. 
Siąpił drobny, listopadowy deszczyk.
   I wtedy obraz ulicy i domów za barierą zaczął się 
zmieniać. Domy obniżały się i zapadały. Wkrótce ulica 
przypominała już tylko niewyraźne pagórki czy zerodowane 
ruiny. Widział je w poprzednich wizjach. Tylko niebo stało 
się inne, pogodne, może wiosenne. Widok ten nie trwał długo. 
Dyjak nadal płakał.
   - Rozumiem Cię - powiedział, spoglądając w niebo - to 
miał być taki przerywnik, chwila wytchnienia. Ukazałeś mi na 
chwilę piekło przeznaczone dla kogoś innego. Żebym pomyślał, 
że gdzie indziej, w innych piekłach może być jeszcze 
gorzej... bo tylko ruiny.
   To znaczy, że śmierć jest taka właśnie? - zapytał sam 
siebie. - Niby normalnie żyjesz, robisz to, co zwykle, nagle 
wpadasz pod tramwaj i otaczający świat pokazuje ci się jako 
kupa nonsensownych dekoracji. Po śmierci przeżywasz jeszcze 
raz to samo co wcześniej, ale z innego punktu widzenia?... A 
tam stoi dwóch przechodniów, dwóch milicjantów, kioskarka 
spogląda z okienka i razem obserwują leżące pod wagonem 
zmasakrowane zwłoki Alfreda Dyjaka?... A ten sam Alfred 
Dyjak trafia do piekła, które polega na uwięzieniu w 
namiastce resztki świata z ostatnich minut życia?

VII  Refleksja przyszła natychmiast: przecież na barierę 
natknął się przed nieszczęsnym wypadkiem. Nędzną naturę 
świata-atrapy też ujrzał wcześniej. To kiosk i dziewczyna z 
dwoma podbródkami, a nie tramwaj i targowisko skorupek były 
na początku. Więc z tym piekłem to nie tak... Coś tu się nie 
kleiło, gdzieś tkwił błąd logiczny. Jeśli nie było to 
piekło, powinno być gdzieś wyjście poza barierę.
   Intuicyjnie przeczuwał, że bariery blokują wszystkie 
ulice, że granica otacza mniej lub bardziej ściśle ulicę 
Śląską, potem sklep spożywczy na rogu Śląskiej i Alej, 
krótki odcinek Alej do skrzyżowania z Prądnicką, przystanek 
tramwajowy, nieco ulicy Długiej, aż poza odejście Helclów i 
cały otoczony dwiema nitkami Długiej i Alejami trójkątny 
bazar na Kleparzu. Nazwy ulic myliły się jak słabo wyuczona 
lekcja. Jak na klatkę, to całkiem sporo, jak na świat, to 
cholerna klitka. Trójkątna klitka z frędzlami odchodzących 
ulic. Bez wyjścia. Bez ucieczki.
   Nagle zrozumiał: mogło być wyjście z pułapki. Szara 
otchłań - tam, gdzie nie działa grawitacja! Ruszył ku swojej 
szansie. Kolejny raz przekroczył Aleje - znów czekając, aż w 
przejeżdżającej gromadzie samochodów pojawi się luka, aby 
uniknąć zderzenia nawet z takim widmowym, połowicznym 
kształtem, zwłaszcza od strony, od której ten jednak 
istniał.
   Stanął przed kioskiem, który miał jedynie dwie ściany. 
Niestety, w jego wnętrzu nie było już otchłani, lecz 
chodnik, równy i poprawny.
   - Świeżo załatane! - parsknął. Pozostawał jeszcze tamten 
pierwszy kiosk przy przystanku tramwajowym, gdzie po raz 
pierwszy odkrył naturę przedmiotów-atrap. Musiał wrócić 
przez plac Kleparski, tym razem od wklęsłej strony fantomów 
kupujących i straganiarzy.
   Jego marsz napotkał nieoczekiwany, silny opór. 
Powróciła opaska uciskająca boleśnie mózg.
   Jeśli Ty tego nie chcesz, to może właśnie tamten kiosk 
jest moją szansą!?... - pomyślał udręczony Dyjak. Pokonywał 
kolejne metry jakby wbrew wiejącemu wichrowi. Miał w sobie 
dość siły, aby roztrącać atrapy stoisk i stojących ludzi.  
Nie zważał na ich krzyki. Widział już kiosk i krzątającą się 
wewnątrz kobietę. Siąpiący kapuśniaczek rozmywał sylwetkę 
narysowaną kredą na jezdni i ciemną kałużę.  
   Obejrzał to uważnie.
   - To taka zmyłka, prawda? - powiedział spoglądając w 
niebo. - Dodałeś to, jak dodałeś bruk wewnątrz tamtego 
kiosku, bo koniecznie chcesz, bym uwierzył w swą śmierć?
   I wtedy ustał opór wewnętrzny i ustał ból głowy. Walka 
była skończona.
   - Znowu wszystko zniszczyłeś, Alfredzie! Chwilami ogarnia 
mnie wątpliwość, czy mi się uda - rozległ się głos 
dochodzący zewsząd jakby z megafonów rozstawionych na placu; 
jakby mówiły płyty chodnika, stragany, drzewa, jakby mówiły 
szare chmury listopadowe.
   - Kim ty jesteś? - powiedział Dyjak rozglądając się 
wokoło.
   - Jestem twoim powiernikiem. Powierzyłem sobie - to chyba 
będzie właściwy zwrot w twoim języku - powierzyłem sobie 
wszystkie twoje myśli. Jesteś... istniejesz we mnie.
   Dyjak rozglądał się niepewnie, stojąc na opustoszałej 
jezdni obok narysowanej kredą swojej sylwetki.
   - Nie szukaj mnie, nie mieszczę się w twoim świecie. 
Zdawałeś sobie sprawę z mojego istnienia, nazywając mnie 
podświadomością. Wiesz, to wtedy, gdy zgadywałeś rozwiązania 
bez liczenia; gdy trafiałeś rzucanym kamykiem bez celowania; 
gdy nie traciłeś równowagi idąc kompletnie zamyślony.
   - Bez sensu - mruknął Dyjak. - Odbija mi od wódy - 
odruchowo sięgnął po butelkę, ale opuścił rękę.
   - Nie przypuściłbyś, że podświadomość może być rośliną, 
żywą sondą międzygwiezdną? - ciągnął niewzruszenie głos. - 
Wytworzoną przez rasę, która może nie istnieć od dawna. Ja 
wędrowałem jako ziarno; jako niewiele więcej niż niezbędna 
informacja. Obudziło mnie do życia światło Słońca. Ujrzałeś 
mój rozwój i działanie. Zastałem twą planetę martwą; 
zastałem morze zerodowanych ruin i ani jednego organizmu 
żywego. Odnalazłem twoją czaszkę, zdołałem odtworzyć fragment 
twojej osobowości, trochę przeżyć, wspomnień... Próbowałem 
wyjaśnić jak, ale ty zauważyłeś tylko butelki na okładce.
   Dyjak obracał się w kółko, nie rozumiejąc.
   - Uczyniłem tobą część mojego mózgu - głos ciągnął dalej. 
- Istniejesz we mnie, a dzięki tobie istnieją ta dziewczyna 
w niebieskiej kurtce, mężczyzna z białą teczką, ta inna 
dziewczyna z dwoma podbródkami i staruszek, i policjanci.
   Błysk zrozumienia był nagły, jak uderzenie pałki.
   - Pieprzę! - wrzasnął Dyjak. - Ja nie chcę! Więc moje 
życie to program? Prawda?... Zwykły program komputera? 
Takiego pieprzonego "Meritum" z klawiszami naciskanymi 
spoconymi paluchami ucznia, co przed chwilą dłubał nimi w 
nosie? Po cholerę to zrobiłeś? Nie chcę!
   Pod Dyjakiem zmiękły kolana i uklęknął na mokrej jezdni. 
Pozycja embriona pomagała mu.
   - Alfredzie, nie mogłem inaczej. Celem mojego istnienia 
jest poznanie. Mam zrozumieć przyczyny waszego wyginięcia. A 
ty masz mi w tym pomóc. Dotąd wiem, że koniec waszego świata 
nastąpił wtedy, gdy tramwaj wiozący ciebie dojechał prawie 
do odejścia ulicy Helclów od Długiej...
   - Jaki tramwaj? Przecież szedłem pieszo... bzdura!
   - Bo nie wsiadłeś, tym razem - powiedział niepewnie 
Powiernik - przez to zmusiłeś mnie do ryzykownej 
ekstrapolacji otoczenia. To, w czym się obracasz, jest 
konglomeratem wspomnień z różnych lat. Tyle pamiętałeś. W 
tym mieście nie mieszkałeś od dawna. W kluczowym dniu 
przebywałeś tam przypadkiem, nie byłeś już wtedy 
nauczycielem... Nie chciałeś pamiętać późniejszego okresu 
życia.
   - Wyrzucili mnie za pijaństwo, co? - zgadywał Dyjak. 
   - Starałem się oszczędzić ci szoku, ale nie dałeś mi 
szansy - głos Powiernika wprawiał w drganie powietrze ulicy.
   - Dlatego te błędy, anachronizmy? - zapytał Dyjak. - Ale 
i ja częściowo odgadłem prawdę - kontynuował. - To, że nie 
żyję, i to, że ten świat jest moją własnością!
   Powiernik milczał.
   - Zaraz, ale przecież mnie i tak nie ma! Tylko przebieg 
prądu w obwodzie. To tylko ciąg zer i jedynek w pamięci 
komputera.
   - Alfredzie, każdy z nas to ciąg impulsów jego mózgu... 
ja też.
   - Nie! To tylko ja! Tylko ja wiem to na pewno - urwał 
Dyjak. - Dla ciebie... dla innych to przypuszczenie, jedna z 
hipotez. Ja nawet nie dowiem się, ile we mnie pozostało z 
prawdziwego Alfreda Dyjaka. Okrutnie mnie okaleczyłeś, 
Powierniku.
   - Dałem ci niemal nieśmiertelność, Alfredzie.
   - Dałeś substytut nieśmiertelności substytutowi
człowieka. Pozbawiłeś mnie nieśmiertelności, cholerny 
substytucie Boga!
   - Dlaczego wszystko to nazywasz substytutami?
   - Może masz trochę racji - odpowiedział po namyśle Dyjak. 
- Ciebie nie odróżnię od Boga: stworzyłeś mnie i władasz 
mną. Ale... ale nie dałeś mi, no, duszy, jeśli coś takiego 
istnieje.
   - Duszę? - Powiernik szukał chwilę odpowiedniego pojęcia 
w pamięci.
   - No, nie mogę jej mieć jako obiekt programu.
   - Wiesz, wyodrębniłem cię z siebie - odpowiedział po 
namyśle Powiernik. - To tak jak urodzić. Albo może jak przy 
rozdwojeniu jaźni.
   - Jednak jestem tylko ciągiem liczb. Czy duszę można 
zastąpić ciągiem liczb?
   Powiernik znów namyślał się.
   - A jeśli ten ciąg jest niezwykle długi? - odpowiedział 
pytaniem. - W liczbach jest wszystko... I spontaniczność. I 
decyzja. I myśl. Ja tak rozumiem duszę.
   - Nie wierzę ci. Czuję się obcy. Jestem tu obcy. To nie 
moje miasto, takie mroczne. Plątanina nieznanych mi ulic... 
Mylą mi się ich nazwy. To tak, jakby mnie tego wyuczono. 
Nieznane szczegóły sprzed lat. To wszystko jest mi tak obce. 
To miasto Alfreda Dyjaka, nie moje - umilkł.
   Znowu milczenie.
   - Proszę cię, pozwól mi odejść tam, gdzie odeszli inni 
ludzie!
   - Czy wierzysz, że odejdziesz tam, gdzie i oni?
   - Nie wiem, ale czuję się jednym z nich. Chcę sprawdzić, 
czy jestem człowiekiem, to znaczy, czy byłem człowiekiem. 
Nie chcę istnieć jako namiastka. Nie jestem w stanie ci 
pomóc, nie pamiętam żadnej katastrofy... Pozwól mi odejść za 
nimi - poprosił ciszej.
   - Na to masz zawsze czas - zauważył Powiernik.
   - Hm - mruknął Dyjak. - Niby racja - dodał po namyśle. - 
Powierniku, czy tylko mnie odtworzyłeś?
   - No wiesz, znalazłem sporo czaszek. Ale po odtworzeniu 
okazało się, że większość z tych ludzi nie nadawała się do 
nawiązania kontaktu. Dla nich do końca pozostałem 
podświadomością. Inni oszaleli zanim ich program dobiegł 
końca nie mogąc wytrzymać prawdy.
   - Czy jeśli ze mną ci nie wyjdzie, to odtworzysz kogoś 
innego?
   Powiernik chwilę milczał.
   - Mam jeszcze kilka niezłych czaszek - odpowiedział.
   - To dlaczego nie dasz mi spokoju? Zacznij z nimi.
   - Niewykluczone, że kiedyś tak zrobię. Chociaż obecnie 
myślę, że raczej nie... Ty rokujesz zbyt dobrze.
   - Zawrzyjmy umowę: umieść tych wszystkich ludzi w moim 
świecie. Tych normalnych - no, odtworzonych - ludzi. Pomogę 
ci dogadać się z nimi jako taki pośrednik. Może ktoś z nich 
będzie coś pamiętał.
   - Nie, nigdy tego nie zrobię - odpowiedział po namyśle 
Powiernik. - Przekroczyłoby to pojemność mojej pamięci. To 
nie jest możliwe. 
   - Więc aż po wieczność mam pozostać sam? Otoczony tylko 
moimi wymysłami? - głos Dyjaka stwardniał.
   Nie było odpowiedzi.
   - Powierniku! Powiedziałeś, że działasz, aby poznać 
prawdę.
   - Tak.
   - Co zrobisz, gdy ci nie uda się z żadną ze znalezionych 
czaszek? To znaczy, jeśli nie dowiesz się niczego? Czy 
zabierzesz się wtedy w przestrzeń? Na inną planetę? 
Wskrzeszać innych?
   - Nie jestem już zdolny do lotu. Pozostanę tu na zawsze. 
Będę szukać innych czaszek.
   - A inne, cholerne globy? Pogodzisz się z brakiem wiedzy 
o nich?
   - Wyślę w przestrzeń swoje nasiona. Swoje kopie.
   - A jak powiadomisz swoich twórców o swoich odkryciach?
   - To pytanie jest źle postawione. Ja gromadzę wiedzę. To 
jest moim celem. Mówiłem ci o tym.
   - On jest stuknięty - powiedział do siebie Dyjak. - To 
nie ma sensu: ten sen o świecie wygenerowany przez szalonego 
boga; podświadomość, która jest zepsutym komputerem; ta 
samotność... To za dużo - podjął decyzję. Wiedział, co 
zrobić.
   Rzeczywistość mieszała się i łamała. Chwilami otaczało go 
morze ruin, wśród których stało to dziwne stworzenie - 
Powiernik, niosące w swoich piszczelowatych ramionach 
czaszkę Dyjaka. Chwilami Dyjak znów klęczał na jezdni ulicy 
Długiej. Domyślił się, że są to skutki przeładowania pamięci 
Powiernika, która musiała być bliska zatkania. Gdy "Meritum" 
się zablokowało, należało je wyłączyć i programy były 
przerywane. To dawało szansę pokonania Powiernika: 
zakończenia programu, śmierci Dyjaka. Pamięć Powiernika była 
ograniczona, świadczyło o tym oszczędne otoczenie - 
istniejące tylko od strony, którą Dyjak powinien ujrzeć. 
Zatem wystarczało tak rozbudować otoczenie, aby zajęło całą 
pamięć, i tym samym zmusić go do przerwania programu. 
Rozwiązaniem była szara otchłań wewnątrz kiosku.
   - Nie rób tego! Nie jestem w stanie rozszerzać twojego 
świata bez końca! - zawołał Powiernik, potwierdzając 
trafność myśli Dyjaka. - Nie niszcz siebie!
   Dyjak w kilku susach dobiegł do kiosku. Był 
wydrążony jak poprzednio: wewnątrz nadal szara czeluść. Nie 
zdołał zakleić - pomyślał. Złożył się do skoku i runął
jak pływak na główkę w szarą mgłę wewnątrz. Zapadając się z 
rozpostartymi ramionami w nicość, usłyszał głos 
Powiernika:
   - Nie myśl, że wygrałeś, Alfredzie. To była głupota. Po 
co? I tak wkrótce musiałbym sam przerwać realizację. Po 
prostu ten ostatni dzień twojego życia trwałby nieco dłużej. 
Nie ustanę w moich próbach. A ty dostaniesz w prezencie 
kolejny, ostatni dzień życia. Stworzę dla ciebie tyle 
światów, ile dni upłynie, zanim Słońce, które mnie zasila, 
nie wypali się do reszty. Stopniowo poprawię błędy i 
niedokładności, które popełniłem tym razem. Ja jestem 
cierpliwy. W końcu się porozumiemy, a wtedy naprawdę stanę 
się twoim absolutnym powiernikiem, Alfredzie.

VIII  Alfred Dyjak, jak co dzień, wracał pośpiesznym krokiem 
z pracy do domu. Mijając skrzyżowanie Śląskiej z Lubelską 
gwałtownie zatrzymał się, gdyż przed nosem przejechał mu 
żółty, mały fiat.
   Wariat! - pomyślał Dyjak. Przepuścił jeszcze mikrobus 
policyjny i poszedł dalej. Po chwili jednak jego myśli 
skierowały się ku pracy w szkole. Przypomniał sobie, że 
uczniowie wyprosili dzisiaj, żeby nie robił klasówki.
   Jak im się to udało? - pomyślał o nich z uznaniem. - 
Nigdy nie zgadzam się na coś takiego. Może to i dobrze: nie 
będę musiał tego poprawiać.
   Był zmęczony i pomyślał, że mógłby na wieczór kupić 
butelkę wina. Zaczął się bawić, stawiając stopy na umyślone 
miejsca na płytach chodnika, mokrych po drobnym i chłodnym 
deszczu listopadowym.

Kraków, listopad 1987 - październik 1991

                                        Marek S. Huberath

                      MAREK S. HUBERATH
Pseudonim fizyka z Krakowa (ur. 1954), autora "Wrócieeś 
Sneogg, wiedziaam..." ("F" 8/87) i "Kary większej" ("NF" 
7/91). "Sneogg...", opowiadanie o uczuciowym i socjalnym 
dojrzewaniu mutantów, zajęło pierwsze miejsce w drugim 
konkursie literackim "Fantastyki". "Kara...", artystyczna 
wizja czyśćca i piekła, jest jednym z kandydatów "NF" do 
tytułu najlepszego opowiadania roku 1991.
   Akcja prezentowanego obecnie utworu dzieje się we 
współczesnej Polsce. Nie mamy wielu podobnych tekstów w 
naszej fantastyce - nie tylko ze względów cenzuralnych, choć 
musiały one odegrać dużą rolę. Krótkie, zapewne niepełne, 
przypomnienie udanych realizacji  polskiej "fantastyki 
realistycznej": "Koszmar" i "Jasnowidzenie inżyniera Szarka" 
Borunia, "Satelita" oraz "Wyjątkowo trudny teren" Zajdla, 
"Kwadrofoniczne delirium tremens" Oramusa, "Sanctus 
Cobylarius magister" Inglota, "Rondo" Babuli, "Człowiek z 
pociągu", "Jawnogrzesznica" i "Szosa na Zaleszczyki" 
Ziemkiewicza, "Wielka ucieczka" Goćka, "Muzykanci" 
Sapkowskiego, "Lepsza przeszłość" Pietruchy... Polskie 
realia, zwłaszcza ostatnio, bywały jednak wykorzystywane na 
różne sposoby w polskiej SF, a Huberath ciekawie poszerza to 
spektrum.  Otóż oprócz specialite de la maison - wizyjnej 
delirki (pokrewnej tej z opowiadania Oramusa) - zjawia się w 
jego tekście przejmujący powiew Dickowskiej grozy i 
tajemnicy.  
   Proszę więc nie wyrokować pochopnie na temat aktualnej 
literackiej formy Huberatha, zanim nie doczytacie Państwo 
tego opowiadania do końca.
                                                    (mp)

