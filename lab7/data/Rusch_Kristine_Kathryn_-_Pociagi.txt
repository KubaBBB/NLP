Autor: Kristine Kathryn Rusch
Tytul: Pociągi

(Trains)

Z "NF" 9/92

Najwcześniejszym wspomnieniem dzieciństwa Korynny były 
pociągi. Wielkie i czarne, plujące dymem i popiołem, mełły 
metal w żarnach kół i szyn. Nie były to opływowe maszyny, 
które miały dopiero nadejść i w dziesięć lat później spiąć 
wybrzeża kontynentów, lecz starodawne, urzekające pociągi z 
bajki. Z pociągami zaś zawsze kojarzyła Silasa, chociaż 
spotkała go dopiero kiedy skończyła czternaście lat.
   Biegła ulicą miasteczka. Byle dalej od domu. Jej długa 
spódnica była poplątana, włosy w nieładzie, a ona uciekała 
przed ojczymem i jego natrętnymi dłońmi. Od kiedy urosły jej 
piersi i pojawiła się krew, jego ręce zrobiły się jakby 
dłuższe i bardziej wymagające i niejednokrotnie pocierał 
swoim kroczem o jej. Nie powiedziała o tym nikomu. Zagroził, 
że zrobi jej krzywdę, jeśli się komuś poskarży. Znosiła więc 
jakoś te jego ręce i obłapianie czekając dnia swego ślubu, 
kiedy inny mężczyzna wybawi ją od tego wszystkiego.
   Biegnąc jakimiś schodami w górę potknęła się i nagle 
znalazła się na peronie stacji kolejowej. W oddali zobaczyła 
chmurę dymu oznajmiającą nadjeżdżający parowóz. Odwróciła 
się, by zbiec z powrotem w dół, lecz jej spódnica zahaczyła 
o coś i nagle Korynna wylądowała jak długa na torach. 
Spojrzała w stronę pociągu. Jakiś mężczyzna ubrany w czarny 
garnitur siedział na zderzaku i brzdąkał na banjo. Widok ten 
zupełnie ją zahipnotyzował; zapomniała, że ma się podnieść.
   Dopiero wiele lat później zrozumiała, że to był Silas.
   I wtedy ktoś chwycił ją za bluzkę. Materiał rozdarł się, 
a ona zaparła mocno rękami o drewniane podkłady. Ojczym. 
Szedł za nią, a teraz miał ją zawstydzić tutaj, na oczach 
wszystkich, na oczach mężczyzny z banjo. Jakaś ręka chwyciła 
ją pod pachę pocierając o pierś i wyciągnęła na peron. 
Korynna upadła na plecy. Pociąg przejechał z hukiem tuż 
obok. 
   Nie było żadnego mężczyzny na zderzaku. Wymyśliła go sobie. 
   I o mało nie zginęła.
   - W porządku?
   Spojrzała w górę, na jakąś usmoloną twarz. Wpatrzone w 
nią oczy były zielone, obwiedzione długimi, gęstymi rzęsami.
   - Nic ci nie jest?
   - Myślę, że wyszło ze mnie całe powietrze - z trudem 
wydobyła z siebie głos. Była zdyszana i znużona. Zawinął ją 
w jakiś płaszcz zdjęty z pobliskiej ławki. Spojrzała w dół 
po sobie. Przez porozrywaną bluzkę widać było jej ciało. 
Lewą ręką zebrała płaszcz.
   - Dziękuję - powiedziała.
   - Mało brakowało.
   Przytaknęła.
   Usiadł obok niej. Pachniał węglem i dymem palonego 
drewna.
   - Jestem Natan.
   - Korynna - odpowiedziała i uśmiechnęła się swym 
najpiękniejszym uśmiechem.

Upłynęło prawie siedem lat, zanim znowu spotkała Silasa. 
Natan wyjechał poprzedniego wieczora na jeden ze swych 
objazdów trakcji. Korynna pozapinała guziki przy rękawach 
sukni. Ślady na ramionach już zblakły, lecz ciągle były 
widoczne. Dotknęła znaku na policzku. Jeśli założy kapelusz, 
nikt nie zauważy.
   Nachyliła się do zniekształcającego lustra. Natana nie 
będzie tydzień. Tydzień bez krzyku i pięści miażdżącej ją 
nawet wtedy, gdy nie zrobiła nic złego. Czasami miała 
wrażenie, że mężczyźni najgłośniej przemawiają rękami, 
wiedziała jednak, że jest inaczej. Jej prawdziwy ojciec 
nigdy jej nie tknął. Był uczciwym człowiekiem i poległ z 
honorem. Na dowód tego otrzymał medal od prezydenta 
Lincolna.
   Korynna wzięła koszyk na rękę, a na głowę założyła jeden 
ze swych najładniejszych czepeczków. Sukienka była trochę 
spłowiała i chyba za ciepła jak na lato, ale musiała 
wystarczyć. Córeczka spała i miała jeszcze spać kilka 
godzin. Korynna wychodziła i nie dbała o to, co 
powiedziałby Natan.
   Ranek był świeży i czysty, jeszcze nie upalny, chociaż 
powietrze przenikał stęchło-słodki zapach stajni. Jakiś koń, 
którego nigdy przedtem nie widziała, przywiązany był przed 
bankiem; przed sklepem drugi. Przyglądała im się przechodząc 
obok. Oba jabłkowite, tak bardzo do siebie podobne, że 
jeden wydawał się odbiciem drugiego.
   - Zadziwiające stworzenia, prawda?
   Korynna obróciła się gwałtownie, zaskoczona miękką barwą 
barytonu. Przed sklepem, na grubo ciosanej ławce, siedział 
mężczyzna. Kapelusz z szerokim rondem ocieniał jego twarz. 
Jedną nogę założył na drugą, na kolanach zaś spoczywało 
banjo.
   - Ależ mnie pan zaskoczył - powiedziała Korynna.
   - Nie bardziej niż pani mnie. - Zdjął kapelusz. Jego 
włosy były kruczoczarne, a cera koloru pszenicy. Oczy 
rzucały iskierki. Ich błękit przypominał barwę porannego 
nieba. - O, widzę, że nosi pani obrączkę.
   Korynna wyciągnęła przed siebie lewą rękę. Szeroka, złota 
obrączka wydawała się pozbawiona blasku, lecz wiążąca. 
Niemal czuła, jak zaciska się na jej palcu.
   - Jestem Silas. - Skinął głową.
   - Korynna.
   - Trochę za ciepło na suknię z długimi rękawami, Korynno.
   Oblała się rumieńcem i szybko odwróciła głowę, aby nie 
zobaczył. Uwaga była aż nazbyt celna. Wiedział, co ukrywały 
jej długie rękawy.
   - Idę po zakupy - powiedziała.
   Dotknął jej dłoni. Czubki palców miał stwardniałe, ale 
reszta skóry była delikatna. Wyszarpnęła rękę.
   - Porządna chrześcijanka porozmawiałaby spokojnie.
   Jego oczy peszyły ją. Zbyt dużo było w nich inteligencji. 
Nic nie mogło umknąć jego uwagi.
   - Nie jestem porządną chrześcijanką - powiedziała.
   Każdy inny mężczyzna wziąłby te słowa za odprawę, lecz 
Silas zdawał się słyszeć prawdę, którą ukrywały.
   - Możesz więc zdjąć tę obrączkę - powiedział - i nic to 
nie zmieni.
   Uśmiechnęła się.
   - Jesteś śmiały, Silasie.
   - A ty samotna. - Wstał, ujął banjo za gryf. - Pozwól, że 
zaprowadzę cię do domu i zrobię ci coś do jedzenia.
   - Bardzo dziękuję - powiedziała przesuwając się bliżej 
drzwi sklepu - ale muszę zrobić zakupy.
   Potrząsnął głową.
   - Poczekaj z tym lepiej. Pani Stevens zmarła o świcie.
   Korynna zesztywniała. Pani Stevens, która prowadziła 
sklep, rzeczywiście była chora, ale nie aż tak poważnie.
   - Byłeś w środku?
   - Tak. - Przełożył banjo przez plecy i zszedł ze schodów, 
dotykając boku jabłkowitego konia. - Banjo i ja znamy się 
trochę na czarach. Nasza magia uśmierza ból.
   - Oczywiście - powiedziała Korynna idąc za nim. - 
Podobnie jak zdjęcie obrączki unieważnia małżeństwo.

Natan wrócił tydzień później. Kuchenne drzwi otworzyły się z 
hukiem wyrywając Korynnę ze snu. Skuliła się pośrodku łóżka. 
Usłyszała jego ciężkie kroki. Wiedziała, że odtąd Silas nie 
będzie dzielił jej łoża.
   - Korynna? - zagrzmiał głos Natana, choć nieco 
bełkotliwie. - Zaraz cię znajdę, kocmołuchu.
   Kocmołuch. Nowy epitet. Zadrżała i otuliła się szczelniej 
okryciem. Na jej miejscu odważniejsza kobieta wyjęłaby 
rewolwer, który Silas zostawił w bieliźniarce.
   - Nie po to wyjeżdżam, żeby moja żona sypiała z jakimś 
lalusiem.
   Leżała nieruchomo. Był zły i pijany. Ostatnim razem omal 
jej nie zabił. Wyszła z łóżka i wygładziła na sobie koszulę, 
tę samą, którą nosiła czekając na Silasa. Jej stopy szurały 
po nierównej, drewnianej podłodze, kiedy szła do 
bieliźniarki.  
   W holu zabłysło światło. Maxine zapłakała przez sen. 
Korynna otworzyła szufladę szafki i szukała po omacku 
pomiędzy bielizną, aż namacała kolbę rewolweru. W drzwiach 
stanął mężczyzna, chociaż Korynna widziała tylko zarys 
postaci na tle światła.
   - Dziwka.
   Wzięła głęboki wdech i wyjęła rewolwer z szuflady. 
Trzęsła się trzymając go w obu rękach.
   - Zostaw mnie w spokoju.
   - Przeklęty kocmo... - Ostry trzask odbił się echem, 
postać w drzwiach skuliła się i powoli zaczęła osuwać na 
podłogę. Ciągle drżąc Korynna trzymała rewolwer, a smuga 
dymu unosiła się z lufy.
   - Mamusiu! Mamo! - krzyczała Maxine.
   - Powiedz jej, że nic się nie stało. - Głęboki baryton 
zabrzmiał z holu.
   - Silas! - Korynna nigdy jeszcze nie czuła takiej ulgi. 
Jezu, a więc to Silas powstrzymał Natana. Już się bała, że 
to ona zrobiła.
   - Mamo!
   - Już dobrze, Maxi. Mamusia już do ciebie idzie. - 
Odłożyła rewolwer do bieliźniarki i wyszła do holu. Na 
podłodze stała lampa, a obok niej leżał Natan. Z jego piersi 
sączyła się krew. Silas pochylał się nad nim, banjo miał 
przewieszone przez plecy.
   - Czy on nie żyje? - zapytała Korynna.
   Silas przytaknął. Przełożył banjo do przodu i zaczął 
dotykać strun, chociaż Korynna prawie wcale nie słyszała 
dźwięków.
   - Weź Maxine - powiedział.
   Poszła do pokoju córeczki. Mała zanosiła się od płaczu, 
zachłystując się łzami i szlochając. Korynna wzięła ją na 
ręce, czując zmieszane zapachy dziecięcego snu i strachu. 
Pogładziła ją po włosach.
   - Już dobrze - szeptała i z każdą nutą zaczynała wierzyć, 
że tak jest.
   W końcu wyszła razem z Maxine do holu. Silas spojrzał na 
nią zdziwiony. Dotknął jej twarzy, skinął głową uznając, że 
już się uspokoiła i powiedział:
   - Muszę odejść.
   Spokój prysł. Korynna zesztywniała, a z nią Maxine.
   - Nie - wyszeptała Korynna. - Nie możesz mnie teraz 
zostawić.
   Przyglądał się jej dłuższą chwilę.
   - Lubię cię, Korynno.
   - Więc zostań - powiedziała.
   - Nie mogę.
   Spojrzała na ciało Natana, potem rozejrzała się po domu, 
który nigdy nie był domem, lecz miejscem cierpień i gwałtu. 
Wybór był łatwy.
   - Pójdę z tobą.
   - Zwykle podróżuję sam. Nigdy dotąd nie pozwoliłem nikomu 
iść ze mną. - Trącił leniwie struny banjo. Dźwięki 
przyprawiły Korynnę o dreszcze. W końcu westchnął. - Są trzy 
zasady, których musisz przestrzegać. Nie zadawaj pytań. Myśl 
przede wszystkim o sobie.
   - To dwie - powiedziała, przestraszona, że stwierdzenie 
to zbyt bliskie jest pytania.
   - Śmiało - uśmiechnął się. - Ostatnie pytanie, zanim 
zaczniemy to wszystko.
   - Jaka jest trzecia zasada? - Korynna przełknęła ślinę.
   - Kiedy wychodzę, nie idź za mną. Czekaj, aż wrócę.
   Korynna uśmiechnęła się i przytuliła mocniej córeczkę.
   - Myślę, że to mi się uda - powiedziała.

Kochali się, a potem Korynna leżała na swojej części łóżka 
wpatrując się w połyskujące w ciemności banjo. Wiedziała, że 
przed świtem Silas wymknie się z łóżka, chwyci banjo i 
zniknie na kilka godzin. Czasami wychodził w czasie 
posiłków, a czasem nie wracał do domu wcale. O nic go nie 
pytała, ale raz, tylko raz, na samym początku, dostrzegł 
pytający wyraz jej oczu.
   - Sam obsługuję całą Nevadę - powiedział tak, jakby to 
było wytłumaczenie. - Robi się ciężko.
   Ciężko, jej też. Korynna ciągle zastanawiała się, gdzie 
on jest i co robi. Natomiast pieniędzy zawsze było dosyć, aż 
nadto. Silas powiedział, że będzie ich miała pod dostatkiem, 
nawet gdyby nigdy nie wrócił.
   Zawsze mówił tak, jakby miał nigdy nie wrócić.
   Poczekała, aż jego oddech stał się równy i głęboki, wtedy 
wstała. Poczuła pod nagimi stopami miękki chodnik i uklękła 
przed banjo. Przez cały czas, kiedy była z Silasem, ani razu 
nie dotknęła instrumentu.
   Z bliska wydawał się jeszcze bardziej błyszczący, chociaż 
światło księżyca padało daleko, kładąc się smugą przez 
łóżko. Wyciągnęła rękę i palcami przesunęła po zaokrąglonym 
kształcie. Poczuła pod ręką szorstkość i ciepło, jakby 
dotykała żywej istoty.
   - Korynno?
   Obróciła się. Światło księżyca padało na Silasa, jego 
potargane włosy i nagi tors owinięty prześcieradłami. - Kim 
to jest, Silasie? - zapytała. - Czym jest to banjo?
   - To czarodziejski instrument, Korynno - powiedział z 
cichym westchnieniem. - Przynosi odpoczynek, spokój i 
ukojenie tym, którzy je słyszą.  
   - Nigdy go nie używasz, żeby mnie ukoić - powiedziała 
Korynna.
   - Owszem, użyłem jeden raz. - Przejechał ręką przez gęste 
włosy. - Kiedy Natan umarł.
   - Nie byłam spokojna - banjo pulsowało pod jej ręką - bo 
miałeś zamiar odejść.
   - Tak naprawdę, Korynno - znowu westchnął - ciało 
znajduje pełne ukojenie tylko raz.
   Błysk zrozumienia przemknął jej przez głowę. Mówił o 
śmierci. Tamtej nocy Silas przyszedł do Natana, nie do niej. 
Nagle zrozumiała skąd tyle smutku w jego głosie. Obiema 
rękami zakryła sobie usta.
   - Silasie - powiedziała - przepraszam. Nigdy więcej tego 
nie zrobię. Obiecuję. Nigdy...
   Potrząsnął głową i wstał z łóżka. Naciągnął na siebie 
spodnie.
   - Kocham cię - powiedział.
   Wstała i wyciągnęła do niego ręce. Jej palce prześliznęły 
się obok jego ramienia - a może po prostu odsunął się od 
niej, żeby pozapinać koszulę. 
   - Ja też cię kocham - powiedziała. - Obiecuję. Nigdy 
więcej nie zapytam już o nic. Tylko zostań, dobrze?
   Podniósł banjo.
   - Zobaczysz mnie jeszcze - powiedział.
   Lecz kiedy tak siedziała sama w ciemności, uświadomiła 
sobie, że nie była to ta sama co zawsze obietnica powrotu. 
Obiecał zaledwie, że zobaczy go jeszcze.
   Ale czekać musiała bardzo długo, całe dziesięć lat.

Korynna stała w tłumie ludzi. Maxine nie chciała z nią 
przyjść.
   - Po co mam oglądać jakiś stary, głupi, żałobny pociąg? - 
powiedziała. Dziewczyna miała teraz piętnaście lat. Kiedy 
Korynnę matka zabrała na spotkanie żałobnego pociągu po 
śmierci prezydenta, miała tylko pięć lat. Śmieszne, jak 
życie się powtarza, dorzucając tylko to i owo, w miarę 
upływu czasu.  
   Nadjeżdżający pociąg zwolnił. Lokomotywa i wagony 
przybrane były w czerń. Flagi zwisały jakby i one były w 
żałobie. Nigdy wcześniej nie przyszło jej do głowy, jak 
bardzo pociąg przypomina trumnę.
   Miał tylko przejechać powoli, tak, aby każdy zdążył 
wyszeptać słowa pożegnania dla prezydenta McKinleya, którego 
powaliła kula mordercy. Lecz z sykiem pary i zgrzytem 
hamulców pociąg stanął. Tłum zamarł w bezruchu.
   Z platformy zszedł mężczyzna. Był wysoki i wątły, przez 
plecy miał przewieszone banjo.
   - Silas - szepnęła Korynna.
   Zobaczył ją i uśmiechnął się.
   - Wcale się nie zmieniłeś - powiedziała.
   Lata nie tknęły go, chociaż dodały zmarszczek jej oczom i 
srebrnych pasm jej włosom.
   - Wiem. - Stanął obok Korynny, dość blisko, nie tak 
jednak, by mogli się dotknąć. - I tak samo będę wyglądał w 
dniu, w którym umrzesz. 
   - Chcę, żebyś był przy mnie - powiedziała, mając na myśli 
teraz, mając na myśli zawsze.
   - Będę. Żebyś nie wiem gdzie odjechała, będę tam. - 
Sięgnął w jej stronę, tak, jakby chciał ją pocałować, lecz 
nagle powstrzymał się. Ze smutkiem opuścił wzrok. Otarł się 
o stojącego obok mężczyznę i ruszył w stronę pociągu.
   - Silasie - krzyknęła Korynna, chwytając jego rękę. Tym 
razem jej palce przeszły przez niego, jakby w ogóle go tam 
nie było.
   Szedł dalej. Kiedy lokomotywa zaczęła sapać nabierając 
mocy schwycił metalową poręcz przy schodach.
   - Bądź silna - powiedział. - Właśnie to zawsze w tobie 
podziwiałem, Korynno. Jesteś silna.
   Po czym zniknął. Pociąg ruszył, koła zaskrzypiały, a 
dźwięki tłumu zaczęły docierać do jej uszu. Przyciszone 
rozmowy, szlochania, gdzieniegdzie westchnienie. Starszy pan 
koło niej gwałtownie złapał powietrze. Korynna utkwiła wzrok 
we flagach ostro odcinających się na tle czarnych, żelaznych 
boków pociągu.
   Starszy pan ponownie złapał z trudem powietrze. Odwrócił 
się. Miał siną twarz i trzymał się za pierś.  
   - Co się dzieje? - ktoś krzyknął.
   - Umiera - powiedziała Korynna. Mężczyzna osunął się na 
ziemię. Otoczyli go ludzie. Korynna rozluźniła mu koszulę. 
Wyciągnął do niej ręce wydając ostatnie tchnienie.
   Za nią rozległ się zawodzący gwizd pociągu.
   Odwróciła się. Pomimo bólu w sercu nie płakała patrząc, 
jak w szarej mgle rozpływa się ostatni wagon.
   Wiedziała, że zobaczy Silasa jeszcze jeden raz.

                                   Przełożyła Ewa Łodzińska

                    KRISTINE KATHRYN RUSH
Amerykańska pisarka i od roku redaktor naczelny magazynu 
"Fantasy and Science Fiction". Jedna z czołowych postaci 
młodego pokolenia amerykańskiej SF. Pisze nostalgiczną prozę 
dotykającą problemów podstawowych, technika zupełnie jej nie 
interesuje, co w ogóle jest charakterystyczne dla młodych 
autorów uprawiających ten gatunek. Wkrótce przedstawimy jej 
dłuższy utwór.
                                                     (DM)
