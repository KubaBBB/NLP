Autor: Gunnar Gallmo
Tytul: Baśń o Międzygalaktycznym Wieśniaku

(La fabelo pri la intergalaksia komparano)

Z "NF" 4/95


   Kiedyś, kiedyś był sobie mały system słoneczny, którego 
słońce miało wkrótce eksplodować, z czym, jak wiadomo, 
naprawdę nie ma żartów.
   Wokół małego słońca, które miało wkrótce eksplodować, 
krążyły dwie planety, zamieszkane przez walecznych śmiałków, 
co do jednego wykształconych w mieście, a ponadto jeszcze 
asteroid wieśniaków. Pewien jego mieszkaniec odbył kiedyś 
wyprawę na sąsiedni bezludny asteroid i z tego powodu zwano 
go Międzygalaktycznym Wieśniakiem. Każdego ranka 
Międzygalaktyczny Wieśniak wstawał bardzo wczesną porą i 
kierując czujne spojrzenie ku drżącemu słońcu na 
wysokościach doił byki (pozostali wieśniacy woleli doić 
krowy).
   Tymczasem na miejskich planetach ludzie łamali sobie 
głowy, snuli projekty i przyznawali fundusze na badania, 
które dałyby odpowiedź na pytanie, jak uniknąć usmażenia 
przez słońce, mające wszak wkrótce eksplodować. A wspólna 
dla obu planet Akademia Nauk ogłosiła dekretem, że 
ktokolwiek rozwiąże ten problem, dostanie za żonę córkę 
przewodniczącego wspólnej dla obu planet Akademii Nauk 
(przykre to, drogi czytelniku, ale właśnie tak zaślepiona w 
sprawach płci była rzeczona akademia; nie wiń mnie za to, 
gdyż jedynie przytaczam fakty) i będzie mógł (z pewnością 
nie "mogła", gdyż w swym zaślepieniu akademia owa nie 
dopuszczała możliwości, by jakakolwiek kobieta była w stanie 
tego dokonać) otrzymać do wykorzystania w ściśle prywatnych 
celach połowę funduszy badawczych przewidzianych na 
wszystkie projekty.
   Wkrótce treść dekretu stała się znana na asteroidzie 
wieśniaków. Poznał ją także Międzygalaktyczny Wieśniak i 
zaczął również dumać, kierując czujne spojrzenie ku drżącemu 
słońcu na wysokościach.
   W owym czasie mieszkał na tym asteroidzie pewien mędrzec, 
będący dalekim znajomym Międzygalaktycznego Wieśniaka. Nasz 
bohater podążył więc do mędrca i spytał go, czy potrafi coś 
wymyślić.
   - Nie - odparł tamten, kierując czujne spojrzenie ku 
drżącemu słońcu na wysokościach. - Tego, niestety, nie 
potrafię. Znam tylko jeden sposób, ale niewykonalny. Musisz 
bowiem wiedzieć, że na wschód od Mgławicy Andromedy, a na 
zachód od Obłoków Magellana znajduje się czarna dziura, w 
tej zaś czarnej dziurze znajduje się nieznany pierwiastek 
chemiczny, który ma taką dziwną moc, że w zetknięciu z jaką 
bądź planetą rozpuszcza jej skorupę i odsłania płaszcz, 
zamieniając w ten sposób planetę w nowe małe słońce; co 
więcej, posiadacz tego pierwiastka może wywoływać 
protuberancje, aby za ich pomocą kierować nowym słońcem 
wedle własnej woli. Gdybyśmy mogli ściągnąć tutaj ten 
pierwiastek i umieścić go na jednej z miejskich planet,  
następnie umieścić nasz asteroid na orbicie okalającej tę 
planetę, a potem wyprowadzić ją, a więc i nas, poza nasz 
skazany na obumarcie system słoneczny, problem przestałby 
istnieć.  
   Musi jednak wiedzieć także - ciągnął mędrzec - że nikt 
wchodzący do czarnej dziury nie może już się z niej 
wydostać, ponieważ w czarnej dziurze mieszka chochlik 
grawitacyjny, który chwyta każdego przybysza i trzyma go tak 
mocno, że przybyszowi nigdy nie uda się wyswobodzić, chyba 
że powie dokładnie to, czego akurat chochlik sobie życzy. 
Tego zaś dotąd nie potrafił nikt i ponad wszelką wątpliwość 
nikt nie będzie potrafił dopóty, dopóki w naszym 
wszechświecie jest choćby odrobina ciepła.
   (Nie wiń mnie i tym razem, drogi czytelniku, za zawiły 
słowiański styl w tym cytacie. Nie jestem Słowianinem, ale 
mędrzec podawał się za potomka Dostojewskiego, który jego 
zdaniem zawsze mówił w ten sposób po esperancku. A ponieważ 
o ile wiem, Dostojewski nigdy nie mówił po esperancku, nie 
mogę oskarżyć mędrca o kłamstwo.)
   - Może zatem ja - odezwał się wieśniak - zdołam 
powiedzieć chochlikowi dokładnie to, czego chce.
   - Ech, gadasz, co ci podszeptuje twój słaby umysł - rzekł 
mędrzec.
   Ale Międzygalaktyczny Wieśniak nie pozwolił się speszyć. 
Wsiadł do swojej małej sondy kosmicznej, po czym udał się we 
wskazane przez mędrca miejsce na wschód od Mgławicy 
Andromedy, a na zachód od Obłoków Magellana, i spotkał tam 
żonę chochlika grawitacyjnego, która właśnie piekła chleb.
   - Pokój wszelkich duchów międzygalaktycznych z tobą - 
powiedział.
   - Kim jesteś? Kto odważa się wejść do naszej czarnej 
dziury? - spytała żona chochlika grawitacyjnego.
   - Jestem lichą próbką gatunku Homo sapiens, przybyłą z 
systemu słonecznego, którego słońce ma wkrótce eksplodować, 
z czym, jak wiadomo, naprawdę nie ma żartów! - odrzekł 
Międzygalaktyczny Wieśniak.
   - Tutaj też nie ma żartów - powiedziała żona chochlika - 
bo kiedy wróci mój mąż, natychmiast cię pochwyci i będzie 
trzymał tak mocno, że nigdy nie uda ci się wyswobodzić, 
chyba że powiesz dokładnie to, czego akurat sobie życzy. 
Tego zaś dotąd nie potrafił nikt i ponad wszelką wątpliwość 
nikt nie będzie potrafił dopóty, dopóki w naszym 
wszechświecie jest choćby odrobina ciepła.
   - Może zatem ja - odezwał się wieśniak - zdołam 
powiedzieć twojemu mężowi dokładnie to, czego chce.
   - Ech, gadasz, co ci podszeptuje twój słaby umysł - 
burknęła żona chochlika. - Podoba mi się jednak twoja 
odwaga. Tam w kącie jest piąty wymiar. Ukryj się w nim, a 
potem zobaczymy, może ci jakoś pomogę.
   Międzygalaktyczny Wieśniak natychmiast zrobił, co mu 
kazano, i dobrze że się nie ociągał, bo po chwili chochlik 
grawitacyjny przekroczył próg i zaczął nieufnie węszyć.
   - Tfu - powiedział. - Cuchnie tu gatunkiem Homo sapiens!
   - To dlatego - odparła jego żona - że piekę z mąki 
zrobionej z tego astronauty, którego tu wciągnęło i 
rozerwało na cząstki elementarne.
   - Czyżby? - mruknął chochlik grawitacyjny. - Hę! - 
mruknął powtórnie. - No tak - mruknął jeszcze raz. - Będzie 
dobry chleb.
   - Tymczasem powiedz mi coś, proszę - ciągnęła żona. - 
Łamię sobie nad tym głowę dniami i nocami, jeśli w ogóle w 
czarnej dziurze można mówić o dniach i nocach, w każdym 
razie nie daje mi to spokoju.
   - O cóż chodzi? - spytał chochlik grawitacyjny.
   - Widzisz - odezwała się znów jego żona. - Ilekroć ktoś 
tutaj wchodzi, natychmiast chwytasz go i trzymasz tak mocno, 
że nigdy nie uda mu się wyswobodzić, chyba że powie dokładnie 
to, czego akurat sobie życzysz, tego zaś dotąd nie potrafił 
nikt i ponad wszelką wątpliwość nikt nie będzie potrafił 
dopóty, dopóki w naszym wszechświecie jest choćby odrobina 
ciepła. Co jednak właściwie chcesz usłyszeć?
   - Wyjawię ci to - rzekł chochlik grawitacyjny. - Ale 
musisz mi najpierw przyrzec, że nigdy nikomu tego nie 
zdradzisz.
   - Przyrzekam - zgodziła się żona.
   - Ponieważ jednak jesteś chochlicą - mówił dalej chochlik 
grawitacyjny - i ponieważ my, chochliki, nie mamy zwyczaju 
dotrzymywać danego przyrzeczenia, musisz też przyrzec, że 
dotrzymasz przyrzeczenia.
   - I to przyrzekam - powiedziała żona.
   - No, dobrze - rzekł chochlik grawitacyjny. - Poznaj więc 
moje życzenie. Chcę wiedzieć, ile wynosi liczba pi z 
dokładnością do stu tysięcy miejsc po przecinku, bo dręczy 
mnie to nieznośnie od czasu, gdy byłem paskudnym chochliczym 
oseskiem.
   - Uhaha! - wykrzyknął Międzygalaktyczny Wieśniak ze swej 
kryjówki w piątym wymiarze.
   - Kto i skąd woła tutaj "uhaha"? - spytał chochlik 
grawitacyjny.
   - Woła licha próbka gatunku Homo sapiens, przybyła z 
systemu słonecznego, którego słońce ma wkrótce eksplodować, 
z czym, jak wiadomo, naprawdę nie ma żartów! - odrzekł 
Międzygalaktyczny Wieśniak.
   - Więc to ty cuchnąłeś, nie mąka - stwierdził chochlik 
grawitacyjny.
   - Zawsze tak mówiono nam, wieśniakom - powiedział 
Międzygalaktyczny Wieśniak. - Ale mnie to już od dawna nie 
gniewa.
   I wyszedłszy z piątego wymiaru, pokazał się chochlikowi 
grawitacyjnemu, który natychmiast go pochwycił i trzymał tak 
mocno, że wieśniakowi nigdy nie udałoby się wyswobodzić. A 
chochlik kazał sobie powiedzieć dokładnie to, czego akurat 
sobie życzył.
   - To trochę potrwa - powiedział Międzygalaktyczny 
Wieśniak. - To znaczy trochę potrwa wypowiadanie liczby pi 
z dokładnością do stu tysięcy miejsc po przecinku.
   - Och - powiedział chochlik grawitacyjny. - A więc 
podsłuchałeś, że to właśnie chcę usłyszeć?
   - Owszem - przyznał Międzygalaktyczny Wieśniak. 
   - Trudno - powiedział chochlik grawitacyjny. - Bierz się do 
roboty! Jeśli nie powiesz mi, ile wynosi liczba pi z 
dokładnością do stu tysięcy miejsc po przecinku, nigdy stąd 
nie wyjdziesz.
   - Ale, ale - zainteresował się Międzygalaktyczny 
Wieśniak. - Gdzie są ci wszyscy, którzy nigdy stąd nie 
wyszli?
   - Zjadłem ich - rzekł chochlik grawitacyjny.
   - Czyżby? - mruknął Międzygalaktyczny Wieśniak. - Hę! - 
mruknął powtórnie. - No tak - mruknął jeszcze raz.
   Po tych słowach zaraz zaczął przepowiadać chochlikowi 
pierwsze sto tysięcy miejsc dziesiętnych liczby pi, bo taka 
właśnie była jego ulubiona rozrywka, kiedy w dzieciństwie 
spędzał długie godziny na pasaniu bydła.
   Chochlik grawitacyjny tak się ucieszył, tak rozradował, 
że zatańczył z Międzygalaktycznym Wieśniakiem w koło, a 
potem puścił go i spytał, jaką przysługą może się 
odwzajemnić.
   - Możesz wypluć z siebie wszystkich ludzi, których 
wcześniej pochwyciłeś i zjadłeś - odrzekł Międzygalaktyczny 
Wieśniak.
   - Gdybym to zrobił - powiedział chochlik grawitacyjny - 
gęstość zaludnienia przekroczyłaby wszelką miarę.
   - Czyżby? - mruknął Międzygalaktyczny Wieśniak. - Hę! - 
mruknął powtórnie. - No tak - mruknął jeszcze raz. - Wobec 
tego nie musisz.
   Potem wyszedł z czarnej dziury, ale zaraz wszedł do niej 
znowu, bo przecież całkiem zapomniał, że ma wziąć z sobą 
nieznany pierwiastek chemiczny.
   - To znowu ty? - spytał chochlik grawitacyjny, widząc 
wchodzącego Międzygalaktycznego Wieśniaka. - Czego tym razem 
chcesz?
   - Ja tylko o czymś zapomniałem - wyjaśnił 
Międzygalaktyczny Wieśniak.
   - O czym takim? - spytał chochlik grawitacyjny.
   - Całkiem zapomniałem, że mam wziąć z sobą nieznany 
pierwiastek chemiczny, który ma taką dziwną moc, że w 
zetknięciu z jaką bądź planetą rozpuszcza jej skorupę i 
odsłania płaszcz, zamieniając w ten sposób planetę w nowe 
małe słońce; co więcej, posiadacz tego pierwiastka może 
wywoływać protuberancje, aby za ich pomocą kierować nowym 
słońcem wedle własnej woli.
   - Nie mam tutaj takiego pierwiastka - powiedział chochlik 
grawitacyjny.
   - Chyba jednak masz - sprzeciwił się Międzygalaktyczny 
Wieśniak - bo wiem to od mędrca z mojego asteroidu.
   - No, mam czy nie mam - rzekł chochlik grawitacyjny - ty 
i tak nie możesz go dostać.
   - Chyba jednak mogę - powiedział Międzygalaktyczny 
Wieśniak - bo inaczej wpadnę w straszliwy gniew.
   - I co zrobisz - spytał chochlik grawitacyjny - kiedy 
wpadniesz w ten straszliwy gniew?
   - Kiedy wpadnę w ten straszliwy gniew - odrzekł 
Międzygalaktyczny Wieśniak - zetnę ci głowę.
   - A czymże to zetniesz mi głowę, kiedy wpadniesz w ten 
straszliwy gniew? - spytał chochlik grawitacyjny.
   - Mieczem, który noszę u pasa - odrzekł Międzygalaktyczny 
Wieśniak.
   - Wcale nie widzę miecza u twojego pasa - stwierdził 
chochlik grawitacyjny.
   - Hm, w takim razie musiałem go zostawić w domu - 
przyznał Międzygalaktyczny Wieśniak. - Ale nie ma to 
większego znaczenia, bo przemoc i tak nigdy nie rozwiązuje 
problemów. Zamiast grozić powiedzmy więc lepiej na przykład, 
że jeśli nie dasz mi tego chemicznego pierwiastka, wyliczę 
jeszcze raz sto tysięcy miejsc dziesiętnych liczby pi, ale w 
odwrotnym porządku, żebyś znowu je zapomniał.
   - O, nie! Tylko nie to! - wykrzyknął chochlik 
grawitacyjny, zaraz też dał Międzygalaktycznemu Wieśniakowi 
potrzebny pierwiastek.
   Wtedy Międzygalaktyczny Wieśniak wziął pierwiastek, 
wsiadł do swojej małej sondy kosmicznej i powrócił do małego 
systemu słonecznego, którego słońce miało wkrótce 
eksplodować. A przybywszy na miejsce, natychmiast udał się 
na Pierwszą Planetę Miejską i kierując czujne spojrzenie ku 
drżącemu słońcu na wysokościach odszukał Pierwszy 
Departament Administracyjny i zdołał uzyskać rozmowę z jego 
Ostatnim Sekretarzem.
   - W jakiej sprawie pan przyszedł? - spytał urzędnik.
   - Przyszedłem w sprawie uznania mojego prawa do ożenku z 
córką pana przewodniczącego, ponadto w sprawie przyznania mi 
do wykorzystania w ściśle prywatnych celach połowy funduszy 
badawczych przewidzianych na wszystkie projekty, wreszcie 
zaś w sprawie ocalenia życia mieszkańców tego systemu 
słonecznego - odrzekł Międzygalaktyczny Wieśniak.
   - W tej sprawie - powiedział Ostatni Sekretarz Pierwszego 
Departamentu Administracyjnego Pierwszej Planety Miejskiej - 
musi pan rozmawiać z panem przewodniczącym.
   - Czyżby? - spytał Międzygalaktyczny Wieśniak.
   - A to będzie trudne - ciągnął sekretarz.
   - Dlaczego? - spytał Międzygalaktyczny Wieśniak.
   - Ponieważ - odrzekł sekretarz - będzie pan musiał 
wypełnić siedemnaście razy po siedemnaście formularzy, nie 
zyskując mimo to najmniejszej pewności, że pan 
przewodniczący zechce się z panem spotkać.
   - Czyżby? - spytał Międzygalaktyczny Wieśniak.
   To powiedziawszy, wypełnił siedemnaście razy po 
siedemnaście formularzy, a skończywszy, spytał Ostatniego 
Sekretarza Pierwszego Departamentu Administracyjnego 
Pierwszej Planety Miejskiej, czy teraz będzie mu wolno 
rozmawiać z panem przewodniczącym wspólnej dla obu planet 
Akademii Nauk.
   - To się okaże - odparł sekretarz.
   - Kiedy? - spytał Międzygalaktyczny Wieśniak.
   - To także się okaże - odparł sekretarz.
   - Ale słońce ma wkrótce eksplodować, z czym, jak wiadomo, 
naprawdę nie ma żartów - powiedział Międzygalaktyczny 
Wieśniak.
   - Czy pańska sprawa ma związek z tym stanem rzeczy? - 
spytał sekretarz.
   - Zapewne można byłoby tak powiedzieć - potwierdził 
Międzygalaktyczny Wieśniak.
   - Cóż, w tej sytuacji - stwierdził sekretarz - chyba 
będzie można powołać się na nadzwyczajne okoliczności. Niech 
więc pan się spotka z panem przewodniczącym. Proszę tylko 
zostawić mi swój adres, żebym wiedział dokąd wysłać 
rachunek, opiewający na sumę w wysokości mojej zwyczajowej 
łapówki.
   I tak Międzygalaktyczny Wieśniak, powiadomiwszy 
Ostatniego Sekretarza Pierwszego Departamentu 
Administracyjnego Pierwszej Planety Miejskiej o swym 
adresie, żeby ten wiedział, dokąd wysłać rachunek, 
opiewający na sumę w wysokości zwyczajowej łapówki, spotkał 
się wreszcie z przewodniczącym wspólnej dla obu planet 
Akademii Nauk.
   - W jakiej sprawie pan przyszedł? - spytał 
przewodniczący.
   - Przyszedłem w sprawie uznania mojego prawa do ożenku z 
córką pana przewodniczącego, ponadto w sprawie przyznania mi 
do wykorzystania w ściśle prywatnych celach połowy funduszy 
badawczych przewidzianych na wszystkie projekty, wreszcie 
zaś w sprawie ocalenia życia mieszkańców tego systemu 
słonecznego - odrzekł Międzygalaktyczny Wieśniak.
   - W tej sprawie - powiedział przewodniczący - musi pan 
rozmawiać z panem przewodniczącym wspólnej dla obu planet 
Akademii Nauk.
   - Ale to przecież pan we własnej osobie - powiedział
Międzygalaktyczny Wieśniak.
   - Ano tak, rzeczywiście - przyznał przewodniczący 
wspólnej dla obu planet Akademii Nauk. - Dobrze więc. W tej 
sytuacji będzie pan mógł się ze mną spotkać.
   - Przecież właśnie to robię - powiedział
Międzygalaktyczny Wieśniak.
   - Ano tak, rzeczywiście - zgodził się przewodniczący. - 
Dobrze więc, po co pan zawraca mi głowę?
   - Zawracam panu głowę - powiedział Międzygalaktyczny 
Wieśniak - bo słońce wkrótce eksploduje, z czym, jak 
wiadomo, naprawdę nie ma żartów.
   - Ano nie ma - przyznał przewodniczący. - Dobrze więc, i 
co pan zamierza z tym fantem zrobić?
   - Proszę posłuchać - powiedział wieśniak. - Zdobyłem 
nieznany pierwiastek chemiczny, który ma taką dziwną moc, że 
w zetknięciu z jaką bądź planetą rozpuszcza jej skorupę i 
odsłania płaszcz, zamieniając w ten sposób planetę w nowe 
małe słońce: co więcej, posiadacz tego pierwiastka może 
wywoływać protuberancje, aby za ich pomocą kierować nowym 
słońcem wedle własnej woli. Jeśli wszyscy mieszkańcy naszego 
systemu słonecznego stłoczą się na moim asteroidzie i jeśli 
zetkniemy ów pierwiastek z którąś miejską planetą, a potem 
umieścimy nasz asteroid na orbicie dokoła tej planety i 
wyprowadzimy tę planetę, a więc również nas, poza nasz 
skazany na obumarcie system słoneczny, problem przestanie 
istnieć.
   - Ano rzeczywiście, to prawda - powiedział 
przewodniczący.
   - A potem ożenię się z pańską córką i wykorzystam w 
ściśle prywatnych celach połowę funduszy badawczych 
przewidzianych na wszystkie projekty - ciągnął 
Międzygalaktyczny Wieśniak.
   - Dobrze więc, niech tak będzie - powiedział
przewodniczący.
   Wszyscy mieszkańcy systemu słonecznego stłoczyli się 
zatem na wiejskim asteroidzie i zetknęli nieznany 
pierwiastek z Drugą Planetą Miejską, i umieścili wiejski 
asteroid na orbicie okalającej nowe niewielkie słońce, a 
potem wyprowadzili to nowe słońce, a więc i wiejski 
asteroid, poza skazany na obumarcie system słoneczny.
   Ledwie zdołali to zrobić, stare słońce eksplodowało, a 
jego najdalej sięgające protuberancje omal nie liznęły ich 
pleców.
   Ale Międzygalaktyczny Wieśniak ożenił się z córką 
przewodniczącego wspólnej dla obu planet Akademii Nauk, bo 
mimo iż obie planety przestały istnieć, w każdym razie jako 
planety, to przyrzeczenie jest jednak przyrzeczeniem, a 
przewodniczący zawczasu wszystko tak urządził, by mógł 
zachować swój tytuł. Międzygalaktyczny Wieśniak z żoną żyli 
szczęśliwie, póki się nie zmęczyli, a wieśniak wykorzystał w 
ściśle prywatnych celach połowę funduszy badawczych 
przewidzianych na wszystkie projekty i nigdy więcej nie 
musiał wstawać bardzo wczesną porą, by doić byki (pozostali 
wieśniacy woleli zajmować się krowami i żaden z nich 
nie wpadł na pomysł dojenia byka).
   I jeśli wieśniak i jego żona nie umarli jeszcze od 
nadmiaru rozpusty, to zapewne nadal używają życia.
                           Przełożył Wojciech Usakiewicz

                        GUNNAR GALLMO
   Szwed, pisze w języku esperanto. Kilkakrotnie zdobył 
nagrody na konkursach literackich Powszechnego Związku 
Esperanta (UEA). Dwa jego monodramy: "Wolfgangerl" i 
"Einstein - konfeso el Seolo" (Einstein - wyznanie z Szeolu) 
znajdują się w repertuarze warszawskiego Teatru "Espero". 
Przedstawione opowiadanie pochodzi z antologii "Sferoj 8", 
wydanej przez grupę NIFO (Ufo), o której proszę czytać w 
"NF" 1/95 na str. 74.
                                                    W.U.


