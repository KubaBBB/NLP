Autor: Janusz Cyran
Tytul: Sieć i młot

Z "NF" 9/92

Gliwice (niemiecka nazwa Gleiwitz), 20 listopada 2019

Młodszy inspektor Urzędu Kontroli Oprogramowania, Rajmund 
Zielesny, leżał ciągle w łóżku i słuchał zamówionej na ósmą 
rano muzyki Bacha. Za hermetycznym oknem hotelowego pokoju 
padał brudny śnieg i blade światło wpadające do środka 
wprawiało go w lekko melancholijny, przyjemny nastrój. Nie 
lubił zaczynać dnia od gorączkowego miotania się między 
łazienką i kuchnią i czerpał teraz przyjemność z ulotnej 
chwili beztroski. Wreszcie wstał, umył się (woda była 
całkiem czysta, wcale nie cuchnęła) i zjadł śniadanie w 
hotelowej restauracji. Odświeżony mocną kawą wrócił do 
swojego pokoju i zamknął drzwi na klucz, po czym usiadł przy 
konsoli, nałożył plastykowy hełm percepcyjny w kolorze kości 
słoniowej i wsunął ręce i bose stopy w rękawy manipulatorów. 
Zobaczył przed sobą półkę z korespondencją. Po lewej stronie 
leżała paczka zawinięta w czerwony papier pakowy z napisem 
"Centrala". Zielesny rozwinął ją i znalazł się w gabinecie 
swojego szefa, Gabriela Ficka.
   - Dzień dobry - powiedział szef zaczesując palcami do 
tyłu swoje rzadkie włosy. - Mam nadzieję, że praca na Śląsku 
przebiega pomyślnie.
   - Zebrałem już trochę materiału, mam zamiar dzisiaj 
rozpocząć przegląd tych śmieci.
   - Dobrze, możesz to pociągnąć. Ale mam dla ciebie coś 
ekstra. Pracujemy nad tym już od kilku dni, cała sekcja 
nielegalnych gier. Wydaje mi się, że to coś szczególnie 
interesującego.
   - Czy ma to związek z moją obecną lokalizacją?
   - Nie, to sprawa o zasięgu znacznie większym. Mamy 
sygnały z Niemiec i Włoch, tam też się pojawiło. I w Grecji, 
to ostatnia informacja - Fick spojrzał na blat stolika, na 
którym zaszeleściły papiery. - Gra o najwyraźniej ujemnej 
całce wypłat po wszystkich trajektoriach. Bardzo 
niebezpieczna, stworzył ją ktoś bardzo sprytny. Jeśli 
znajdziesz trochę czasu, spojrzyj na to.
   No tak, pomyślał Zielesny, a już myślałem, że ten mój 
wyjazd to będzie plaża.
   - OK. Zobaczymy.
   - Dołączyłem do paczki z grą trochę informacji, które 
zdołaliśmy już ustalić. Zapoznaj się z nimi.
   - Jasne, szefie.
   - Dobra, muszę już kończyć. Spróbuj coś z tego wydusić, 
wiesz, to może być cholerna afera. I nie przebywaj za dużo 
na otwartym powietrzu.
   Obraz szefa zniknął. Zielesny wysłał zwrotny plik z 
zapisem rozmowy. Obejrzał jeszcze raz półkę. Obok paczki z 
napisem "Centrala" leżała teraz druga, znacznie większa. 
Pulsowała fioletowym światłem i nie była oznaczona. Zielesny 
popatrzył na nią z niechęcią. Nie lubił nagłych, dodatkowych 
zadań, które odrywały go od tego, co właśnie robił. 
Przeniósł wzrok na niższą półkę. Leżało tam kilka małych 
paczek owiniętych w zielony papier. Były w nich nielegalne 
gry, które zebrał w lokalnej sieci w ciągu kilku ostatnich 
dni. Rozwinął paczkę oznaczoną napisem "Ekogra".
   Znalazł się w pokoju z dużym prostokątnym stołem 
pośrodku. Przy stole siedziało kilku mężczyzn. On sam 
nazywał się teraz Stanisław Krasny i był reprezentantem 
rządowego Biura Koordynacji przy Urzędzie Studiów 
Strategicznych. Był też, o czym obecni nie wiedzieli (taką 
miał przynajmniej nadzieję), agentem Stowarzyszenia 
Odpowiedzialnych. Zielesny odczuł ukłucie niepokoju, bo w 
rzeczywistości był jednym z kilku reprezentantów Zielonej 
Ciszy na Europę Środkowo-Wschodnią. Głos miał w tej chwili 
generał Wilga.
   - Nie powinniśmy mieć co do tego żadnych złudzeń. Już od 
kilku lat służby specjalne Niemców penetrują intensywnie 
teren Śląska. Nasz wywiad uważa za pewne, że prędzej czy 
później Niemcy będą usiłowali przejąć kontrolę nad Śląskiem 
wykorzystując swoją przewagę ekonomiczną, a w razie potrzeby 
także militarną. Tak więc uważam, że sytuację ekonomiczną i 
ekologiczną tego regionu należy rozpatrywać w tym 
kontekście. Katastrofa ekologiczna ma różnorodne implikacje. 
Na przykład od dłuższego już czasu więcej niż sześćdziesiąt 
procent poborowych z Górnego Śląska nie nadaje się do służby 
z powodu znacznego obniżenia sprawności umysłowej i 
fizycznej.
   - W innych regionach kraju występują podobne problemy - 
powiedziała pani minister ochrony zasobów.
   - Nie w takim natężeniu i nie obejmują tak dużych skupisk 
ludzkich - generał był poirytowany tym, że mu przerwano. - 
Nie stać nas nawet na zahamowanie pogarszania się sytuacji. 
Wobec tego uważam, że należy zauważyć także i pozytywne 
strony tego problemu - i wykorzystać je. Po pierwsze, trzeba 
podjąć badania nad wpływem długotrwałego przebywania w 
środowisku toksycznym na psychikę, trzeba poznać zmiany 
biologiczne, jakie zachodzą w organizmie, i skutki tych 
zmian zarówno w aspekcie indywidualnym, jak i społecznym. 
Zebrane dane mogą okazać się niezwykle cenne w okresie 
powojennym, jeśli wojna będzie odbywać się z użyciem 
chemicznych środków bojowych. Po drugie, znaczne skażenie 
tego terytorium może okazać się skutecznym czynnikiem 
odstraszającym. Będą mieć mniejszy apetyt na kąsek, który 
może ich przyprawić o bół żołądka.
   Krasny poczuł, że blednie.
   - Czy to znaczy - powiedział - że ma tu być poligon 
doświadczalny wojny chemicznej?
   Generał spojrzał na niego z nieprzyjemnym uśmiechem.
   - Mówię o sytuacji takiej, jaka jest. Nie możemy obrażać 
się na rzeczywistość, musimy próbować wpływać na nią w 
sposób dla nas możliwie najlepszy. Jesteśmy biednym i małym 
krajem, musimy wykorzystać każdy nasz atut.
   - A co z ludźmi?
   Generał wzruszył ramionami.
   - Są pewnie w swojej masie bardziej zadowoleni z życia 
niż reszta. Naprawdę niewielu z nich zastanawia się jeszcze 
nad takimi rzeczami. Większość z tych, którzy byli do tego 
zdolni, już dawno wyjechała.
   - Więc może powinniśmy rozluźnić kontrolę polityczną nad 
obszarem, którego parametrów środowiskowych nie potrafimy 
już kontrolować?
   Zebrani spojrzeli z wrogością na Krasnego.
   - Czy pojmuje pan, co pan mówi? - generał patrzył na 
niego ze zmrużonymi oczyma. - Takie słowa nie powinny padać 
z ust prawdziwego patrioty.
   Krasny poczuł, że blednie jeszcze silniej.

Melle zdenerwował się, kiedy usłyszał dobiegający spoza 
słuchawek dziewczęcy głos.
   - Będzie pan musiał na chwilę przerwać.
   Zaklął i przez chwilę manipulował jeszcze wstęgami 
wielobarwnych wykresów, po czym zdjął hełm i odwrócił się. W 
drzwiach stała uśmiechnięta dziewczyna w granatowym ubraniu 
roboczym.
   - O co chodzi? - warknął Melle.
   - Przyszłam naprawić awarię. Muszę wymienić jeden z 
modułów.
   - Nie zauważyłem żadnej awarii.
   - Dostaliśmy sygnał z kontrolki. Moduł trzy trzy cztery 
jest uszkodzony - dziewczyna nie przestawała się uśmiechać.
   Melle zaklął jeszcze raz i ściągnął hełm i rękawiczki.
   - Proszę, może pani zaczynać.
   Dziewczyna podeszła do ściany i położyła na podłodze 
czarną skórzaną torbę. Jej ruchy wydały się Mellemu 
niezwykle lekkie. Odkręciła jedną z płytek pokrywających 
ścianę i wetknęła w otwory kontrolne końcówkę miernika. 
Melle nie przestawał na nią patrzeć. Rodziło się w nim coś 
dziwnego, czego nigdy dotąd nie doświadczył. O Boże, 
pomyślał, przecież ona zaraz sobie pójdzie!
   - Właśnie, to ten moduł! - dziewczyna wysunęła ze ściany 
małą szufladkę. Wyjęła z niej czerwoną kostkę, wrzuciła do 
torby, z której wyciągnęła inną i włożyła na miejsce starej.
   - No i gotowe, może pan dalej pracować - dziewczyna 
uśmiechnęła się do niego. Patrzył z przerażeniem, jak 
dziewczyna zawiesza torbę na ramię i rusza w kierunku drzwi.
   - Przepraszam, że panu przeszkodziłam.
   - Och, to nic... - wykrztusił Melle. Miała zielone oczy.
   - Do widzenia - powiedziała dziewczyna i uśmiechnęła się 
po raz ostatni.
   - Do widzenia.
   Och, jak ona wygląda, pomyślał Melle rozdziawiając usta. 
Siedział tak przez chwilę po jej wyjściu, a potem nałożył z 
powrotem hełm i rękawice.
   "Kim jest ta dziewczyna? Jak się nazywa, gdzie mieszka?" 
- zapytał Sieć.
   "Nie wiem, o kim mówisz" - odpowiedziała Sieć. "Sprecyzuj 
pytanie".
   "Przed chwilą była tu dziewczyna, z wydziału napraw. 
Musisz wiedzieć, o kogo chodzi. Wymieniła jeden z modułów".
   "Wiem. Zadaj pytanie".
   "Jak ona się nazywa?"
   "Nie wolno mi odpowiadać na takie pytania. Dane 
personalne są zastrzeżone. Przykro mi".
   To przecież oczywiste, chyba zwariowałem, pomyślał Melle.
   "Chyba zwariowałem, zakochałem się w tej dziewczynie, 
błagam cię, pomóż mi ją odnaleźć, przecież mogę jej już 
nigdy nie zobaczyć, w wydziale napraw pracuje tysiące osób!"
   "Możesz spróbować przesłać jej list. Nie jest to 
zabronione. Przekażę go, a jeśli będzie chciała, to prześle 
odpowiedź".
   Napisał kilkanaście wersji listu, w końcu wysłał list 
następującej treści:
                      Droga nieznajoma!
   Spotkaliśmy się dzisiaj i nie mogę przestać myśleć o 
Pani. Wymieniała Pani moduł w moim systemie. Błagam, niech 
mi Pani prześle jakąś informację o sobie. Muszę się z Panią 
spotkać!
   Potem próbował wygenerować trójwymiarowy model 
nieznajomej, ale wyniki były żałosne. Nie mógł sobie nawet 
przypomnieć, jakie miała włosy. Był jednak pewien, że były 
niezmiernie piękne. Co parę minut pytał Sieć, czy przekazała 
już jego list nieznajomej, ale ta ciągle przeczyła i 
przypominała mu monotonnie o jego obowiązkach.
   Kiedy po dniówce zdejmował hełm, zobaczył siedzącego na 
brzegu szafy bożka miłości. Miał postać pyzatego amorka. 
Amorek mrugnął do niego, uśmiechnął się trochę szyderczo i 
powiedział:
   - Strzał w dziesiątkę, co?
   Melle nie odpowiedział. Wybiegł w pośpiechu z pokoju. 
Przyszło mu do głowy, że może przecież przypadkiem spotkać 
dziewczynę gdzieś na mieście.

Zielesny kończył pisać raport na temat przejrzanej właśnie 
gry. Oczywiście była nielegalna, inaczej nie zawracałby nią 
sobie głowy - nie była zarejestrowana i nie zawierała 
żadnych danych o autorach. Właśnie te dwie cechy 
kwalifikowały ją jako grę nielegalną, co powinno pociągnąć 
za sobą dochodzenie. Jednakże w Sieci pojawiało się takie 
mnóstwo nierejestrowanych gier, że wszczęcie dochodzenia w 
większości przypadków nie było fizycznie możliwe. Wobec tego 
Urząd Kontroli Oprogramowania zajmował się wyłącznie tymi 
grami, które były wyraźnie szkodliwe społecznie lub godziły 
w bezpieczeństwo państwa.
   Sporządzenie raportu opiniującego grę należało do 
obowiązków Zielesnego.
   Gra, którą właśnie przejrzał, miała wybitnie lokalny 
charakter. Była symulacją przede wszystkim ekologicznej, ale 
także społecznej i gospodarczej sytuacji Śląska. Była to gra 
o ujemnej całce wypłat po wszystkich trajektoriach, co 
dodatkowo obciążało autorów. Wszystkie możliwe warianty 
zachowania bohaterów prowadziły po krótszym lub dłuższym 
czasie do biologicznej zagłady regionu. Zielesny w swoim 
raporcie zasugerował, że mogła powstać na zamówienie 
którejś z miejscowych grup ekologicznych. Miała też wyraźnie 
antypolskie akcenty, a więc mogła być inspirowana przez 
ekstremalne kręgi mniejszości niemieckiej. Zielesny spakował 
raport, wysłał go do Centrali, a potem zszedł do hotelowej 
restauracji na obiad. Był tam umówiony z Joachimem Lernem, 
miejscowym pracownikiem Urzędu Kontroli Oprogramowania. 
Lern, jak większość tubylców, cierpiał na pewne zaburzenia 
umysłowe i miał kłopoty z formułowaniem zdań, znał jednak 
doskonale zasoby lokalnej sieci i miewał czasem niezłe 
pomysły. Przez nadżarte fluorem okna przenikało światło 
wczesnego popołudnia. Restauracja była prawie pusta i 
Zielesny zauważył Lerna siedzącego za stolikiem przy oknie i 
dłubiącego w nosie.
   Zielesny opanował wyraz niechęci na swojej twarzy i 
podszedł do stolika.
   - Cześć. Jak się masz?
   Lern popatrzył na niego swoimi szklistymi oczyma. Nic nie 
odpowiedział. Zielesny poczuł, że coś jest nie w porządku. 
Usiadł i zamówił obiad dla siebie i Lerna.
   - Czy coś się stało?
   Patrzył na wielką, łysą, trzęsącą się głowę Lerna. Ile 
mógł mieć lat? Pięćdziesiąt? A może trzydzieści pięć?
   Lern wyciągnął serwetkę z podstawki i zaczął się nią 
bawić. Złożył ją kilkakrotnie, przedarł w dwóch miejscach i 
utworzoną w ten sposób skomplikowaną trójwymiarową figurę 
ustawił na stoliku. Był to aktualny znak rozpoznawczy 
członków Zielonej Ciszy. Zielesny zdumiał się. Spojrzał na 
Lerna jakby zobaczył go po raz pierwszy.
   - Podążamy w górę lub w dół i nikt nie zna pewnej drogi. 
Jaka jest twoja droga? - 
   - Moja d-d-d-roga prowadzi w dół - wyjąkał Lern.
   To był zwykły głos Lerna, mimo że przed chwilą pokazał 
znak.
   - Jak ci mogę pomóc?
   Lern przymknął oczy.
   - Gra. Nowa gra. Droga prowadzi przez nową grę.
   - Jaka gra?
   - Już wiesz.
   Tak. Zielesny już wiedział. Była to gra, o której mówił 
dzisiaj rano jego szef.
   - Musisz na siebie uważać. Nie wyglądasz dobrze - 
powiedział Zielesny. - Najlepiej, jeśli przerwiesz badanie 
gry.
   - Nie. Niemożliwe. Przerwać niemożliwe.
   Nadszedł kelner z obiadem. Lern rzucił się na jedzenie, 
jakby nie jadł już od kilku dni.
   - W takim razie - powiedział Zielesny - chciałbym móc 
liczyć na twoją pomoc. Spotkamy się na tej samej drodze.

Melle nie spotkał oczywiście dziewczyny. Błąkał się po 
mieście przeszło dwie godziny, po czym, zziębnięty i 
przemoczony, bo zaczął padać śnieg z deszczem, pojechał 
tramwajem do domu. Ciągle myślał o nieznajomej i kiedy 
stawała mu przed oczyma, czuł okropny smutek, a kilka razy 
chwyciły go dreszcze.
   Powinienem przyjąć to z filozoficznym spokojem, mówił do 
siebie. To się zdarza. I nie musi się przecież źle skończyć. 
Po czym znów zaczynał myśleć o tym, że może już jej nigdy 
nie zobaczyć.
   Często wieczorem, kiedy wracał do domu i zapominał o 
matczynych objęciach Sieci (niech będzie błogosławione 
zapomnienie, które niesie ze sobą zapamiętała i szaleńcza 
praca), zaczynał odczuwać lęk. Ów lęk narastał stopniowo, 
tak że w końcu musiał brać środki antydepresyjne. Zwykle nie 
mogą długo zasnąć, przewracał się z boku na bok. Na krześle 
w kącie pokoju, kiedy otwierał lub zamykał oczy, widział 
bożka lęku. Był ubrany w szary płaszcz z kapturem, a jego 
kościste dłonie, przypominające szpony, spoczywały na 
złączonych kolanach. Bożek lęku nigdy nic nie mówił, tylko 
siedział i patrzył na niego, czekając. Melle nie wiedział 
dokładnie, na co czeka i napełniało go to przerażeniem. 
Przerażające było też, że nie mógł dostrzec twarzy bożka 
albo raczej widział ją bardzo niedokładnie. Więc przewracał 
się na drugi bok i czasem krzyczał ze strachu. W końcu kiedy 
był już dostatecznie wyczerpany, wyobrażał sobie, że spada 
na niego ogromny stalowy młot, który miażdży go jednym 
cudownym uderzeniem. Wyobrażał sobie, jak jego czaszka pęka 
i to, co zadaje mu taki ból, ten skłębiony chaos nie do 
opanowania, przestaje istnieć. Ogromny młot spadał raz za 
razem, aż Melle, uspokojony i odprężony, zasypiał.
   Tego wieczoru nie odczuwał lęku. Napełniała go przyjemna 
melancholia. Czekał na słodkie i niepewne jutro. Na krześle 
siedział amorek i machał bosymi stopami.
   - Dobranoc, dobranoc, życzę ci słodkich snów - uśmiechnął 
się do niego amorek.
   Odwzajemnił jego uśmiech i zamknął oczy. Wiedział, że 
dzisiaj zaśnie bez kłopotów.

Zielesny wrócił do siebie i zamknął drzwi na klucz. Nowa 
gra, którą przesłał mu Fick, niepokoiła go. Jeśli zdołała 
opętać tak wytrawnego gracza jak Lern, to musiała być 
rzeczywiście niebezpieczna. Usiadł na fotelu przy oknie i 
włączył się w Sieć. Patrzył przez chwilę na pulsującą 
fioletowym światłem paczkę, po czym wszedł do gry.
   Znalazł się w niewielkim pokoju, na którego środku stał 
niski stolik przykryty białym obrusem. Na stoliku leżał 
pistolet. Poza tym w pokoju nie było innych mebli. Z tyłu 
były drzwi obite skórą. Podszedł do stolika. Był to zwykły 
pistolet P-96 kalibru dziewięć milimetrów, sześciostrzałowy, 
taki, jakich używała teraz policja. Obok pistoletu leżała 
karteczka. Nerwowy charakter pisma, rozmazana kropla 
niebieskiego atramentu. "Weź mnie!". Sprawdził nagazynek. 
Był pełny. Ostra amunicja. Włożył pistolet do wewnętrznej 
kieszeni marynarki, a potem otworzył drzwi.
   - Witamy pana w naszej grze - powiedziała do niego 
dziewczyna z olśniewającym uśmiechem na twarzy. Miała drobne 
równe zęby. Siedziała za biurkiem w pokoju przypominającym 
sekretariat. Po jej prawej stronie były drzwi z napisem 
"Mu".
   - Proszę, niech pan usiądzie - wskazała ruchem głowy 
krzesło przed biurkiem.
   Odniósł wrażenie, że dziewczyna wie, kim jest i po co 
wszedł do gry, co na samym jej początku nie wróżyło nic 
dobrego i było nieprzyjemnym zaskoczeniem.
   - Skąd pani wie, kim jestem? - zapytał idąc za swoją 
intuicją. 
   Dziewczyna oblizała językiem górną wargę. Wyglądała 
piekielnie zmysłowo i wyzywająco.
   - Od Mu. Mówił, że pan przyjdzie.
   - Od Mu? A kim jest Mu?
   - Nie zna pan Mu? To wspaniały człowiek. Z całą pewnością 
bardzo go pan polubi.
   - Być może. Ale proszę mi powiedzieć, kim on jest - 
powiedział Zielesny.
   - Och, on tu wszystkim rządzi. Wszyscy tu jesteśmy jego 
podwładnymi. Kochamy go - tak chyba można powiedzieć.
   Zaczęła rozpinać guziki swojej bluzki. Jednocześnie 
wstała i przeciągnęła się. Zielesny patrzył z rosnącym 
niepokojem na jej niezbyt płynne, nienaturalne ruchy. 
Rzuciła bluzkę na podłogę i zaczęła zdejmować spódniczkę. 
Spojrzała na niego przeciągle, z wyraźnym apetytem. Było w 
niej coś dzikiego i zwierzęcego. Była już naga. Odrzuciła 
włosy do tyłu i patrząc na niego, z wyszczerzonymi zębami, 
zaczęła ku niemu szybko iść.
   - Stój! - powiedział Zielesny. Dziewczyna biegła ku 
niemu. Zerwał się z krzesła, poleciało gdzieś na bok, zrobił 
krok w tył wyszarpując jednocześnie pistolet z kieszeni. 
Krzyknął jeszcze raz i strzelił z odległości pół metra. 
Runęła na niego zbijając go z nóg, zadziwiająco masywna, i 
padając wbiła zęby w jego prawe ramię. Upadli oboje na 
podłogę pokrytą czerwonym dywanem; teraz dopiero go 
zauważył. Złapała go wpół i przywarła do niego. Poczuł, jak 
jej zęby trą o kości jego ramienia i krzyknął z bólu. 
Słyszał jej charczenie, nie umiał poruszyć prawą ręką i 
dlatego nie mógł wprowadzić kodu Cancel. Pistolet leżał pod 
ścianą, widział go ponad czerwienią włochatego dywanu. 
Podciągając się lewą ręką i krzycząc powlókł siebie i ją, 
chwycił pistolet lewą dłonią i wymierzył z bliska w jej 
twarz. Spojrzała na wymierzoną w nią lufę jakby nie 
rozumiejąc i zacisnęła jeszcze mocniej zęby, a on miał 
wrażenie, że za chwilę odgryzie mu rękę swoimi potwornie 
wydłużonymi szczękami. Zamknął oczy i strzelił dwukrotnie. 
Czuł, że jej uścisk zwalnia się. Nie otwierając oczu wyszedł 
z gry.
   Siedział w fotelu dygocząc na całym ciele. Był zlany 
potem. Uspokój się, uspokój się, to takie prymitywne chwyty. 
Podświadomy, atawistyczny lęk przed kobietami drzemiący w 
każdym mężczyźnie. Seks i okrucieństwo. Podniecenie i 
przerażenie. Szereg drzwi, które kryją za sobą kolejne 
niespodzianki. Być może, gra nie jest wcale aż tak 
niebezpieczna, skoro jej autorzy odwołują się do tak 
niewybrednych trików. Wyciągnął z kieszeni chusteczkę i 
wytarł pot z czoła. Miał nieokreślone poczucie winy.
   Jestem zawodowcem, profesjonalistą, badanie gier to mój 
zawód, mówił do siebie. Fachowo wykonywana praca jest 
wszystkim, pamiętaj o tym. To jedyny sens życia.

Melle od razu po rozpoczęciu pracy zapytał Sieć o 
nieznajomą.
   "Nie rozumiem pytania" - odpowiedziała Sieć.
   Melle zdenerwował się. Mimo pozorów inteligencji Sieć 
bywała irytująco pedantyczna i niedomyślna.
   "Chodzi mi o dziewczynę, która wczoraj przyszła usunąć 
awarię w jednym z bloków".
   "Wczoraj nie było żadnej awarii i nikt nie przyszedł, by 
ją usunąć" - odpowiedziała trochę głupkowato Sieć.
   "Co ty wygadujesz! Była tu wczoraj! Wymieniła jeden z 
modułów. Nie chciałaś podać mi jej danych personalnych. 
Poprosiłem cię, byś przekazała jej mój list".
   "To nieprawda. Nic takiego nie wydarzyło się" - 
odpowiedziała Sieć.
   Melle zaklął. Połączył się ze swoim koordynatorem. Łucki 
był jego dobrym znajomym i mógł z nim rozmawiać całkiem 
swobodnie.
   - Cześć. Mam do ciebie ciekawą sprawę.
   Łucki był jak zwykle w świetnej formie.
   - Czołem! Jestem do usług.
   Melle opowiedział mu całą historię.
   - Ta durna Sieć oznajmia mi dzisiaj, że nic takiego nie 
wydarzyło się. Przecież nie zwariowałem!
   - Kto wie? - zachichotał Łucki. - Ja sam nie jestem 
pewien swoich zmysłów. Wiesz, żyjemy w tak sztucznym 
świecie, że coraz trudniej odróżnić zdarzenia nierealne od 
rzeczywistych. Złapałem wczoraj fantastyczną grę. Mówię ci, 
coś zupełnie niewyobrażalnego. Oczywiście, gra jest 
nielegalna, nie wiadomo, kto ją wysmażył, ale jest to 
prawdziwe dzieło sztuki. Chcesz ją?
   - Nie teraz. Mam co innego na głowie. Możesz mi pomóc?
   - Jasne, zawsze możesz na mnie liczyć.
   - Co mogło się stać z tą cholerną Siecią?
   - W zasadzie Sieć jest tak skonstruowana, że tego typu 
sytuacje są wykluczone. To znaczy utrata informacji tak 
istotnej, jak rejestracja awarii. Jeśli występuje awaria, 
sama Sieć wysyła komunikat do sekcji napraw.
   - Czy chcesz przez to powiedzieć, że uległem halucynacji?
   - Szczerze mówiąc nic innego nie przychodzi mi do głowy. 
Mogło być w ostateczności tak, że sam kazałeś Sieci 
wytworzyć tę halucynację i potem ukrywać przed tobą fakt, że 
była to właśnie tylko halucynacja. To jest do pomyślenia.
   - Ale przecież sam musiałbym zapomnieć, że wydałem Sieci 
takie polecenie! - wściekł się Melle.
   - Cóż, zawsze umiałeś dobrze sam siebie oszukiwać - znów 
zachichotał idiotycznie Łucki. - Niczego innego nie potrafię 
wymyślić.
   - Nie podoba mi się twoje wyjaśnienie. A może Sieć 
próbuje mnie oszukać?
   - Sieć? Oszukać ciebie? Chyba rzeczywiście zwariowałeś! 
Naczytałeś się powieści fantastycznych? Wyobrażasz sobie, że 
Sieć jest smokiem, który porwał twoją ukochaną i teraz 
próbuje cię przekonać, że tej ukochanej nigdy nie było, aby 
ją gdzieś powolutku w spokoju schrupać? Naprawdę, dawno mnie 
tak nie ubawiłeś! Mówię ci, wejdź lepiej w tę nową grę, to 
jest zabawniejsze niż bajki o smokach i dziewicach.
   - Myślisz, że ona jest dziewicą? - zapytał nieprzytomnie 
Melle.
   - Kto? - Łucki był zdezorientowany.
   - Nie, to zupełnie niemożliwe. To prawda, że Sieć potrafi 
tworzyć bardzo realistyczne hologramy, ale to nie było to. 
Ona tu była, czułem zapach jej perfum.
   - To o niczym przecież nie świadczy, dobrze o tym wiesz. 
Nie mogę w tej chwili dłużej z tobą mówić, umówmy się na 
piwo po pracy, co ty na to? Przy okazji opowiem ci o tej 
nowej grze. To się nazywa "Ścieżka chwały" czy coś w tym 
sensie.
   Melle wymówił się. Zbyt był zajęty swoimi myślami, a poza 
tym Łucki zraził go sceptycyzmem i ironią. Trochę później 
żałował tego - rozmawiał przecież z Łuckim za pośrednictwem 
Sieci, któż mógł więc ręczyć, że Sieć, jeśli mimo wszystko 
chciała go wprowadzić w błąd, nie zniekształciła tego, co 
mówił Łucki? I zaraz potem szydził sam z siebie, ze swoich 
idiotycznych, neurotycznych podejrzeń. Wieczorem, kiedy 
zasypiał, ujrzał siedzącego na krześle bożka miłości. 
Chłopiec patrzył na niego z lekką naganą w oczach.
   - Ona naprawdę istnieje, możesz mi wierzyć. Ona naprawdę 
istnieje.
   Zanim zasnął, zdążył jeszcze pomyśleć, że powinien 
uszkodzić Sieć.

O szóstej czterdzieści Zielesnego obudził telefon. Na dworze 
było jeszcze ciemno. Zwlókł się z łóżka i stwierdził z 
przygnębieniem, że boli go głowa.
   - Słucham, Zielesny.
   - Mówi inspektor Zachradny. Jest pan pracownikiem Urzędu 
Kontroli Oprogramowania?
   - Tak.
   - Wczoraj spotkał się pan z Joachimem Lernem?
   - Tak jest.
   - Popełnił samobójstwo. Proszę, by zechciał pan 
przyjechać tu, do jego mieszkania. Posłałem już po pana 
samochód. To kwadrans drogi od hotelu.
   Zielesny przetarł końcami palców powieki.
   - Dobrze, zaraz zejdę na dół - powiedział głucho.
   Poszedł do łazienki umyć twarz, a potem ubrał się i 
wyszedł przed  hotel, gdzie czekał już na niego wóz 
policyjny.
   Lern mieszkał na piątym piętrze. Zielesny wjechał tam 
brudną i odrapaną windą razem z ponurym, wysokim 
policjantem, który go przywiózł.
   - Witam pana - inspektor Zachradny podał mu rękę na 
przywitanie. Wyglądał jak bezradny, zmęczony człowiek, który 
długo czuwał przy łóżku śmiertelnie chorego. Jego młoda 
twarz była blada. - Pomyślałem, że powinien pan tu 
przyjechać. Pan był chyba ostatnim człowiekiem, który z nim 
rozmawiał.
   W pokoju było zimno, bo okno ciągle pozostawało otwarte. 
Zachradny dostrzegł spojrzenie Zielesnego.
   - Wyskoczył właśnie tym oknem. Dwie godziny temu. Zginął 
na miejscu.
   Po mieszkaniu kręciło się jeszcze dwóch cywili. Na stole 
przy fotelu leżał hełm z przewodem wetkniętym do ściany.
   - Czy ktoś już to sprawdzał? - Zielesny wskazał na hełm.
   - Nie. Czekaliśmy na pana.
   Zielesny usiadł na fotelu i włożył hełm. Program nie był 
zakończony, znalazł się od razu w środku. Otaczała go 
absolutnie czarna pustka, unosił się w niej jak w nie 
stawiającym oporu płynie. Słyszał niewyraźne, pomieszane 
szepty, które tworzyły dobiegający zewsząd szum. Wokół 
niego, kołysane słabymi podmuchami ciepłego wiatru, 
zawieszone były szczątki zabawek: połamany koń na biegunach, 
pluszowy miś z oderwanymi kończynami, zgnieciony wóz 
strażacki - wszystko świecące własnym, dziwnym światłem, 
które nadawało przedmiotom pewną nadzwyczajną lekką 
przeźroczystość. Próbował złapać misia, który był 
najbliżej, ale nie dosięgnął go. Światło wypływające z 
przedmiotów zaczęło powoli przygasać i Zielesnego ogarnął 
chłód. Kiedy wszystko zgasło, wyszedł z gry.
   - Ma pan dziwny wyraz twarzy. Co pan tam zobaczył? - 
zapytał Zachradny, kiedy Zielesny zdjął hełm.
   Zielesny milczał przez chwilę.
   - To gra, o której mówił mi wczoraj Lern. Już ją trochę 
poznałem.
   - A więc będziemy mieli kłopoty?
   - Chyba tak. To nielegalna gra, nie wiemy, kto jest jej 
autorem i czy istnieją jakieś nieujemne rozwiązania. Obawiam 
się, że może być nawet bardziej niebezpieczna niż ten Czarny 
Mór sprzed pięciu lat.
   - Pamiętam. Pracowałem już wtedy w policji. W samych 
Gliwicach popełniło samobójstwo przeszło trzysta osób. Ale 
przecież od tego czasu już chyba ktoś coś wymyślił?
   - A co tu można wymyślić? Gry z łatwością 
rozprzestrzeniają się poprzez Sieć, a działania Sieci nie 
można przerwać. Bardzo trudno złamać kod dobrze napisanej 
gry, chyba że otrzyma się klucz od autora. Próbujemy więc 
zidentyfikować autorów nielegalnych gier, co nie jest 
proste, i równolegle złamać kod gry, co jest jeszcze 
trudniejsze. Co jakiś czas ludzi ogarnia zbiorowa histeria. 
Tak było i wtedy, gdy nie istniała Sieć. Katastrof nie uda 
się nigdy wyeliminować, można tylko starać się ograniczać 
ich zasięg.
   - To są katastrofy, które wywołują ludzie.
   - Może uda nam się zidentyfikować autora. Wtedy pan go 
aresztuje. Ale w tej chwili gra zaczęła już żyć własnym 
życiem, jej rozprzestrzenianie się podlega wyłącznie regułom 
statystyki, nie zależy już od woli autora.
   - A ludzie tak często próbują rozwiązywać problemy, które 
nie mają rozwiązania.
   - To jest bardzo ludzkie. Zresztą nie możemy powiedzieć 
już w tej chwili, że ta gra nie ma rozwiązania. To wymaga 
badań. Jeśli znajdziemy proste i szybkie rozwiązanie gry, to 
przestanie być niebezpieczna.
   Zachradny zamyślił się.
   - Miał pan taki dziwny wyraz twarzy. Nie wyglądał pan na 
pochłoniętego rozwiązywaniem nawet najbardziej wymyślnej 
łamigłówki.
   - Tak - Zielesny westchnął. - To nie wygląda jak te gry, 
z którymi mieliśmy dotychczas do czynienia. Coś bardziej 
wymyślnego. Bardzo fachowa symulacja, jak w tych najnowszych 
symulacjach wojskowych.
   Jeden z dwóch cywili badających mieszkanie podszedł do 
nich z wymiętym papierem w ręku.
   - Znalazłem to w kuchni.
   Zachradny wziął kartkę do ręki.
   - Jedno zdanie: W salonie, gdzie kobiety krążą dokoła. Co 
pan o tym myśli?
   Zielesny wzruszył ramionami i powtórzył cicho:
   - W salonie, gdzie kobiety krążą dokoła...
   Kiedy wrócił do hotelu, nie miał dość odwagi, by ponownie 
wejść do gry. Zamiast tego uruchomił jedną z lokalnych gier, 
które zdążył złapać, zanim dostał przesyłkę z Centrali.
   Była to zabawna i prosta gra.
   Była jesień 1939 roku. Niemcy, posługując się 
sporządzonymi wcześniej listami osób przeznaczonych do 
osadzenia w obozach koncentracyjnych, rozpoczęli 
aresztowania. Był teraz powstańcem śląskim i jego zadaniem 
było uniknąć aresztowania i przedostać się do Francji.

Melle uległ wreszcie namowom Łuckiego i w domu rozpakował 
"Ścieżkę chwały". Wchodząc w nią myślał znów o dziewczynie, 
która zniknęła w tak tajemniczy sposób.
   - Witamy w naszej grze - powiedział do niego starszy, 
dystyngowany pan ubrany w czarny garnitur otwierając żelazną 
furtkę. - Proszę do środka - zaprosił go gestem ręki.
   Melle wszedł.
   - Być może, będziemy mogli pomóc panu w poszukiwaniach - 
powiedział starszy pan.
   Melle zdumiał się.
   - O czym pan mówi?
   - Mówię o dziewczynie, której pan szuka - powiedział 
człowiek w czerni i uśmiechnął się przyjaźnie. Był wyższy od 
Mellego o głowę. - Jakie to szczęście być zakochanym!
   Melle nic nie powiedział; rozejrzał się nerwowo.
   Wokół były równo przycięte trawniki i grupy dębów, 
wszystko na terenie nieco pofałdowanym.
   Nie słuchał ględzenia starca. Jego uwaga o dziewczynie 
wzbudziła w nim niepokój. Tego typu gry mogły kryć bardzo 
nieprzyjemne niespodzianki.
   - Wiesz, gdzie ona jest? - zapytał Melle podnosząc trochę 
głos. Stary drażnił go.
   - Tak, proszę pana - starzec roześmiał się. - Jest 
właśnie u nas.
   Minęli zagajnik i Melle zobaczył jezioro w dolince. 
Chmura, która zasłaniała dotąd słońce, nagle zniknęła i 
znaleźli się w słonecznym, upalnym krajobrazie. Na 
piaszczystym brzegu jeziora, pod kolorowym parasolem, 
siedziała dziewczyna w stroju kąpielowym. Melle spojrzał 
rozszerzonymi oczyma na starca.
   - Tak, tak - powiedział starzec. - To może być ona.
   Podeszli do dziewczyny.
   - Czy to ona? - zapytał starzec.
   Dziewczyna siedziała na krześle z wysokim oparciem. Miała 
słoneczne okulary i wydawało się, że śpi.
   - Czy to ona? - dopytywał się niecierpliwie starzec.
   Melle patrzył na nią. Było mu duszno, słyszał ciągle 
natarczywy głos starca. Starzec podszedł do dziewczyny i 
zdjął jej okulary.
   - Co ty robisz?! - krzyknął z oburzeniem Melle.
   - Chcę panu tylko pomóc. Czy to ta dziewczyna, w której 
się pan zakochał?
   Melle przetarł oczy. Wydawało mu się, że widzi znacznie 
gorzej niż normalnie. Może było to wynikiem jakiegoś błędu w 
grze? Było gorąco i czuł spływający po plecach pot.
   Dziewczyna rzeczywiście spała.
   - Jest łudząco podobna - powiedział Melle. - Tak, to 
właściwe słowo - łudząco. Ale to nie ona.
   - Prawdziwa miłość nigdy się nie myli - powiedział 
starzec. Melle nie dostrzegł, w jaki sposób w ręce starca 
znalazł się młot. Z rozmachem, choć bez widocznego wysiłku 
starzec uderzył w skroń siedzącej, która trafiona z potworną 
siłą zleciała z krzesła na ziemię.
   Melle patrzył na to z przerażeniem.
   - Co ty zrobiłeś?!
   Ciałem leżącej wstrząsały drgawki, wokół jej głowy szybko 
rosła czerwona plama.
   - Chciałem dobrze - obruszył się starzec. - Skoro to nie 
jest ta, o którą chodzi, to lepiej ją wyeliminować, by nie 
przeszkadzała nam w dalszych poszukiwaniach, nieprawda?
   - A może to ta? - wskazał ruchem głowy.
   Obok przechodziła dziewczyna ubrana w taki sam żółty 
kostium kąpielowy. Miała okulary słoneczne i była bardzo 
podobna do pierwszej.
   - Jakieś cholerne draństwo - powiedział roztrzęsionym 
głosem Melle.
   - Błogosławieni, którzy szukają, a nie znajdują - rzekł 
starzec - albowiem nie doświadcza ich trucizna 
rozczarowania. W każdym razie kiedy będziesz szukał, to 
wybierz tego, kto trzyma gałązkę bzu.
   Melle wyszedł z gry. Czuł się źle. Nie miał nawet siły, 
by zadzwonić do Łuckiego i powiedzieć mu co myśli o grze, 
którą tamten mu polecił.

Po południu Zielesny wyszedł na spacer po mieście. Spacer 
nastroił go źle; kiedy wrócił do hotelu, było już ciemno i 
poczuł się samotny i rozbity. Połączył się z Leonem Sternem. 
Przyjaźnili się już od czasów szkolnych i mimo że Stern 
mieszkał i pracował od lat w Stanach, często kontaktowali 
się ze sobą. Zastał Sterna w jego mieszkaniu w Los Angeles. 
Nie powiedział mu od razu o grze, mówili przez jakiś czas o 
jakichś błahostkach. Dobry nastrój Sterna udzielał mu się 
stopniowo.
   - Właściwie to chodzi mi o grę, nową nielegalną grę - 
powiedział wreszcie Zielesny. - Nazywają ją "Ścieżka 
chwały" albo "Lody pistacjowe", naprawdę nie wiem dlaczego.
   - Wiedziałem, że masz jakiś problem - zaśmiał się Stern. 
- Znam tę grę, dostałem ją dwa dni temu.
   - Znasz ją? - zdziwił się Zielesny. - To ułatwia sprawę. 
Właściwie jest to teraz moja działka, może nie powinienem ci 
tym zawracać głowy, ale wyczuwam w tej grze coś dziwnego.
   Stern uśmiechnął się pobłażliwie.
   - Nie zabawiałem się długo tą grą. Przedstawiała szereg 
zabawnych problemów matematycznych, rodzaj matematycznych 
rebusów. Rozwiązałem kilka z nich i dostrzegłem w tym pewną 
prawidłowość, ale musiałbym poświęcić temu więcej czasu, 
żeby zobaczyć, gdzie to prowadzi. A na to nie mam czasu, 
ślęczymy teraz nad "Golemem".
   Stern siedział albo raczej wpółleżał niedbale w wielkim, 
miękkim fotelu. Był ubrany w błękitny szlafrok i ruchami 
złocistej pałeczki wywoływał fantomy nagich dziewcząt, które 
snuły się po pokoju jakby zatopione w lunatycznym transie. 
Rozpraszało to uwagę Zielesnego, więc włączył filtr.
   - Ze mną było zupełnie inaczej - powiedział, kiedy udało 
mu się już opróżnić pokój Sterna. - Dość koszmarne wizje.
   - Tak, wiem o tym. Ta gra dostraja się błyskawicznie do 
typu psychofizycznego gracza i usiłuje nim manipulować.
   - Właśnie. I robi to dość sprytnie.
   Stern wzruszył ramionami. Jego pokój wypełniły teraz 
wielkie zielone żaby z czerwonymi oczami i łapami. Nadymały 
się i skakały po dywanie i meblach.
   - W miarę sprytnie.
   Zielesny poczuł stare ukłucie. Wiedział, że jest znacznie 
mniej bystry niż Stern, ten należał do kilkunastu 
najtęższych mózgów, przecież wybrano go do projektu "Golem". 
Właściwie nie powinien czuć bólu, zwłaszcza że zdawał 
sobie przecież sprawę, iż przerażająca inteligencja Sterna 
ograniczała się do pewnych tylko dziedzin, poza którymi 
wydawał się bardzo naiwny i nieporadny. A może było to tylko 
złudzenie wynikające z braku wymiernych kryteriów? I kiedy 
uwagi Sterna wydawały mu się idiotyczne i przesadzone, nigdy 
nie mógł być pewien, że jego osobiste przekonania w starciu 
z opiniami Sterna mają jakikolwiek sens. Stern należał już 
do innej rasy i Zielesny czasem dziwił się, że mogą jeszcze 
ze sobą porozumiewać się tak dobrze.
   - Zaraz po wejściu do gry miałem wrażenie, że oni - autor 
lub autorzy, gra, czy ja wiem co - już wszystko o mnie 
wiedzą i będą mogli zrobić ze mną to, co zechcą. Bardzo 
nieprzyjemne uczucie.
   - Miałeś tylko takie wrażenie czy pewność?
   - Wrażenie. Bardzo wyraźne wrażenie, choć nie mogę sobie 
przypomnieć niczego, co mogłoby to wrażenie uzasadnić.
   - To jedna z funkcji gry - wytwarzanie w graczu złudnych 
wrażeń. A z drugiej strony ludzie tak pragną tajemnicy. To 
zupełnie normalne. Potrzeba tajemnicy, religii, 
przekroczenia doświadczenia potocznego, które jest przecież 
przygnębiające. Ta potrzeba tajemnicy realizuje się czasem w 
bardzo prymitywny sposób. Wiara w latające talerze. Trójkąt 
bermudzki. Są też inne, bardziej wysublimowane sposoby 
ocierania się o tajemnicę: sztuka, nauka, religia, ale nie 
każdego na nie stać. Wiesz, że dla mnie jedynie ważnym i 
najlepszym sposobem jest nauka; chociaż różni kretyni 
bełkocą, że wrogiem tajemnicy jest właśnie nauka, ja uważam 
ją za jedyny pewny instrument zbliżenia się do tajemnicy. 
Toteż sztuczki tego hochsztaplera, który napisał tę grę, nie 
bardzo mnie interesują.
   - Musisz jednak przyznać, że gra jest technicznie 
niesamowita. Powiedziałbym, że sprawia wrażenie stworzonej 
nie przez człowieka, ale... - Zielesny zaczerwienił się.
   - Uważaj, uważaj na siebie - zaśmiał się Stern. - Widzę, 
że bierzesz to zbyt poważnie. Co do doskonałości 
technicznej, to muszę ci powiedzieć, że te rzeczy, nad 
którymi tu teraz siedzimy, mogłyby niejednego przyprawić o 
zawrót głowy, a doskonałość techniczna "Lodów pistacjowych" 
pozostawia wiele do życzenia.
   No tak, pomyślał ze złością Zielesny, właściwie dlaczego 
tej gry nie mógłby stworzyć któryś z tych zarozumiałych, 
nadętych facetów? Nie raz zabawiali się podobnymi sztuczkami 
i kto wie, co roi im się w ich baniastych głowach bezsennymi 
nocami.
   - Jest to jednak pewien problem. Mniejsza z tym, że gra 
jest nielegalna. Jest niebezpieczna. Wszystko wskazuje na 
to, że może spowodować śmierć wielu ludzi. Całą falę 
samobójstw. Podejrzewam nawet, że autorowi o to właśnie 
chodziło.
   - Tak, to jest pewien problem. Ale spójrz na to z innej 
strony. Liczba osób, które popełnią samobójstwo w wyniku 
gry, jest nieznacząca w porównaniu z liczbą zabitych w 
wypadkach drogowych. Jest do pominięcia, jeśli weźmie się 
statystykę umierających z tego powodu, że poświęcamy za mało 
pieniędzy na badania medyczne. Jest cholernie dużo o wiele 
ważniejszych problemów niż gry, nawet te, które powodują 
jakąś tam liczbę ofiar.
   - Autorzy tych gier są mordercami.
   - Wszyscy jesteśmy mordercami. Ludzie, którzy zatracają 
się w grach, wiedzą, czym ryzykują. To rodzaj hazardu. Albo 
narkotyku. I to z tych mniej niebezpiecznych, bo znów 
prawdziwe narkotyki zabijają bez porównania więcej ludzi.
   - Czy ty sam mógłbyś napisać taką grę?
   - Nie, ja nie jestem tym okropnym wampirem, którego 
chcesz znaleźć. Naprawdę nie mam na to czasu.
   - A czy wśród twoich znajomych jest ktoś, kto mógłby to 
zrobić?
   - Zaczynasz prowadzić tu śledztwo? - Stern wyglądał na 
bardzo zadowolonego z siebie. Żaby w jego pokoju zaczęły 
uganiać się za wielkimi złotymi muchami. - Nikogo takiego 
nie znam. Chociaż właściwie był. Ale on już od dwóch lat nie 
żyje.
   Sceptycyzm i swoista pogoda ducha Sterna dobrze wpłynęły 
na nastrój Zielesnego. Wszedł do gry z dużą pewnością 
siebie.
   Znalazł się na podwórku jakiegoś pałacyku o białych 
ścianach. Był upał. Stał przed zaciemnioną niszą. W niszy 
siedział na łóżku grubas w białych długich szatach i w 
turbanie na głowie. Na widok Zielesnego grubas zarechotał i 
Zielesnemu wydało się, że zna skądś ten głos. Odwrócił się. 
Na środku podwórka, pośród klombów kwiatowych, był basenik 
wyłożony błękitnymi kaflami.
   - Witam cię. Proszę, podejdź tu bliżej i usiądź.
   Zielesny wszedł do niszy i usiadł na brzegu drugiego 
łóżka stojącego pod ścianą.
   Grubas dźwignął się nieco stękając i sapiąc i nalał do 
małej filiżanki z dzbanka stojącego na stoliku obok łóżka 
zielonej herbaty.
   - Proszę, napij się.
   Zielesny wziął filiżankę. Bardzo lubił zieloną herbatę, a 
ta była doskonała.
   - Wyśmienite wrażenia smakowe - powiedział, wpół do 
siebie.
   Grubas usadowił się z powrotem na swoim łóżku. Stęknął z 
zadowoleniem.
   - Chciałbyś na pewno spotkać się z Mu.
   Zielesny uporczywie usiłował przypomnieć sobie, skąd zna 
ten głos.
   - Tak, bardzo chciałbym spotkać Mu.
   - Każdy chciałby spotkać Mu. Ale Mu nie z każdym chce 
gadać. Nie każdy na to zasługuje. Czy ty zasługujesz na to, 
żeby móc gadać z Mu?
   - Tak, zasługuję na to - Zielesny czuł, że herbata działa 
na niego dziwnie, czuł się lekki, nieważki i obojętny wobec 
przyszłości. I nagle przypomniał sobie. Ten grubas był 
podobny do jego kolegi z podstawówki - czerwonego na twarzy 
Łoja, z którym tak szczerze i zwierzęco, jak to tylko dzieci 
potrafią, nienawidzili się. Jego chwilowa lekkość i spokój 
zniknęły, poczuł się tak jak wtedy - elementarna dzikość, 
spontaniczna nienawiść poza wszelką rozumową kontrolą. Czuł, 
jak jeżą mu się włosy na karku.
   - Nie wątpię, że zasługujesz na to, przecież znam cię - 
powiedział grubas. - Ale mimo to najpierw będziesz musiał 
przejść pewien test. Albo powiedzmy inaczej - weźmiesz 
udział w zabawie. Klasycznej, starej i dość prostackiej 
zabawie. Bo po co wszystko nadmiernie komplikować?
   Grubas klasnął w ręce i Zielesny znalazł się w innym 
świecie. Czyjeś silne ręce pchnęły go naprzód i za jego 
plecami opadły z hałasem stalowe kraty. Nim rozejrzał się 
wokół siebie, zaczął biec, jakby kierowany inną wolą niż 
jego własna. Biegł w dość ciemnym korytarzu oświetlonym 
światłem elektrycznych pochodni. Ściany tworzyły duże bloki 
niebieskoszarego kamienia. Zatrzymał się na krawędzi uskoku. 
Dwa metry niżej korytarz biegł dalej. Odwrócił się, 
przykucnął i czepiając się krawędzi palcami zsunął się w 
dół. Pobiegł dalej. Kamienny blok, po którym przebiegał, 
zadygotał. Kiedy Zielesny zatrzymał się i odwrócił, blok 
runął w dół z hukiem odsłaniając wejście do korytarza na 
niższym poziomie. Podszedł do niego i zsunął się w dół; tym 
razem wysokość była znacznie większa i przy upadku krzyknął 
czując dotkliwy ból w nogach. Nie miał jednak czasu, by się 
zatrzymać choć na chwilę. Pobiegł w głąb ciemnego korytarza. 
Korytarz kończył się jaśniej oświetlonym podestem. Znów 
płyta, którą nadepnął w biegu, drgnęła. Zdezorientowało go 
to i za późno zauważył, że za podestem zieje otwarta 
studnia. Skoczył niezręcznie naprzód nie mogąc powstrzymać 
pędu. Nie zdołał nawet uchwycić rękoma przeciwległej 
krawędzi studni, odbił się z jękiem od ściany i spadł w dół. 
Studnia nie była głęboka, obracając się w locie zobaczył 
wystające z jej dna metalowe ostrza. Zwinął się w kłębek i 
zaraz potem poczuł, jak ostrza wbijają się w jego ciało.
   Krzyczał jeszcze, kiedy te same ręce (czuł to) pchnęły go 
naprzód i za jego plecami opadły z hałasem stalowe kraty. 
Czuł ciągle w sobie ten przeraźliwy ból, ale starał się 
myśleć, mimo że jego ciało ciągle nie poddawało się jego 
woli. Biegł w dość ciemnym korytarzu oświetlonym światłem 
elektrycznych pochodni. Ściany tworzyły duże bloki 
niebieskoszarego kamienia. Zatrzymał się na krawędzi uskoku. 
Przed chwilą doświadczył strasznego, śmiertelnego upadku, a 
teraz odgrywał niemal identyczną scenę. Dwa metry niżej 
korytarz biegł dalej. Odwrócił się, przykucnął i czepiając 
się krawędzi palcami zsunął się w dół. Pobiegł dalej. Znów 
nie mógł wrzucić kodu Cancel i przypomniał sobie z ulgą, że 
skrócił czas automatycznego wyjścia z dziesięciu do pięciu 
minut. Kamienny blok, po którym przebiegał, zadygotał. Kiedy 
Zielesny zatrzymał się i odwrócił, blok runął w dół z hukiem 
odsłaniając wejście do korytarza na niższym poziomie. 
Podszedł do niego i zsunął się w dół; tym razem wysokość 
była znacznie większa i przy upadku krzyknął czując dotkliwy 
ból w nogach. Nie miał jednak czasu, by się zatrzymać choć 
na chwilę. Pobiegł w głąb ciemnego korytarza. Korytarz 
kończył się jaśniej oświetlonym podestem. Znów płyta, którą 
nadepnął w biegu, drgnęła. Tym razem był już na to 
przygotowany. Odbił się silnie we właściwym miejscu i 
przeskoczył studnię. Przed nim podnosiła się wolno krata. 
Dobrze, dobrze, pomyślał. Znów czyjaś obca wola pchnęła go w 
przód. Wspiął się na niewysoki występ i ruszył dalej. 
Zobaczył teraz przed sobą szereg błyszczących gilotyn, 
które zamykały korytarz. Gilotyny opadały nierytmicznie, 
jakby ich ruchami sterował generator liczb przypadkowych. 
Biegł prosto ku pierwszej z nich i patrzył z przerażeniem na 
jej ostrze. Przeskoczył jej prześwit w chwili, kiedy ostrze 
właśnie zaczynało opadać i zaraz zrozumiał, że nie ma szans, 
by przejść drugą gilotynę. Zrobił ku niej pierwszy krok i w 
tym momencie zadziałał czasowy wyłącznik.

Melle poruszał się jak w półśnie, odpowiadał nieprzytomnie 
na pytania ludzi, z którymi musiał rozmawiać i nieustannie 
mylił się w pracy. Wreszcie wstał, wyjął z torby 
przyniesiony z domu łom i podszedł do ściany. Podważył łomem 
pierwszą z brzegu płytkę, wyszarpnął szufladkę i uderzył z 
całej siły w czerwony kryształ, po czym wbił szufladkę z 
powrotem w głąb i zakrył dziurę płytką. Usiadł z powrotem w 
fotelu, ale nie zakładał hełmu ani rękawów. Serce waliło mu 
jak młot. I oto już po kwadransie drzwi jego pokoju otworzyły 
się. Patrzył na nią ze zdumieniem.
   - To pani?
   - Co pan zrobił? Uszkodził pan umyślnie Sieć! - 
powiedziała surowo dziewczyna patrząc na niego nieprzyjaźnie.
   - Tak, zrobiłem to! - Melle wstał z fotela. - To pani, to 
niewiarygodne, ale stało się!
   - Dlaczego pan to zrobił? Będzie musiał pan pokryć koszty 
naprawy - powiedziała dziewczyna i podeszła do ściany, by 
usunąć uszkodzony moduł.
   - Zrobiłem to, bo miałem nieprzytomną nadzieję, że znów 
się tu pani zjawi! Przestawałem już wierzyć, że pani w ogóle 
istnieje!
   - Nieprzytomną nadzieję? Nie rozumiem nic z tego, co pan 
mówi - powiedziała dziewczyna, ale jednocześnie przerwała 
pracę i zaczęła na niego patrzeć uważnie. Melle ucieszył się 
z tego niepomiernie i zrobił krok w jej stronę.
   - Myślałem już, że pani naprawdę nie istnieje, że była 
pani halucynacją, wytworem Sieci, albo że Sieć specjalnie 
ukrywa panią przede mną z jakichś niezrozumiałych i 
niepokojących powodów. Probowałem jakoś skontaktować się z 
panią, ale Sieć stwierdziła, że pani nigdy tu się nie 
pojawiła, że nie było tu nigdy żadnej awarii.
   - Tutaj? Ach tak, byłam tu parę dni temu - dziewczyna 
sprawdziła coś w swoim notesie zawieszonym przy pasku. - To, 
że Sieć nie pamiętała o awarii i mojej wizycie, jest 
zupełnie zrozumiałe. Jest to związane właśnie z awarią, 
którą usunęłam.
   - Ale przecież zaraz po pani odejściu Sieć pamiętała o 
awarii!
   - To zrozumiałe. Sieć czerpała tę informację z pamięci 
krótkoterminowej. W nocy informacja ta powinna była 
przemieścić się do pamięci długoterminowej, ale adres tej 
pamięci zmienił się, bo wymieniłam moduł. To właściwie moja 
wina, bo powinnam była podać nowy adres. Nie miało to jednak 
dużego znaczenia, bo informacje przechowywane w tym module 
nie były funkcjonalnie istotne. A zresztą informacja ta i 
tak nie przepadła. Została przekazana, jak każda inna, do 
warstwy wyższej, i po jakimś czasie musiała zostać odzyskana 
i w warstwie tego terminala. Gdyby pan zapytał Sieć o to 
dzisiaj, uzyskałby pan prawdopodobnie właściwą odpowiedź.
   - To cudownie, że posłano znów panią. Musiałem znów panią 
zobaczyć, nie wiem, jak to wyrazić... Musiałem.
   - Mam na imię Elżbieta - powiedziała dziewczyna i 
uśmiechnęła się do niego.

Zielesny od dwóch dni nie rozmawiał z nikim. Schodził tylko 
na posiłki do restauracji, a potem zamykał się w swoim 
pokoju i albo leżał na łóżku wpatrzony w sufit, albo 
wchodził do gry.
   - Jestem już blisko, bardzo blisko - powiedział do 
siebie. Czuł, że ma wysoką gorączkę i majaczy, a z drugiej 
strony wiedział, że jest silny i niezwykle mądry. Nie czuł 
żadnego strachu. Był letni, pogodny wieczór, leżał pod 
płotem gdzieś na wiejskiej drodze i umierał. Głowę miał 
uniesioną, opierała się o płot. Była to dość niewygodna 
pozycja, ale nie miał siły, by ją zmienić. Przed nim było 
pole z łanami pszenicy, makami i chabrami; za polem, na 
skraju lasu, paliły się dwa czołgi. Skąd wzięła się ta 
kobieta? Pochyliła się nad nim. Płakała. Chciał powiedzieć - 
nie płacz, masz taką piękną twarz, jestem szczęśliwy, że 
widzę cię w takiej chwili - ale tylko jęknął. Kobieta 
przypominała mu kogoś. Matkę, a może pierwszą ukochaną? 
Prawą ręką przytrzymywał swoje wnętrzności i bardzo się tego 
wstydził. Strzelanina znów wzmogła się i kobieta zniknęła.
   Siedział teraz na drewnianym krześle. Przed nim była 
biała zasłona. Za zasłoną stał człowiek, mężczyzna. Widział 
jego sylwetkę. Był szczupły, średniego wzrostu. Jego 
sylwetkę rysowało na zasłonie silne światło padające z tyłu.
   - Chciałeś spotkać się ze mną - powiedział mężczyzna. 
Miał głos zarozumiałego trzydziestolatka.
   Zielesny zrozumiał, że znalazł tego, którego szukał. 
Chciał wstać z krzesła i zerwać zasłonę, ale nadal nie mógł 
się poruszyć.
   - Zabiłeś Lerna - powiedział cicho.
   - Tak, zabiłem Lerna. Zabiłem też wielu innych ludzi.
   Głos mężczyzny był energiczny i ironiczny. Energiczny i 
dziarski jak głos faceta reklamującego pastę do zębów. 
Ironiczny jak głos niezwykle inteligentnego szaleńca. Musiał 
być człowiekiem inteligentnym i wrażliwym. Zielesny 
wyobraził sobie swego rozmówcę jako kogoś bystrego, pełnego 
życia i nieustannie zmierzającego do osiągnięcia nowej, 
wyższej równowagi. I zbyt inteligentnego, by zadowolić się 
czymkolwiek. I tu było pęknięcie.
   - Myślisz o mnie - powiedział z satysfakcją mężczyzna. - 
To dobrze. Lubię absorbować uwagę ludzi, to zwiększa 
intensywność mojego istnienia. Nie ma większej rozkoszy niż 
ta, jaką dostarcza panowanie nad umysłami i ciałami innych 
ludzi. Niż zabawa nimi. Czuć w ręku ich ciepłe wnętrza, 
pulsowanie ich myśli i namiętności, ich przerażenie. Grać 
nimi, kierować ich tam, gdzie mi się podoba. Zwykła przemoc 
nie jest tak podniecająca jak to.
   - Zabiłeś Lerna. Jesteś zwykłym mordercą - Zielesny 
patrzył z napięciem na ciemną sylwetkę. Jego myśli nie 
układały się w linie proste. Kołowały wokół kilkunastu naraz 
obrazów, jakby umysł tamtego pobudzał i zawirowywał jego 
własny.
   - Dlaczego uczepiłeś się tego Lerna? To był taki mało 
ciekawy gość. Zabiłem go właściwie dlatego, że mnie nudził. 
Był niedorozwinięty, chociaż miał talent do gier. Ale nie 
dość duży.
   Mężczyzna zaśmiał się.
   - Przecież też odczuwałeś niechęć do niego. Nieprawda?
   - Tak - przyznał Zielesny. - Ale to ty go zamordowałeś.
   - Może oddałem mu przysługę. Nigdy nie był szczęśliwy, 
pomogłem mu tylko zrozumieć, kim jest i ku czemu zmierza. 
Przyśpieszyłem tylko to, co było nieuchronne. Ale dlaczego 
staram się usprawiedliwić? To śmieszne. To gra, w której 
jestem Mu. Ja ustalam reguły gry. Stawką jest życie. Nie 
jest to duża stawka, nieprawdaż?
   - Życie jest wielkie - powiedział cicho Zielesny.
   - Życie jest wielkie? - mężczyzna wybuchnął złośliwym 
śmiechem. - Jesteś głupcem prawiącym banały. Prawdopodobnie 
też cię zabiję. Tak jak innych.
   Umysł Zielesnego przenikało ciemne światło.
   - Ty przecież już nie żyjesz - powiedział wolno, 
właściwie tylko do siebie. Mężczyzna wyciągnął gwałtownie 
rękę przed siebie i zacisnął palce na zasłonie. Po chwili 
puścił ją.
   - A jeśli nawet byłoby to prawdą, to jakie miałoby to 
znaczenie? Dla ciebie istnieję teraz bardziej niż ktokolwiek 
inny. I ode mnie zależy, czy będziesz żył. Spotkamy się 
jeszcze. Jeszcze raz. Przygotuję się do tego spotkania. 
Jeśli zawiedziesz mnie, zabiję cię. Tak jak Lerna.
   Światło za zasłoną zaczęło gasnąć.
   Muzyka, pomyślał Zielesny, muzyka. Nie cierpię muzyki 
Szopena.

Po kolacji Melle odprowadził Elżbietę do jej mieszkania. 
Teraz leżał obok niej w łóżku i pieścił drżącymi palcami jej 
ciało. W pokoju nie było całkiem ciemno, światło z ulicy 
wpadało do środka i Melle podziwiał błyszczące oczy 
Elżbiety.
   - Kochasz mnie? - zapytała.
   W drugim pokoju coś poruszyło się. Melle znieruchomiał. 
Po prostu wiedział. Czuł, jak wszystko odpływa, odchodzi, 
oddala się. Elżbieta też zaczęła się oddalać.
   - Czy coś się stało? - zapytała.
   Melle odwrócił głowę.
   W półotwartych drzwiach sypialni stał bóg depresji.
   - Widzisz go?
   - Kogo?
   Nie widziała. Albo udawała, że nie widzi. Albo widziała 
swojego własnego boga, który nie był jego bogiem. Nie miało 
to w sumie żadnego znaczenia - jeśli nawet go widziała, to 
nie chciała się do tego przyznać i w ten sposób oddalała się 
od niego. Oddalała się. Oddalała się. Była już bardzo 
daleko. A on był teraz sam, tym bardziej że przedtem 
wydawało mu się, że nie jest sam. A tymczasem tak naprawdę 
każdy człowiek jest zawsze sam ze swoim bogiem.
   - Nie martw się - powiedziała Elżbieta. - To nieważne. To 
się przecież zdarza, na pewno następnym razem będzie dobrze.
   Jak ona nic nie rozumie! - pomyślał. Przypomniał sobie 
starca z młotem w ręku. Przymknął oczy. Strasznie bolała go 
głowa. Wyobraził sobie, że spada na niego ogromny stalowy 
młot i jednym cudownym uderzeniem zgniata go.
   - Nie martw się - powiedziała Elżbieta i zamruczała. 
Wydawało mu się, że zasnęła. Wstał ostrożnie z łóżka tak, by 
jej nie zbudzić, ubrał się i wyszedł. Zbliżał się ranek. Na 
wschodzie niebo nabierało ceglastej barwy. Tak wygląda 
piekło, pomyślał ze zdziwieniem.

Szedł ulicą swojego rodzinnego miasta. Był środek 
styczniowej nocy, wiał zimny wiatr. Wiedział, że śni i że 
wie dokładnie, co zaraz się stanie, a miało się stać coś 
okropnego. Zatrzymał się przed witryną sklepu. Był to sklep
rzeźniczy. Jest środek nocy, nikt mnie tu nie widzi, 
pomyślał. Bo w środku były dwa trupy kobiet, które znał. 
Jakim cudem mogły się znaleźć w tak dziwnym miejscu? Czuł, 
że wie, choć nie mógł sobie tego przypomnieć. Jeden z 
trupów, nagi, leżał na ladzie, drugi, ubrany, na podłodze, 
był oparty plecami o ścianę. Przypatrzył się temu siedzącemu 
na podłodze. Twarz kobiety miała rysy jednocześnie obce i 
bardzo znajome. Wydawało mu się, że ta kobieta kochała go 
kiedyś. Słyszał ciche stukanie. Chciał teraz odwrócić się i 
przyjrzeć się drugiemu trupowi, ale nagle oczy pierwszego 
otworzyły się i kobieta spojrzała na niego błagalnie i 
jednocześnie zaczęła kręcić przecząco głową, jakby prosząc 
go, by nie odchodził. Stukanie nasilało się. Jej martwe, 
zimne oczy były przepełnione miłością i Zielesny, wychodząc 
równocześnie ze snu, poczuł przerażenie, bo przypomniał 
sobie, skąd wzięły się tu oba trupy.
   Unosił się teraz swobodnie nad ziemią i zapominał szybko 
o swoim śnie. Nie czuł ciężaru swojego ciała. Był lekki i 
wszystko traciło znaczenie.
   - To nasze ostatnie spotkanie - powiedział do niego Mu. 
Stał znów za białą zasłoną, ze światłem padającym z tyłu. - 
Musisz odnaleźć właściwe słowa. Musisz odnaleźć klucz.
   Zielesny siedział przykuty do krzesła nie mogąc poruszyć 
nawet palcem.
   - Czy czujesz, jak czas przestaje istnieć? - zapytał Mu.
   Zielesny usiłował z trudem przypomnieć sobie o czymś 
bardzo ważnym. To było naprawdę bardzo ważne.
   - Nie będę czekał długo - powiedział Mu. - Nie mamy dużo 
czasu. 
   Zielesny zaczął zastanawiać się, kim jest. Widział siebie 
siedzącego na krześle przed białą zasłoną, za którą widniał 
cień stojącego człowieka. Zasłona poruszyła się lekko. Był 
oddzielony od siebie. Dobrze jest być oddzielonym od siebie. 
nie odczuwasz wtedy swojego bólu i lęku ani samotności. 
Możesz powiedzieć do samego siebie - widzę, że masz kłopoty, 
ale nie martw się, znam cię dobrze i postaram się ci pomóc. 
Dopiero wtedy, kiedy stajesz się obcy samemu sobie, możesz 
siebie zaakceptować i pokochać, i dzięki temu pokochać i 
zaakceptować świat. Nie lękaj się, jestem przy tobie.
   - Dlaczego milczysz? Nie podoba mi się to - powiedział z 
groźbą w głosie Mu. I wtedy Zielesny przypomniał sobie i 
zrozumiał. Zaczął mówić.
   Idźmy więc, ty i ja, /Kiedy wieczór na niebo rozpostarty 
trwa/ Jak pacjent eterem uśpiony na stole; /Idźmy przez 
jakieś wyludnione uliczki, /Gdzie mamroczące zacisze / 
Bezsennych nocy w pokojach na godziny /I knajp ze skorupami 
ostryg w trocinach: /Uliczki ciągną się jak nudna dysputa /Z 
podstępną intencją, /Aby cię wpędzić w nękające kwestie... 
/ Och, nie - "Co to?" - nie pytaj, /Idźmy już i złóżmy 
wizytę. /W salonie, gdzie kobiety krążą dokoła, /Rozmowa 
wokół Michała Anioła./1
   Mężczyzna ukryty za zasłoną usiadł na podłodze i zasłonił 
twarz rękoma. Zielesny poczuł, że odzyskuje władzę nad swoim 
ciałem. Razem z tym poczuł paniczny strach. Uciekał długim
korytarzem, który stopniowo znikał, a kiedy zniknął 
zupełnie, zaczął spadać w zupełnej, czarnej pustce. Wreszcie 
odzyskał przytomność umysłu i wyszedł z gry.

- Ranki nie zawsze przynoszą ulgę - powiedział do niego bóg 
depresji. I miał rację.
   Bowiem ranek nie przyniósł mu ulgi. Padał mokry śnieg. 
Wszystko było zbyt płaskie i oczywiste, i było zbyt dużo 
światła. Co prawda, światło sprawiło, że bóg depresji 
zniknął, ale Melle czuł bez przerwy jego obecność. Nie 
poszedł do pracy. Kilkakrotnie dzwonił telefon, ale nie 
podnosił słuchawki. Patrzył przez okno na opadające płatki 
śniegu.
   - Niedługo święta - powiedział do siebie i zaśmiał się 
gorzko. Ból głowy nie ustawał. Postanowił wyjść. Wziął ze 
sobą duży młot. Ból pulsował w rytm jego kroków. To dobrze. 
Patrzył na przechodzących ludzi. Denerwowali go. Byli tak 
pewni siebie. Czy pewność siebie nie jest największym 
grzechem? A przecież ich uśmiechy już ześlizgują się w 
przedśmiertny grymas. To już niedługo, strzeżcie się! 
Kilkanaście kroków przed sobą zobaczył człowieka w długim, 
czarnym płaszczu. W jednym ręku trzymał walizkę, a w drugim 
gałązkę bzu. Człowiek uśmiechnął się do siebie, a potem 
ruszył w stronę taksówki.
   - Gałązka bzu! Melle zrozumiał, że to ten. Zacisnął palce 
na trzonku młota i pobiegł.

Trudno w to wprost uwierzyć, ale wydaje się, że rzeczywiście 
"Lody pistacjowe" uległy wszędzie samolikwidacji! - 
powiedział szef.
   Zielesny był w doskonałym humorze.
   - To w dużym stopniu sprawa przypadku. No i intuicji - 
dodał szybko.
   - Zasłużyłeś na dużą premię.
   - No myślę - mruknął Zielesny.
   - Więc mówisz, że Lern był bliski rozwiązania?
   - Tak. Policja znalazła w jego mieszkaniu kartkę z 
fragmentem poematu. Domyślał się, że to coś ważnego, ale 
przecież tubylcy nie znają się na poezji, a już Eliota nikt 
tu wieczorami nie czyta - powiedział z pogardą Zielesny.
   - Autor gry musiał być wielbicielem tej poezji.
   Zielesny wzruszył ramionami.
   - Chyba tak. W każdym razie to podziałało. Klucz. Hasło.
   - Kiedy wracasz? Chciałbym pogratulować ci osobiście.
   - Za dwie godziny mam samolot. Tylko spakuję walizkę.
   - Nie będę ci przeszkadzał. Czekamy na ciebie w centrali!
   - Do zobaczenia.
   Rozłączyli się. Zielesny ogolił się, spakował walizkę, 
wypił w restauracji filiżankę kawy. Kiedy wyszedł z hotelu, 
padał mokry śnieg. Obok hotelu była kwiaciarnia. Zobaczył na 
wystawie bukiet fioletowego bzu.
   Jakie to wspaniałe i dziwne, pomyślał. Bukiet bzu w 
środku zimy. Wszedł do kwiaciarni.
   Sprzedawczyni była młodą, ładną dziewczyną. Uśmiechnął 
się do niej.
   Teraz, gdy bzy rozkwitają, /Ma w swym pokoju bzów wazon/ 
I rozmawiając kwiat w palcach skręca./ "Ach, przyjacielu, ty 
nie wiesz, ty nie wiesz, /Czym jest życie, choć je trzymasz 
w rękach": /(Wolno skręca bzu gałązkę) /"Pozwalasz, niech 
odpływa, od ciebie odpływa, /A młodość jest okrutna i nie ma 
skrupułów, /Uśmiecha się do chwil, których nie pojmuje." /Ja 
się, rzecz jasna, uśmiecham /I dalej herbatę smakuję. 
/"Jednak w ten zmierzch kwietniowy, co budzi wspomnienia / 
Życie pogrzebanego i wiosnę paryską, /Czuję niezmierny 
spokój i ten świat oceniam / Jako wspaniały i młodzieńczy, 
mimo wszystko".2
   Dziewczyna była zdziwiona, ale odwzajemniła jego uśmiech.
   - Chce pan kupić bez?
   - Tak, proszę mi sprzedać jedną gałązkę.
   Zapłacił pięć złotych, podziękował i wyszedł. Przez 
chwilę stał przed kwiaciarnią i podziwiał zapach bzu, na 
który spadały płatki śniegu. Jako wspaniały i młodzieńczy, 
mimo wszystko, powiedział do siebie cicho.
   Ruszył do taksówki.
   - Proszę na lotnisko - powiedział do taksówkarza. Ten 
kiwnął głową, a potem dostrzegł za plecami Zielesnego coś, 
co go przeraziło. Zielesny chciał się odwrócić, by to 
zobaczyć, ale nie zdążył.
                                           Janusz Cyran

Przypisy na stronę 37 i 39 maszynopisu
1"Pieśń miłosna J. Alfreda Prufrocka", T.S. Eliot, tłum. 
Michał Sprusiński.
2"Portret damy", T.S. Eliot, tłum. Michał Sprusiński.

                        JANUSZ CYRAN
Autor poszukujący. I niepokojący. Urodzony 20.01.1959 r. w 
Rybniku, fizyk po Wydziale Matematyczno-Fizycznym 
Politechniki Śląskiej, pracuje jako programista w ośrodku 
informatycznym. Wystartował na łamach "F" 11/88 brawurową 
fikcją teologiczną "Jeruzalem". Później były graniczące z 
eseistyką teksty, nawiązujące do Dicka i Borgesa: badanie 
natury rzeczywistości, sensu życia i cierpienia w "Czyśćcu" 
("F" 1/90) oraz, dokonana w fikcyjnej sytuacji zwycięstwa 
hitleryzmu, analiza walki Dobra i Zła w "Młynach Bożych" 
("NF" 1/90).
   Czym jest prezentowane dziś opowiadanie? Ciążącą ku 
współczesności, wzbogaconą o psychoanalizę, śląskie realia i 
polskie kompleksy, odnowioną wersją słynnego "Wynajętego 
człowieka" Baranieckiego z 1984 roku? Sugestywną fikcją 
fantomatyczną? Głosem we wznowionej przez Varleya 
literackiej dyskusji na temat komputerowych zagrożeń i 
niebezpiecznej doskonałości światów virtual reality? Czymś 
jeszcze innym?... A oto co autor pisze na ten temat w liście 
do redakcji: Pewne organizacje neofaszystowskie propagowały 
antysemityzm, rozpowszechniając gry komputerowe, polegające 
na tym, że trzeba zidentyfikować Żyda i zrobić z nim, co 
trzeba. Kiedyś niektóre utwory literackie, a teraz utwory 
znanych grup muzycznych powodują niekiedy psychozę 
samobójczą wśród wielbicieli. Jeden z bohaterów mojego 
opowiadania skacze z okna. Wydawało mi się to śmieszne i 
sztuczne. Opowiadanie pisałem długo. W parę dni po powstaniu 
tej sceny jeden z moich znajomych zrobił to i przestało to 
być dla mnie śmieszne.
   Na przełomie 1992/93 powinienem przedstawić Państwu nowy, 
równie znaczący i niepokojący tekst Cyrana "Wylęgarnia".
                                                        (mp)
