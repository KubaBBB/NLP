Autor: George R. R. Martin
Tytuł: Mgły odpływają o świcie

(With Morning Comes Mistfall)

Z "NF" 10/91

Pierwszego dnia po wylądowaniu przyszedłem wcześniej na 
śniadanie, ale Sanders już był na balkonie jadalni. Stał 
samotnie przy balustradzie spoglądając na góry i mgłę.
     Podszedłem do niego i mruknąłem mu "Dzień dobry". Nie 
pofatygował się, żeby mi odpowiedzieć.
     - Pięknie tu, prawda? - zapytał nie odwracając głowy.
     Miał rację.
     Mgła kłębiła się zaledwie kilka stóp poniżej balkonu
rozbryzgując się widmowymi grzywaczami o głazy zamku Sandersa. 
Gruby, biały koc rozciągał się od horyzontu po horyzont kryjąc 
pod sobą wszystko. Daleko na północy mogliśmy dostrzec szczyt 
Czerwonego Ducha - wygięte ostrze szkarłatnej skały wbijające 
się w niebo - lecz nic więcej. Pozostałe góry znajdowały się 
jeszcze poniżej poziomu mgły.
     My jednak byliśmy nad nią. Sanders wzniósł swój hotel na 
szczycie najwyższej góry tego pasma. Unosiliśmy się samotnie na 
powierzchni skłębionego białego oceanu: latający zamek pośród 
morza chmur.
     Zamek Chmur, tak właśnie Sanders nazwał to miejsce. Łatwo 
było zrozumieć dlaczego.
     - Zawsze tak jest? - zapytałem go, kiedy już nasyciłem się 
widokiem.
     - Przy każdym odpływie mgieł - odparł odwracając się do 
mnie z pełnym zadumy uśmiechem. Był grubym mężczyzną o 
jowialnej czerwonej twarzy - tacy ludzie rzadko uśmiechają 
się z zadumą. On jednak to uczynił.
     Wskazał na wschód, gdzie wznoszące się ponad mgły słońce 
Planety Widm rozpalało na porannym niebie szkarłatnopomarańczo-
wy spektakl.
     - Słońce - powiedział. - Kiedy wschodzi, ciepło zapędza 
mgły z powrotem do dolin, zmusza je do ustąpienia z gór, które 
udało im się zdobyć w nocy. Mgły opadają, stopniowo odsłaniając 
kolejne szczyty. Około południa widać już całe pasmo. Czegoś 
takiego nie ma ani na Ziemi, ani nigdzie indziej. - Uśmiechnął 
się ponownie i zaprowadził mnie do jednego ze stolików 
rozstawionych na balkonie. - A potem, o zachodzie słońca, 
wszystko ulega odwróceniu. Dziś wieczorem musi pan obejrzeć 
przypływ mgieł - dodał.
     Kiedy usiedliśmy i krzesła wyczuły naszą obecność, 
natychmiast pojawił się ugrzeczniony robokelner. Sanders 
zignorował go.
     - To wojna - powiedział. - Odwieczna wojna między słońcem 
i mgłą. Mgła wygrywa. Panuje w dolinach, na równinach i na 
brzegach morza. Słońce ma zaledwie kilka górskich szczytów, a i 
to tylko za dnia.
     Zamówił u robokelnera kawę, żebyśmy mieli czym się zająć, 
czekając na przybycie pozostałych. Rzecz jasna, kawa miała być 
świeżo parzona; Sanders nie uznawał na swojej planecie żadnych 
błyskawicznych namiastek ani syntetycznych imitacji.
     - Podoba się panu tutaj - stwierdziłem, kiedy czekaliśmy 
na zrealizowanie zamówienia.
     Sanders roześmiał się.
     - A czemu miałoby mi się nie podobać? W Zamku Chmur jest 
wszystko: dobra żywność, rozrywki, gry hazardowe plus 
domowe wygody. A dodatkowo jeszcze ta planeta. Mam 
chyba to, co najlepsze, prawda?
     - Przypuszczam, że tak. Ale większość ludzi nie myśli w 
taki sposób. Nikt nie przylatuje na Planetę Widm ze względu na 
gry hazardowe ani na jedzenie.
     Sanders skinął głową.
     - Ale czasem zjawiają się myśliwi. Polują na górskie koty 
i diabły nizinne. A co jakiś czas przyjeżdża ktoś, kto chce 
obejrzeć ruiny.
     - Być może - odparłem. - Ale to są wyjątki. Większość 
pańskich gości przybywa tu z innego powodu.
     - Jasne - zgodził się z uśmiechem. - Widma.
     - Widma - potwórzyłem. - Ma pan tutaj piękne widoki, 
możliwości polowania, łowienia ryb i uprawiania wspinaczki, 
lecz żadna z tych atrakcji nie jest w stanie przyciągnąć 
turystów. Przyjeżdżają wyłącznie z powodu widm.
     Pojawiły się dwa parujące dzbanki z kawą i jeden mniejszy, 
z gęstą śmietanką. Kawa była bardzo mocna, bardzo gorąca i 
bardzo dobra. Po kilku tygodniach odżywiania się sztucznymi 
potrawami na statku stanowiła dla mnie prawdziwe przebudzenie.
     Sanders pił małymi łykami nie spuszczając ze mnie 
badawczego spojrzenia.
     - Pan też przyleciał z powodu widm - powiedział wreszcie
odstawiając z namysłem filiżankę.
     Wzruszyłem ramionami.
     - Oczywiście. Moich czytelników nie interesują krajobrazy, 
choćby najbardziej malownicze. Dubowski i jego ludzie są tu po 
to, żeby odnaleźć widma, a ja mam relacjonować poszukiwania.
     Sanders miał zamiar coś odpowiedzieć, lecz nie zdążył, 
gdyż niespodziewanie odezwał się ostry, suchy głos:
     - O ile w ogóle jest tu czego szukać.
     Odwróciliśmy się w stronę wejścia na balkon. Mrużąc oczy w 
ostrym świetle poranka stał doktor Charles Dubowski, szef 
zespołu badawczego przysłanego na Planetę Widm. Tym razem udało 
mu się gdzieś zgubić towarzyszące mu zwykle stadko 
asystentów.
     Dubowski zatrzymał się na sekundę, po czym podszedł do 
naszego stolika, odsunął krzesło i usiadł. Natychmiast 
podjechał do niego robokelner.

Sanders zmierzył szczupłego naukowca niechętnym 
spojrzeniem.
     - Dlaczego uważa pan, że nie ma tu żadnych widm, doktorze? 
- zapytał.
     Dubowski wzruszył ramionami i uśmiechnął się lekko.
     - Po prostu nie wydaje mi się, żeby istniały na to 
dostateczne dowody - odparł. - Ale proszę się nie obawiać: 
nigdy nie pozwalam, żeby moje odczucia wpływały na przebieg 
pracy.  Podobnie jak wszystkim, najbardziej zależy mi na 
prawdzie, dlatego moja ekspedycja będzie całkowicie 
bezstronna. Jeżeli są tu jakieś widma, na pewno je znajdę.  
     - Albo one znajdą pana - powiedział poważnie Sanders. - A 
to może okazać się niezbyt przyjemne.
     Dubowski parsknął śmiechem.
     - Niech pan da spokój, Sanders! To, że mieszka pan w zamku,
nie oznacza, że od razu musi pan być tak melodramatyczny.
     - Proszę się nie śmiać, doktorze. Przecież wie pan, że 
widma zabiły już wielu ludzi.
     - Nie ma na to żadnych dowodów - odparł Dubowski. - 
Absolutnie żadnych. Tak samo, jak nie ma dowodów na istnienie 
widm. Ale właśnie po to tu jesteśmy: żeby znaleźć dowody lub 
jednoznacznie stwierdzić, że ich nie ma. Dajmy jednak temu 
spokój, umieram z głodu.
     Dubowski i ja zamówiliśmy steki z górskiego kota, a do 
tego cały koszyczek gorących, świeżych bułeczek. Sanders 
skorzystał z tego, że nasz statek przywiózł dostawę ziemskich 
produktów i kazał sobie podać gruby plaster szynki z pół 
tuzinem jaj.
     Mięso górskiego kota smakuje tak, jak już od wielu stuleci 
nie smakuje mięso żadnego ziemskiego zwierzęcia. Zjadłem z 
apetytem moją porcję, natomiast Dubowski zostawił swoją prawie 
nie tkniętą. Był zbyt zajęty mówieniem, żeby jeść.
     - Nie powinien pan lekceważyć widm - powiedział Sanders, 
kiedy robokelner odjechał do kuchni z naszymi zamówieniami. - 
Jest całe mnóstwo dowodów: dwadzieścia dwa zgony od chwili 
odkrycia tej planety i dziesiątki relacji naocznych świadków, 
którzy widzieli widma.
     - Zgadza się - przyznał Dubowski - ale moim zdaniem to nie 
są żadne dowody. Zgony? Owszem. Tyle tylko, że większość z nich 
to zwykłe zaginięcia. Ci ludzie najprawdopodobniej spadli ze 
skał, zostali pożarci przez górskie koty albo coś w tym 
rodzaju. W tej mgle nie ma mowy o odnalezieniu ciał. Na 
Ziemi codziennie znika bez śladu więcej ludzi i nikt nie 
poświęca temu specjalnej uwagi, lecz za każdym razem, kiedy 
tutaj ktoś zaginie, wszyscy twierdzą, że to sprawka widm. 
Przykro mi, ale dla mnie to za mało.  
     - Jednak niektóre ciała odnaleziono, doktorze - 
zauważył spokojnie Sanders. - Były potwornie okaleczone i to 
bynajmniej nie w wyniku upadku z dużej wysokości ani przez 
górskie koty.
     Nadszedł czas, żebym i ja zabrał głos.
     - Z tego, co wiem, znaleziono tylko cztery ciała - 
powiedziałem. - A wiem sporo, bo dość dokładnie badałem sprawę 
widm.
     Sanders zmarszczył brwi.
     - W porządku - przyznał. - Ale co z tymi czterema 
przypadkami? Moim zdaniem stanowią zupełnie wystarczający 
dowód.
     Mniej więcej w tym momencie na stole pojawiło się 
jedzenie, lecz Sanders nie zaprzestał dyskusji.
     - Weźmy na przykład pierwsze spotkanie - ciągnął. - Nigdy 
nie udało się tego do końca wyjaśnić. Mówię o ekspedycji 
Gregora.
     Skinąłem głową. Dave Gregor dowodził statkiem, który przed 
prawie siedemdziesięciu pięciu laty odkrył Planetę Widm. 
Zajrzał pod warstwę mgły za pomocą przyrządów zainstalowanych 
na pokładzie, a następnie wylądował na nadbrzeżnej równinie i 
wysłał zespoły badawcze.

Każdy zespół składał się z dwóch dobrze uzbrojonych ludzi. 
Z jednego powrócił samotny, rozhisteryzowany człowiek. W 
gęstej mgle rozdzielił się ze swoim partnerem i w pewnej 
chwili usłyszał mrożący krew w żyłach krzyk. Kiedy udało mu 
się odnaleźć przyjaciela, ten nie dawał już znaku życia, a 
nad ciałem stała jakaś postać.  
     Mężczyzna opisał zabójcę jako istotę podobną do człowieka, 
wzrostu około ośmiu stóp i jakby dziwnie bezcielesną. 
Twierdził, że gdy wystrzelił do niej z blastera, promień 
przeszedł na wylot, nie czyniąc jej żadnej szkody. Zaraz potem 
istota zafalowała i zniknęła we mgle.
     Gregor wysłał ludzi na poszukiwania. Udało im się odszukać 
zwłoki, lecz nic więcej. Bez specjalnego ekwipunku nawet 
powtórne trafienie we mgle do tego samego miejsca nastręczało 
sporo trudności, a cóż dopiero mówić o znalezieniu tajemniczej 
istoty.
     Tak więc relacja nie została potwierdzona, lecz mimo to 
po powrocie wyprawy na Ziemię wywołała niemałą sensację. 
Wysłano kolejny statek w celu przeprowadzenia dokładnych badań, 
ale misja nie przyniosła żadnych rezultatów - tyle tylko, że 
jeden z zespołów badawczych zaginął bez śladu.
     W ten sposób narodziła się i zaczęła szybko rosnąć legenda 
widm. Na planecie lądowały coraz to nowe statki, pojawili się 
koloniści, by wkrótce przenieść się gdzie indziej, a pewnego 
dnia przyleciał Paul Sanders i wzniósł Zamek Chmur, aby turyści 
mogli bezpiecznie odwiedzać tajemniczą Planetę Widm.
     Miało jeszcze miejsce wiele zgonów i zaginięć, niemało 
ludzi twierdziło zaś, że udało im się dostrzec snujące się 
wśród mgieł widma. A potem ktoś odkrył ruiny. Teraz były to 
tylko poprzewracane kamienne bloki, które jednak kiedyś tworzyły 
jakieś budowle - domostwa widm, jak utrzymywali niektórzy.
     Rzeczywiście, istniało sporo dowodów, pomyślałem. Część z 
nich była bardzo trudna do podważenia. Mimo to Dubowski 
energicznie potrząsnął głową.
     - Sprawa Gregora niczego nie dowodzi - stwierdził. - Wie 
pan równie dobrze jak ja, że ta planeta nigdy nie została 
dokładnie zbadana. Szczególnie niziny, gdzie wylądował statek 
Gregora. Tamtego człowieka najprawdopodobniej zabiło jakieś 
nieznane zwierzę, występujące tylko na tym terenie.
     - A co z zeznaniami jego partnera? - zapytał Sanders.
     - To zwykła histeria.
     - A inne spotkania? Było ich bardzo dużo, a świadkowie nie 
zawsze wpadali w histerię.
     - To niczego nie dowodzi - odparł Dubowski kręcąc głową. - 
Na Ziemi mnóstwo ludzi utrzymuje, że widziało duchy albo 
latające spodki. Tutaj, w tej cholernej mgle, znacznie łatwiej 
o pomyłki i halucynacje. - Wycelował w Sandersa nóż, którym 
smarował bułkę. - Wszystko przez tę mgłę. Historia z widmami 
dawno by przycichła, gdyby nie ona. Aż do tej pory nikt nie 
miał odpowiedniego wyposażenia ani pieniędzy, żeby 
przeprowadzić dokładne badania, ale my je mamy i wreszcie 
tego dokonamy. Dowiemy się, jak wygląda prawda.
     Sanders skrzywił się.
     - Pod warunkiem, że uda wam się przeżyć. Może widmom nie 
spodobają się wasze badania?
     - Nie rozumiem pana, Sanders - powiedział Dubowski. - 
Jeżeli tak bardzo boi się pan widm i jest przekonany, że one 
się tu wszędzie wałęsają, to czemu w ogóle pan tutaj mieszka?
     - W Zamku Chmur są odpowiednie zabezpieczenia - poinformo-
wał go Sanders. - Piszemy o nich w broszurze, którą wysyłamy 
potencjalnym klientom. Nikomu nie grozi tu najmniejsze 
niebezpieczeństwo. Przede wszystkim dlatego, że widma nigdy nie 
wychodzą z mgły, a my przez prawie cały dzień jesteśmy w pełnym 
słońcu. W dolinach, to zupełnie inna sprawa.
     - Bzdurne przesądy. Moim zdaniem te "widma z mgieł" to 
zwykłe ziemskie duchy przeniesione na nowy teren - produkty 
czyjejś wyobraźni. Ale moje zdanie nie ma najmniejszego 
znaczenia. Zaczekam na wyniki badań i wtedy zobaczymy. Jeśli 
pańskie widma istnieją naprawdę, nie uda im się przed nami 
ukryć.
     Sanders spojrzał na mnie.
     - A co pan o tym myśli? Zgadza się pan z nim?
     - Jestem dziennikarzem - odpowiedziałem ostrożnie. - Moje 
zadanie polega na relacjonowaniu wydarzeń. Widma są słynne, a 
moi czytelnicy bardzo się nimi interesują. Nie mam żadnego 
zdania na ten temat, a nawet jeśli mam, to nie uważam za 
stosowne nikogo o nim informować.
     Sanders umilkł i zaatakował energicznie swój plaster 
szynki. Dubowski skierował rozmowę na temat szczegółów 
dochodzenia, jakie miał zamiar przeprowadzić. Pozostała część 
posiłku upłynęła przy akompaniamencie jego entuzjastycznych 
wynurzeń na temat pułapek na widma, planów poszukiwań, 
automatycznych sond i czujników. Słuchałem go uważnie, notując 
w pamięci szczegóły, które mogły mi się przydać podczas pisania 
artykułu na ten temat.
     Sanders także słuchał z uwagą, lecz z wyrazu jego twarzy 
można było łatwo wyczytać, że nie jest zachwycony tym, co 
słyszy.
     Tego dnia nie wydarzyło się już nic szczególnego. Dubowski 
spędził większość czasu na lądowisku położonym na niewielkim 
płaskowyżu poniżej zamku, doglądając wyładunku wyposażenia. Ja 
napisałem artykuł o jego planach i wysłałem go na Ziemię, 
Sanders zaś, jak mi się wydaje, zajmował się innymi gośćmi i 
robił to wszystko, co zwykle robi właściciel hotelu.
     O zachodzie słońca ponownie wyszedłem na balkon, by 
obejrzeć przypływ mgieł.
     Tak jak powiedział Sanders, to była wojna. Rano 
oglądałem zwycięstw słońca w pierwszej z toczonych codziennie 
bitew, lecz teraz konflikt wybuchł na nowo. W miarę jak 
spadała temperatura, mgły wspinały się coraz wyżej. Wiotkie 
szarobiałe macki wypełzały bezszelestnie z dolin owijając się 
wokół poszarpanych szczytów niczym upiorne palce. Potem te 
palce robiły się coraz grubsze i mocniejsze, ciągnąc za sobą 
mgłę.
     Ogołocone, wyrzeźbione przez wiatr szczyty jeden po drugim 
niknęły pod nią na kolejną noc. Gigantyczny Czerwony Duch, 
wznoszący się na północ od nas, zanurzył się jako ostatni w 
białym oceanie, a potem mgła zaczęła przelewać się przez 
balustradę balkonu otaczając także Zamek Chmur.
     Wróciłem do środka i natrafiłem na Sandersa stojącego tuż 
za balkonowymi drzwiami. Obserwował mnie.
     - Miał pan rację - powiedziałem. - To było piękne.
     Skinął głową.
     - Zdaje się, że Dubowski nie pofatygował się, żeby to 
obejrzeć.
     - Jest chyba zajęty.
     Sanders westchnął.
     - Zbyt zajęty. Chodźmy, postawię panu drinka.
     Hotelowy bar był ciemny i cichy. Panował w nim nastrój 
obiecujący interesującą rozmowę i ciężkie picie. Im lepiej 
poznawałem zamek, tym bardziej lubiłem jego właściciela. 
Mieliśmy zadziwiająco zbieżne gusty.
     Usiedliśmy przy stoliku w najciemniejszej i najodleglej-
szej części pomieszczenia i zamówiliśmy drinki z zestawu 
obejmującego trunki co najmniej dziesięciu planet.
     - Nie wydaje się pan zbytnio zachwycony przyjazdem 
Dubowskiego - zauważyłem, kiedy na stole pojawiły się szklanki. 
- Można wiedzieć, dlaczego? Przecież dzięki niemu ma pan 
zajęte miejsca w hotelu.
     Sanders spojrzał na mnie znad swojego drinka i uśmiechnął 
się.
     - To prawda, teraz jest martwy sezon. Ale nie podoba mi 
się to, co ma zamiar zrobić.
     - Próbuje więc pan go przestraszyć?     
     Uśmiech zniknął.
     - Czyżby to było aż tak oczywiste?
     Skinąłem głową.
     Westchnął.
     - I tak nie wierzyłem, że mi się uda - przyznał i 
pociągnął z namysłem ze szklanki. - Mimo to musiałem spróbować.
     - Dlaczego?
     - Dlatego. Dlatego, że jeśli mu pozwolę, zniszczy ten 
świat. Jeżeli on i jemu podobni osiągną to, co chcą, we 
wszechświecie nie zostanie ani jedna tajemnica.
     - Po prostu ma zamiar znaleźć odpowiedzi na kilka pytań. 
Czy widma istnieją? Czym są ruiny? Kto je zbudował? Czy pan 
nigdy nie chciał się tego dowiedzieć?
     Osuszył szklankę, rozejrzał się i dał znak kelnerowi, żeby 
przyniósł mu następną. Do baru roboty nie miały wstępu, obsługa 
składała się wyłącznie z ludzi. Sanders przywiązywał wielką 
wagę do odpowiedniej atmosfery.
     - Oczywiście - powiedział, kiedy przyniesiono mu drugiego 
drinka. - Wszyscy zadają sobie te pytania. Właśnie dlatego 
ludzie przylatują na Planetę Widm, do Zamku Chmur. Każdy facet, 
który tu ląduje, ma w głębi duszy nadzieję, że przydarzy mu się 
jakaś przygoda z widmami i że osobiście wyjaśni wszystkie 
zagadki.
     Naturalnie, nic takiego się nie dzieje. Facet przypina 
sobie do pasa blaster, łazi w mgle przez kilka dni albo 
tygodni, ale nic nie znajduje. I co z tego? Może wrócić później 
i zacząć szukać jeszcze raz. Marzenie pozostaje, a z nim 
romantyzm i tajemnica.
     Poza tym, kto wie? Może podczas którejś z wypraw dostrzeże 
widma sunące przez mgłę - a w każdym razie coś, co weźmie za 
widma? Wtedy wróci szczęśliwy do domu, gdyż stał się częścią 
legendy, bo dotknął tego niewielkiego fragmentu rzeczywistości, 
którego Dubowski i jemu podobni nie zdążyli jeszcze obedrzeć z 
niesamowitości i tajemnicy. - Sanders umilkł i zapatrzył się 
ponuro w szklankę. Wreszcie, po długiej przerwie, odezwał się 
ponownie: - Dubowski! Ba!... Doprowadza mnie do szału. 
Przylatuje tu statkiem pełnym sługusów, z milionowym kredytem i 
mnóstwem przyrządów do polowania na widma. Znajdzie je, jestem 
tego pewien, i to właśnie mnie przeraża. Albo udowodni, że ich 
nie ma, albo je znajdzie, a wtedy okaże się, że to jakaś rasa 
podludzi, zwierząt, albo coś w tym rodzaju. - Przyłożył 
szklankę do ust i przechylił ją gwałtownie. - I to będzie 
koniec. Koniec, rozumie pan? Za pomocą swoich przyrządów 
odpowie na wszystkie pytania nie pozostawiając nic dla innych. 
To nie w porządku.
     Siedziałem przy stoliku i w milczeniu sączyłem spokojnie 
swojego drinka. Sanders kazał sobie przynieść jeszcze jednego. 
Po głowie tłukła mi się nieprzyjemna myśl. Wreszcie nie 
wytrzymałem i powiedziałem ją głośno:
     - Jeśli Dubowski odpowie na wszystkie pytania, nie będzie 
już po co tu przyjeżdżać, a pan straci zajęcie. Jest pan 
pewien, że nie dlatego właśnie tak bardzo się pan niepokoi?
     Spojrzał na mnie i przez chwilę odniosłem wrażenie, że 
mnie uderzy. Jednak nie zrobił tego.
     - Myślałem, że jest pan inny. Oglądał pan odpływ mgieł i 
zrozumiał... w każdym razie tak mi się wydawało. Ale teraz 
widzę, że się pomyliłem. - Wskazał ruchem głowy drzwi. - Niech 
pan stąd idzie.
     Podniosłem się z miejsca.
     - W porządku - powiedziałem. - Przykro mi, Sanders, ale 
mój zawód polega na zadawaniu takich nieprzyjemnych pytań.
     Nie zareagował, więc ruszyłem w kierunku drzwi.  
Stanąłem przy nich i odwróciłem się by spojrzeć na niego. 
Sanders siedział przy stoliku ze wzrokiem utwionym w 
szklance i mówił na głos do siebie: 
     - Odpowiedzi... - w jego ustach zabrzmiało to jak 
przekleństwo. - Odpowiedzi. Zawsze muszą mieć odpowiedzi. A 
przecież pytania są o tyle ciekawsze. Dlaczego nie zostawią ich 
w spokoju?
     Wyszedłem zostawiając go sam na sam z jego drinkiem.

Zarówno dla wyprawy, jak i dla mnie następne tygodnie 
były wypełnione intensywną aktywnością. Musiałem oddać 
Dubowskiemu sprawiedliwość, że zabrał się do pracy niezwykle 
starannie. Swój atak na Planetę Widm zaplanował ze wszelkimi 
szczegółami.
     Zaczął od sporządzenia map. Ze względu na mgły te mapy, 
które już istniały, według współczesnych standardów były bardzo 
mało precyzyjne, więc Dubowski wysłał całą flotę 
zrobotyzowanych sond szybujących nad mgłą i wykradających jej 
sekrety za pomocą wyrafinowanych czujników. Na podstawie 
przekazywanych przez nie informacji tworzono dokładny obraz 
topograficzny terenu.
     Uporawszy się z tym zadaniem Dubowski wraz ze swoimi 
asystentami zaznaczył starannie na mapach wszystkie miejsca, w 
których od czasu ekspedycji Gregora zarejestrowano spotkania z 
widmami. Ma się rozumieć, dokładne dane na temat tych spotkań 
zostały zebrane i przeanalizowane na długo przed naszym 
wyruszeniem z Ziemi, a pewne luki uzupełniono dzięki 
niezrównanej kolekcji książek dotyczących tego tematu, 
zgromadzonej w bibliotece Zamku Chmur. Zgodnie z oczekiwaniami 
większość spotkań miała miejsce w dolinach położonych wokół 
hotelu, jedynego miejsca na planecie zamieszkanego na stałe 
przez ludzi.
     Następnie Dubowski poustawiał pułapki na widma, 
koncentrując się głównie na obszarach o największej liczbie
udokumentowanych spotkań, lecz część z nich umieścił także w 
odległych rejonach, między innymi na nadbrzeżnej równinie, 
gdzie ekspedycja Gregora nawiązała pierwszy kontakt.
     Ma się rozumieć, pułapki nie były wcale pułapkami, 
tylko wykonanymi z duraluminium cylindrami nafaszerowanymi 
wszelkiego rodzaju sprzętem wykrywającym i rejestrującym, 
znanym ziemskiej nauce. Dla tych urządzeń mgła po prostu nie 
istniała. Gdyby któreś z widm nieopatrznie zjawiło się w 
pobliżu, zostałoby natychmiast dostrzeżone.  
     Tymczasem wszystkie sondy ściągnięto do bazy, 
przeprogramowano i wysłano ponownie. Znając dokładnie 
topografię terenu można było nakazać im dokonywanie lotów 
patrolowych na niskim pułapie, bez obawy o to, że ulegną 
roztrzaskaniu o zbocze jakiejś ukrytej we mgle góry. 
Czujniki zainstalowane na ich pokładach nie dorównywały 
precyzją umieszczonym w pułapkach, ale za to miały znacznie 
większy zasięg, a sondy mogły codziennie zbadać obszar o 
powierzchni wielu tysięcy mil kwadratowych.  
     Wreszcie, kiedy pułapki zostały rozstawione, a sondy 
znalazły się w powietrzu, Dubowski i jego ludzie osobiście 
wyruszyli w głąb spowitych mgłą lasów. Każdy z nich niósł 
ciężki plecak wypełniony aparaturą badawczą. Te zespoły 
poszukiwawcze dysponowały większą możliwością manewru niż 
pułapki i miały lepsze wyposażenie niż sondy. Codziennie 
udawały się w inne okolice, przeszukując je z nadzwyczajną 
dokładnością.
     Wziąłem udział w kilku wypadach, obarczony własnym 
plecakiem. Powstał z tego interesujący artykuł, choć nie udało 
nam się nic odnaleźć, ja natomiast zakochałem się w ukrytych we
mgle lasach.
     Przewodniki turystyczne określają je jako "upiorne knieje 
nawiedzonej Planety Widm", ale w rzeczywistości wcale nie są 
upiorne. Niektórzy potrafią w nich dostrzec tajemnicze 
piękno.
     Drzewa są smukłe, bardzo wysokie, o białej korze i 
bladozielonych liściach, lecz mimo to las wcale nie jest 
pozbawiony barw. Żyje w nich pasożyt, coś w rodzaju wiszącego 
mchu, opadający z wyższych gałęzi ciemnozielonymi i 
szkarłatnymi kaskadami. Są także skały, pnącza i niskie krzewy 
obsypane małymi fioletowymi owocami.
     Naturalnie, nie ma ani odrobiny słońca. Mgła kryje 
wszystko. Kłębi się dokoła i prześlizguje obok ciebie
głaszcząc niewidzialnymi dłońmi i chwytając za stopy.
     Co jakiś czas bawi się z tobą. Z reguły brnie się przez 
jej grubą warstwę, w której wzrok sięga zaledwie na kilka 
metrów i nie sposób dostrzec nawet własnych butów, ale 
czasem mgła gęstnieje jeszcze bardziej, tak że nie widać 
dosłownie nic.  Kilka razy przy takiej okazji wpadałem na 
drzewa.  
     Kiedy indziej, bez żadnego powodu, mgła rozstępuje się, 
pozostawiając cię stojącego pośrodku czystej przestrzeni we 
wnętrzu obłoku. Właśnie wtedy można podziwiać groteskową urodę 
lasu. Są to krótkie, zapierające dech w piersi wizyty w 
zupełnie niesamowitym świecie, nieliczne i szybko przemijające, 
lecz zapadające na zawsze w pamięć.
     Na zawsze.
     Podczas tych pierwszych tygodni nie miałem zbyt wiele 
czasu na spacery po lesie, chyba że przyłączałem się do którejś 
z rekonesansowych wypraw, aby wczuć się w atmosferę przedsię-
wzięcia. Głównie byłem zajęty pisaniem. Wysłałem cykl artykułów 
o historii planety, okraszony relacjami z najsłynniejszych 
spotkań z widmami. Przedstawiłem sylwetki bardziej 
interesujących uczestników ekspedycji, a także Sandersa, 
opisując problemy, jakie napotkał i przezwyciężył podczas budowy 
Zamku Chmur. Pisałem naukowe artykuły o mało znanych 
zagadnieniach ekologicznych planety, nastrojowe kawałki o 
lasach i górach, sensacyjne relacje na temat domniemań 
związanych z ruinami. Opisałem polowanie na górskiego kota, 
wysokogórską wspinaczkę i wielkie, niebezpieczne jaszczurki 
żyjące na bagnistych wyspach.
     A przede wszystkim, ma się rozumieć, pisałem o Dubowskim i 
prowadzonych przez niego poszukiwaniach. Reportażami na ten 
temat pokrywałem stosy stron.
     Kiedy jednak ekscytująca wyprawa zaczęła zamieniać się w 
rutynowe badania, a mnie poczęły kończyć się inne tematy, 
zwolniłem nieco tempo pisania, dzięki czemu miałem więcej 
czasu dla siebie.  
     Właśnie wtedy zacząłem naprawdę zachwycać się Planetą 
Widm. Wyruszałem na wędrówki po lesie, codziennie zapuszczając 
się nieco dalej. Odwiedziłem ruiny i przeleciałem pół 
kontynentu, żeby na własne oczy zobaczyć bagienne jaszczurki. 
Zaprzyjaźniłem się z bawiącą w zamku grupą myśliwych i 
ustrzeliłem górskiego kota, a następnie pojechałem wraz z nimi 
na zachodnie wybrzeże, gdzie o mało nie zginąłem w starciu z 
diabłem nizinnym.
     Oprócz tego zacząłem także ponownie rozmawiać z Sandersem.
     Przez cały czas ignorował zarówno mnie, jak Dubowskiego i 
wszystkie osoby biorące udział w poszukiwaniu widm. Jeśli w 
ogóle odzywał się do nas, to gburowato, witał się oschle, a 
cały wolny czas poświęcał innym gościom.  
     Początkowo niepokoiłem się, co może przyjść mu do głowy, 
mając świeżo w pamięci słowa, jakie wypowiedział w barze. 
Wyobrażałem go sobie mordującego kogoś we mgle i starającego 
się stworzyć pozory, że zabójstwa dokonało jedno z widm, lub 
przynajmniej niszczącego pułapki. Byłem pewien, że spróbuje 
odstraszyć Dubowskiego lub w jakiś inny sposób doprowadzić do 
fiaska ekspedycji.
     Przypuszczam, że te pomysły rodziły się w mojej głowie z 
powodu zbyt częstego oglądania holowizji. Sanders niczego 
takiego nie zrobił. Po prostu był posępny, obrzucał nas ponurymi 
spojrzeniami i ograniczał swoją pomoc do absolutnego minimum.
     Jednak po pewnym czasie zaczął znowu żywić nieco 
cieplejsze uczucia - nie do Dubowskiego i jego ludzi, tylko 
wyłącznie do mnie.
     Przypuszczam, że przyczyniły się do tego moje wyprawy do 
lasu. Dubowski nigdy - jeśli nie musiał - nie wychodził z zamku, a 
nawet wtedy czynił to niechętnie i wracał najszybciej, jak 
mógł. Jego ludzie zachowywali się tak samo. Z całej 
załogi tylko ja jeden postępowałem w odmienny sposób - być może 
dlatego, że właściwie wcale nie wchodziłem w jej skład.
     Ma się rozumieć, nie umknęło to uwadze Sandersa. Jego 
uwadze w ogóle nie umykało prawie nic, co działo się w zamku. 
Zaczął znowu rozmawiać ze mną jak z człowiekiem, a pewnego dnia 
zaprosił mnie ponownie na drinka.
     Było to mniej więcej w dwa miesiące po rozpoczęciu 
wyprawy. Zbliżała się zima i powietrze było coraz zimniejsze i 
rześkie. Siedziałem z Dubowskim na balkonie jadalni 
popijając kawę po kolejnym wyśmienitym posiłku.  Sanders 
zajmował miejsce przy pobliskim stoliku, rozmawiając z 
jakimiś turystami.  
     Nie pamiętam już, o czym dyskutowaliśmy. W każdym razie
Dubowski nagle przerwał rozmowę i zadrżał.
     - Robi się zimno - stwierdził. - Może wejdziemy do środka?
     Nigdy specjalnie nie lubił jadać na balkonie.
     Zmarszczyłem brwi.
     - Nie jest jeszcze tak źle - zaoponowałem. - Poza tym
zbliża się zachód słońca. To najpiękniejsza pora dnia.
     Dubowski ponownie zadrżał i podniósł się z miejsca.
     - Jak pan uważa - powiedział. - Ja idę do środka. Nie mam 
zamiaru przeziębić się tylko dlatego, że pan ma ochotę obejrzeć 
jeszcze jeden odpływ mgieł.
     Ruszył w kierunku drzwi, lecz nie zdążył przejść nawet 
trzech kroków, kiedy Sanders ryknął niczym zraniony górski kot 
i zerwał się z krzesła.
     - Odpływ mgieł! - wrzasnął. -  O d p ł y w   m g i e ł!  - 
Po czym obrzucił Dubowskiego bezładnym stekiem wyzwisk. Nigdy 
nie widziałem go tak rozwścieczonego, nawet tego wieczoru, 
kiedy wyrzucił mnie z baru. Stał drżąc z gniewu na całym 
ciele, z zaczerwienioną twarzą, kurczowo zaciskając i 
rozprostowując potężne dłonie.
     Pośpiesznie wstałem z miejsca i wkroczyłem między nich. 
Dubowski spojrzał na mnie z wyrazem zdumienia i strachu na 
twarzy.
     - Co... - zaczął.
     - Niech pan stąd idzie - przerwałem mu. - Niech pan idzie 
do swojego pokoju, do holu, gdziekolwiek. Ale niech pan stąd 
zniknie, zanim on pana zabije.
     - Ale... Co się stało? O co chodzi? Nic nie...
     - Mgły odpływają o świcie - powiedziałem. - Wieczorem, o 
zachodzie słońca, jest ich przypływ. Niech pan już idzie.
     - I to wszystko? Dlatego tak się...
     - Proszę stąd odejść!
     Potrząsnął głową, jakby chcąc dać do zrozumienia, że 
nadal nic nie pojmuje, ale wszedł do środka.
     Odwróciłem się do Sandersa.
     - Niech pan się uspokoi - powiedziałem. - Proszę się 
uspokoić.
     Przestał drżeć, lecz jego oczy nadal ciskały błyskawice w 
ślad za odchodzącym Dubowskim.
     - Odpływ mgieł... - wymamrotał. - Ten skurczybyk siedzi 
tu już od dwóch miesięcy, a jeszcze nie potrafi odróżnić 
odpływu mgieł od przypływu!  
     - Nigdy nie oglądał ani jednego, ani drugiego - 
wyjaśniłem. - Takie rzeczy po prostu go nie interesują. Jego 
strata. Nie musi pan się tym tak bardzo denerwować.
     Spojrzał na mnie ze zmarszczonymi brwiami, by po chwili 
skinąć głową.
     - Słusznie - powiedział. - Chyba ma pan rację. - Westchnął 
głęboko. - Odpływ mgieł, też coś! Cholera! - Umilkł na krótko, 
po czym dodał: - Muszę się napić. Przyłączy się pan?
     Kiwnąłem głową.
     Usiedliśmy w tym samym ciemnym kącie, co pierwszego 
wieczoru; z pewnością był to ulubiony stolik Sandersa. Zdążył 
wychylić trzy drinki, zanim ja uporałem się z pierwszym. Duże 
drinki. W Zamku Chmur wszystko było duże.
     Tym razem nie sprzeczaliśmy się, tylko rozmawialiśmy o 
przypływie mgieł, lesie i ruinach. Rozmawialiśmy też o widmach i 
Sanders ze wzruszeniem opowiedział mi o najsłynniejszych 
spotkaniach z nimi. Oczywiście, znałem już te historie, ale 
nigdy nie słyszałem, żeby ktoś relacjonował je w taki sposób.
     W pewnej chwili wspomniałem, że urodziłem się w mieście 
Bradbury, podczas krótkiego pobytu moich rodziców na Marsie. 
Oczy Sandersa natychmiast rozbłysły i przez następną godzinę 
raczył mnie dowcipami o Ziemianach. Znałem je również, 
lecz ponieważ byłem już lekko wstawiony, wydały mi się 
wręcz nieprawdopodobnie zabawne.
     Od tego wieczoru spędzałem z Sandersem więcej czasu niż z 
kimkolwiek innym. Wydawało mi się wówczas, że zdążyłem już dość 
dobrze poznać Planetę Widm, ale Sanders udowodnił mi, że nie 
miałem racji. Pokazał mi ukryte miejsca w lesie, które na 
zawsze pozostały w mojej pamięci i zawiózł mnie na bagniste 
wysepki, gdzie rosną całkowicie odmienne gatunki drzew, 
kołyszące się szaleńczo bez choćby najmniejszego podmuchu 
wiatru. Polecieliśmy daleko na północ, do znacznie wyższego 
łańcucha górskiego o szczytach pokrytych wiecznym lodem, i na 
południe, gdzie gęsta mgła przelewa się niczym wodospad przez 
krawędź płaskowyżu.
     Naturalnie, przez cały czas zajmowałem się Dubowskim i 
jego polowaniem na widma, ale w gruncie rzeczy nie bardzo 
miałem o czym pisać, więc niemal bez przerwy przebywałem w 
towarzystwie Sandersa. Nie martwiłem się konsekwencjami mojej 
zmniejszonej aktywności, gdyż wcześniejsze artykuły o Planecie 
Widm spotkały się ze znakomitym przyjęciem, miałem więc
nadzieję, że jakoś ujdzie mi to na sucho.
     Niestety, myliłem się.
     Byłem na Planecie Widm już ponad trzy miesiące, kiedy 
otrzymałem wiadomość od mojego wydawcy. Kilka systemów 
gwiezdnych stąd, na planecie zwanej Nowa Ucieczka wybuchła 
wojna domowa. Miałem polecieć tam jako korespondent. Wydawca 
stwierdził, że w najbliższym czasie i tak nie należy oczekiwać 
żadnych wiadomości z Planety Widm, gdyż wyprawa Dubowskiego 
miała trwać jeszcze ponad rok.
     Choć bardzo polubiłem to miejsce, ucieszyłem się z 
nadarzającej się okazji. Moje relacje stawały się 
nudne, kończyły mi się pomysły, a ta historia na Nowej 
Ucieczce zapowiadała się na niezłą sensację.
     Pożegnałem się więc z Sandersem, Dubowskim i Zamkiem 
Chmur, poszedłem na ostatni spacer do spowitego mgłą lasu i 
wsiadłem na pierwszy odlatujący statek.

Wojna domowa na Nowej Ucieczce okazała się całkowitym 
niewypałem. Spędziłem tam tylko jeden miesiąc, lecz był to 
najgorszy miesiąc mego życia. Planeta została skolonizowana 
przez religijnych fanatyków, ale po pewnym czasie doszło do 
rozłamu i teraz każda ze stron oskarżała drugą o herezję. Było 
to potwornie nudne, a samo miejsce miało dokładnie tyle uroku, 
co marsjańskie przedmieście.
     Wyniosłem się stamtąd najszybciej, jak mogłem i w pogoni za 
wydarzeniami przenosiłem się z planety na planetę. Po pół roku 
znalazłem się z powrotem na Ziemi. Zbliżały się wybory, więc 
kazano mi je relacjonować. Nie miałem nic przeciwko temu. 
Kampania była bardzo ciekawa, a tematy wręcz czekały na 
to, żeby się schylić i je podnieść.
     Jednak przez cały czas śledziłem skąpy strumyk informacji 
docierających z Planety Widm. Wreszcie, zgodnie z moimi 
oczekiwaniami, Dubowski zwołał konferencję prasową. Jako 
człowiek wyznaczony do zajmowania się sprawą widm bez trudu 
uzyskałem zgodę wydawcy i wyruszyłem w drogę najszybszym 
statkiem, jaki mogłem znaleźć.
     Dotarłem na miejsce jako pierwszy, na tydzień przed 
terminem konferencji. Przed startem zawiadomiłem Sandersa o 
swoim przyjeździe. Czekał na mnie w porcie. Dotarłszy do zamku 
poszliśmy prosto na balkon i kazaliśmy podać sobie drinki.
     - I jak? - zapytałem, kiedy już wymieniliśmy obowiązkowe 
uprzejmości. - Wie pan, co chce ogłosić Dubowski?
     Twarz Sandersa wydłużyła się.
     - Domyślam się - powiedział. - Miesiąc temu ściągnął te 
swoje cholerne urządzenia i zaczął wprowadzać wyniki badań do 
komputera. Odkąd pan wyjechał, mieliśmy kilka spotkań z 
widmami. Dubowski za każdym razem zjawiał się na miejscu w 
kilka godzin później i dosłownie przeczesywał okolicę, ale nic 
nie znalazł. Wydaje mi się, że właśnie to chce ogłosić.
     Skinąłem głową.
     - To chyba nic złego, prawda? Gregor też nic nie znalazł.
     - Ale on nie szukał tak jak Dubowski - odparł Sanders. - 
Jemu ludzie uwierzą.
     Nie byłem tego taki pewien i właśnie chciałem to 
powiedzieć, kiedy pojawił się Dubowski. Widocznie ktoś 
doniósł mu, że przyleciałem. Wyszedł na balkon, zauważył 
mnie, uśmiechnął się, podszedł do nas i przysiadł się.  
     Sanders zmierzył go ciężkim spojrzeniem, po czym wbił 
wzrok w szklankę. Dubowski zachowywał się jakby poza mną 
nikogo tam nie było. Sprawiał wrażenie bardzo zadowolonego z 
siebie.  Zapytał, co porabiałem przez czas mojej 
nieobecności na Planecie Widm.  Opowiedziałem mu, a on 
stwierdził, że to bardzo interesujące.  
     Wreszcie zapytałem go o rezultaty badań.
     - Żadnych komentarzy - oświadczył. - Wszystkiego dowie się 
pan na konferencji.
     - Niech pan nie żartuje - odparłem. - Zajmowałem się 
pańską wyprawą wtedy, kiedy wszyscy ją ignorowali. Chyba może 
mi pan coś szepnąć. Co pan odkrył?
     Zawahał się.
     - Cóż... w porządku - powiedział po chwili z 
powątpiewaniem w głosie. - Ale proszę na razie tego nie 
publikować.  Będzie pan mógł nadać wiadomość kilka godzin 
przed konferencją. I tak wyprzedzi pan innych.  
     Skinąłem głową na znak zgody.
     - Co pan ma?
     - Widma - oznajmił. - Starannie zapakowane w woreczki. One 
nie istnieją. Mogę to udowodnić.
     Uśmiechnął się szeroko.
     - Tylko dlatego, że nic pan nie znalazł? - zapytałem. - 
Może unikały pana. Jeśli są inteligentne, tak właśnie 
zrobiły. Albo pański sprzęt nie był w stanie ich wykryć.
     - Niech pan da spokój. Z pewnością sam pan w to nie 
wierzy. W naszych pułapkach zainstalowaliśmy wszystkie 
czujniki, jakie tylko się dało. Gdyby widma istniały, na pewno 
zostawiłyby po sobie jakiś ślad, ale one nie istnieją. 
Zainstalowaliśmy pułapki nawet tam, gdzie miały miejsce trzy 
ostatnie tak zwane spotkania. Nic. Zupełnie nic. To 
jednoznaczny dowód na to, że ci ludzie mieli przywidzenia. 
Spotkania, dobre sobie!
     - A co ze zgonami i zaginięciami? - nie ustępowałem. - Co 
z wyprawą Gregora i innymi klasycznymi przypadkami?
     Dubowski uśmiechnął się jeszcze szerzej.
     - Oczywiście, nie mogłem wyjaśnić wszystkich tych zdarzeń, 
ale nasze sondy i grupy poszukiwawcze natrafiły na cztery 
szkielety. - Zaczął zginać kolejno palce. - Dwóch ludzi zginęło 
pod skalną lawiną, trzeci został zabity przez górskiego kota...
     - A czwarty?
     - To było morderstwo - stwierdził. - Ciało zostało pochowane 
w płytkim grobie, najwyraźniej wykonanym ludzkimi rękami. 
Odsłoniła je powódź albo coś w tym rodzaju. Ten przypadek był 
określony w kronikach jako zaginięcie. Jestem pewien, że 
gdybyśmy szukali jeszcze dłużej, znaleźlibyśmy wszystkie 
zwłoki. Okazałoby się wtedy, że ci ludzie zginęli w zupełnie 
normalny sposób.
     Sanders oderwał spojrzenie od swojego drinka i utkwił je w 
Dubowskim. Było to bardzo gorzkie spojrzenie.
     - Gregor - powtórzył z uporem. - Gregor i inni, z dawnych 
czasów.
     Uśmiech Dubowskiego zamienił się w ironiczny grymas.
     - Ach, tak. Przetrząsnęliśmy dokładnie tamten teren. Moja 
teoria okazała się słuszna. W pobliżu natrafiliśmy na stado 
dużych, silnych małp. Przypominają wielkie pawiany o brudnej, 
białej sierści. Niezbyt im się poszczęściło - to mała grupa
i chyba wkrótce wymrą, ale nie ulega wątpliwości, że człowiek 
Gregora widział właśnie jedną z nich. Oczywiście, znacznie 
przesadził, jeśli chodzi o rozmiary.
     Zapadło milczenie. Przerwał je Sanders.
     - Mam tylko jedno pytanie - powiedział cichym, smutnym 
głosem. - Dlaczego?
     Zirytował tym Dubowskiego, który już się nie uśmiechał. 
     - Pan nigdy tego nie rozumiał, prawda, Sanders? Chodziło 
mi o prawdę. Chciałem uwolnić tę planetę od ignorancji i 
przesądów.
     - Uwolnić Planetę Widm? - powtórzył Sanders. - Czyżby 
znajdowała się w niewoli?
     - Tak - odparł Dubowski. - W niewoli idiotycznego mitu i 
strachu. Teraz będzie wolna i otwarta dla wszystkich. Z 
pewnością uda nam się wyjaśnić zagadkę ruin, nie przesłoniętą 
mętnymi legendami o widmach. Udostępnimy planetę kolonizacji. 
Ludzie nie będą bali się przybywać tutaj, mieszkać i uprawiać 
ziemię. Rozprawiliśmy się ze strachem.
     - Kolonizacja? - Sanders sprawiał wrażenie lekko 
rozbawionego. - Sprowadzi pan wielkie wentylatory, żeby 
rozpędziły mgłę? Koloniści już tutaj byli i odlecieli. Gleba 
jest bardzo uboga. Nie można uprawiać ziemi, a w każdym razie 
nie na skalę przemysłową, bo wszędzie są góry. Nikomu nie uda 
się wyżyć z tego, co urośnie na Planecie Widm.
     Poza tym jest przecież mnóstwo planet, którym gwałtownie 
potrzeba ludzi. Musi pan tworzyć jeszcze jedną? Czy Planeta 
Widm koniecznie musi stać się następną Ziemią? - Sanders 
potrząsnął smutno głową i opróżnił swoją szklankę. - To pan 
niczego nie rozumie, doktorze. Niech się pan nie oszukuje. Nie 
oswobodził pan Planety Widm, tylko ją zniszczył. Ukradł pan jej 
widma zostawiając ją zupełnie pustą.
     Dubowski pokręcił głową.
     - Myli się pan. Ludzie znajdą wiele sposobów, żeby ją 
odpowiednio wykorzystać. Ale nawet gdyby miał pan rację... Cóż, 
trzeba się z tym pogodzić. Dla człowieka nie ma nic 
ważniejszego od wiedzy. Od dawien dawna tacy jak pan usiłują 
powstrzymać postęp, ale zawsze przegrywają. Człowiek musi 
wiedzieć.  
   - Być może - odparł Sanders. - Ale czy to jedyna rzecz, 
jakiej potrzebuje? Nie wydaje mi się. Myślę, że człowiekowi 
potrzebna jest także tajemnica, poezja i romantyzm. Myślę, że 
zawsze musi widzieć przed sobą kilka pytań, na które nie ma 
odpowiedzi, żeby mógł się dziwić i zastanawiać.
     Dubowski zmarszczył brwi i podniósł się raptownie z 
miejsca.
     - Ta rozmowa jest zupełnie pozbawiona sensu, podobnie jak 
pańska filozofia. W moim wszechświecie nie ma miejsca dla 
pytań, na które nie ma odpowiedzi.
     - W takim razie żyje pan w bardzo nudnym wszechświecie, 
doktorze.
     - A pan żyje w smrodzie własnej ignorancji. Niech pan 
sobie znajdzie jakiś inny przesąd, jeśli nie może się pan bez 
tego obejść, ale proszę nie podsuwać mi go za pomocą bajek i 
legend. Nie mam czasu na zajmowanie się widmami. - Spojrzał na 
mnie. - Spotkamy się na konferencji prasowej - powiedział 
i szybkim krokiem wszedł do wnętrza budynku.
     Sanders przez chwilę spoglądał w ślad za nim, a następnie 
odwrócił się na krześle, by popatrzeć na góry.
     - Podnosi się mgła - powiedział.

Jak się okazało, Sanders pomylił się w swoich 
przewidywaniach. Założono kolonię, choć z pewnością nie była 
ona niczym nadzwyczajnym: trochę winnic, kilka fabryk i parę 
tysięcy ludzi, pracowników kilku dużych firm.  
     Uprawa ziemi na skalę przemysłową istotnie okazała się 
nieopłacalna. Z jednym wyjątkiem: miejscowych winogron, 
dorastających do rozmiarów cytryny. Planeta Widm ma więc jeden 
jedyny towar eksportowy - mętnobiałe wino o łagodnym,
aromatycznym smaku.
     Rzecz jasna, nazywają je mgielnym winem. Przez ostatnie 
lata bardzo je polubiłem. Jego smak rzeczywiście przywodzi mi 
na myśl mgły i sprawia, że śnię o nich. Ale to chyba nie 
zasługa wina, tylko moja. Większość ludzi nie dostrzega w nim 
nic nadzwyczajnego.
     Mimo to eksport przynosi stałe, choć niewielkie dochody i 
na Planecie Widm w dalszym ciągu zatrzymują się statki 
kosmiczne utrzymujące regularną komunikację międzyplanetarną. 
Przynajmniej frachtowce.
     Turyści dawno już zniknęli. Pod tym względem Sanders miał 
rację. Piękne krajobrazy mogą podziwiać bliżej domu i za 
mniejszą cenę. Tutaj przylatywali wyłącznie z powodu widm.
     Sandersa też już nie ma. Był zbyt uparty i zbyt mało 
praktyczny, aby wkręcić się w handel winem, kiedy miał po temu 
okazję, więc został aż do końca za murami swojego zamku. Nie 
wiem, co się z nim stało, kiedy ludzie przestali odwiedzać jego 
hotel.
     Zamek Chmur nadal stoi na swoim miejscu. Widziałem go 
kilka lat temu, kiedy zatrzymałem się na Planecie Widm w drodze 
na Nową Ucieczkę. Niszczeje coraz bardziej, gdyż jego 
utrzymanie pochłonęłoby zbyt wiele pieniędzy. Wkrótce nie 
będzie można go odróżnić od tamtych, starych ruin.
     Poza tym planeta prawie się nie zmieniła. Mgły nadal 
przypływają o zachodzie słońca i odpływają o wschodzie. Czerwony 
Duch wciąż pięknie wygląda w świetle poranka, lasy rosną na 
swoim miejscu, a górskie koty polują tam, gdzie polowały.
     Brakuje tylko widm.
     Tylko widm.
                            Przełożył Arkadiusz Nakoniecznik

