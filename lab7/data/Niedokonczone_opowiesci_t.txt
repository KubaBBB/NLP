J.R.R. TOLKIEN



Niedokończone opowieści
Tom II

(Przełożył Radosław Kot)
     
NOTKI O UTWORACH
      
     I.  Opis wyspy Numenor
      Chociaż jest to opis raczej niż opowieść, zdecydowałem się włączyć wybrane fragmenty tekstu ojca, szczególnie że są to wycinki tyczące ukształtowania Numenoru, współbrzmiące z opowieścią o Aldarionie i Erendis. Opis ten istniał z całą pewnością już w roku 1965 i prawdopodobnie powstał niewiele wcześniej.
      Mapkę przerysowałem z małego, pospiesznie wykonanego szkicu, wedle wszelkich znaków jedynego przedstawienia Numenoru, kiedykolwiek sporządzonego przez ojca. Zamieściłem na mapce tylko te nazwy i oznaczenia, które znalazłem na oryginale. Dodatkowo była tam jeszcze ukazana przystań nad Zatoką Andunie, nieco na zachód od samego miasta. Jej nazwa, nader trudna do odczytania, niemal na pewno brzmi: Almaida. Z tego, co wiem, nie pojawia się ona nigdzie indziej.
      
II. Aldarion i Erendis
      Opowieść ta była najmniej dopracowaną spośród wszystkich pomieszczonych w tym zbiorze i wymagała miejscami tak daleko idących interwencji redakcyjnych, że aż wahałem się, czy włączenie jej do książki jest celowe. Jest to jednak tekst nader interesujący, jedyny zachowany (w odróżnieniu od kronik i roczników) z całej długiej historii Numenoru, wieków poprzedzających zagładę wyspy, zrelacjonowaną w Akallabeth. Jest to także tekst o tematyce niespotykanej zgoła w twórczości ojca, tak zatem zdecydowałem ostatecznie, że błędem byłoby wykluczenie tej historii spośród Niedokończonych opowieści.
      Konieczność wspomnianych interwencji dyktował fakt, że przy tworzeniu opowieści mój ojciec posługiwał się zwykle konspektami, szczególną uwagę zwracając na datowanie poszczególnych wydarzeń, tak zatem owe konspekty przypominały nieco kroniki. W tym konkretnym przypadku podobnych drabinek było co najmniej pięć, różniły się przy tym stopniem rozwinięcia rozmaitych wątków, nierzadko też przeczyły jedna drugiej, tak w sprawach ogólnych, jak i w szczegółach. Niezmienną jednak cechą jest to, że wszystkie owe szkice zawierają fragmenty narracji (w tym i dialogów). Piąty i ostatni szkic opowieści o Aldarionie i Erendis został w ten sposób tak znacznie rozbudowany, że liczy aż około sześćdziesięciu stron rękopisu.
      Jednakże przechodzenie od nader skrótowego, analitycznego wywodu (pisanego w czasie teraźniejszym) do opowieści następowało stopniowo, w miarę postępu prac nad zarysem historii. Początkowe partie musiałem wręcz przerobić, aby uzyskać w miarę jednorodną stylistycznie całość. Zmiany dotyczyły wyłącznie sposobu formułowania zdań, a nie ich sensu, niczego też do pierwotnego przekazu nie dodawałem.
      Najpóźniejszy ze szkiców, będący podstawą mojej pracy, nosił tytuł Cień Cienia: opowieść o żonie marynarza oraz historia Królowej-pasterki. Rękopis ten urywa się nagle i nie potrafię wyjaśnić, czemu ojciec zaniechał nad nim pracy. Doprowadzony do tego samego miejsca maszynopis tekstu został ukończony w roku 1965, ale istnieją jeszcze dwie dopisane strony, według mnie teksty te powstały później od wszystkich innych materiałów. Bez wątpienia zawierają one początek ostatecznej wersji całej historii, zatytułowanej Indis i Kiryamo. Żona marynarza. Jest to opowieść z pradawnego Numenoru, zdająca sprawę z pierwszych pogłosek o nadejściu Cienia. Wykorzystałem ją jako otwarcie rozdziału o Aldarionie i Erendis (gdzie szkice szczególnie skąpiły danych).
      Pod koniec przytoczonej legendy podaję wszystkie, nieliczne wszakże, wskazówki tyczące zamierzonego dalszego ciągu.
      
III. Dynastia Elrosa: królowie Numenoru
      Chociaż tekst ten ma formę typowej kroniki dynastycznej, włączyłem go jako dokument istotny dla historii Drugiej Ery, szczególnie że w niniejszej książce znalazła się znaczna część istniejących materiałów tyczących tego właśnie okresu. Oryginał sporządzony został maczkiem, poprawiane zaś wielokrotnie daty dotyczące życia i panowania Królów i Królowych Numenoru nie zawsze są dziś czytelne. Starałem się niemniej uwzględniać ostatnie ich wersje. Znajdujemy tu parę chronologicznych łamigłówek, jednakże spis pozwala również na sprostowanie kilku ewidentnych błędów występujących w Dodatkach do Władcy Pierścieni.
      Genealogia wcześniejszych pokoleń w linii Elrosa zaczerpnięta została z kilku ściśle powiązanych ze sobą rodowodów datowanych podobnie jak dysputa o prawach sukcesji w Numenorze. Imiona pomniejszych postaci występują tu wprawdzie lekko odmienione (jak Vardilme i Vardilye, Yavien i Yavie), jednak formy podane przeze mnie skłonny jestem uważać za późniejsze.
      
IV.  Historia Galadrieli i Keleborna
      Rozdział ten różni się od innych (pomijając te pomieszczone w Części Czwartej), nie zawiera bowiem jednego tekstu, a raczej rozprawę złożoną z cytatów. Wynika to z postaci dostępnych materiałów; jak staje się to jasne w trakcie lektury, dzieje Galadrieli i Keleborna mogą zostać przedstawione jedynie jako historia kolejnych, zmieniających się koncepcji tej opowieści. Niedokończoność nie jest w tym przypadku cechą jednego tylko fragmentu, ale całości. Ograniczyłem się wyłącznie do prezentacji nie publikowanych pism tyczących zagadnienia, zaniechawszy jakichkolwiek rozważań na istotniejsze, u podstaw sprawy leżące tematy. W przeciwnym bowiem razie należałoby zająć się związkami pomiędzy Valarami i Elfami począwszy od (opisanej w Silmarillionie) decyzji, by wezwać Eldarów do Valinoru, jak i innymi zagadnieniami, którym mój ojciec poświęcił wiele pism, wychodzących jednak poza ramy tematyczne niniejszej książki.
      Historia Galadrieli i Keleborna jest tak silnie spleciona z pozostałymi legendami i opowieściami - o Lothlorien i Leśnych Elfach, o Amrocie i Nimrodel, o Kelebrimborze i stworzeniu Pierścieni Władzy, o wojnie z Sauronem i interwencji Numenoryjczyków - że nijak nie da się jej od nich oddzielić, tak zatem ów rozdział, wraz z pięcioma Dodatkami, zawiera praktycznie wszystkie nie publikowane dotąd materiały tyczące Drugiej Ery Śródziemia (w nieunikniony sposób sięgając także miejscami do Trzeciej Ery). Kronika Lat w Dodatku B do Władcy Pierścieni głosi: Były to dla ludzi ze Śródziemia złe czasy, ale dla Numenoru dni chwały. O zdarzeniach w Śródziemiu mamy z tej epoki nieliczne tylko i krótkie wzmianki, a daty są przeważnie niepewne. Nawet jednak te rzadko występujące uwagi, ocalałe ze złych czasów, ulegały zmianom w miarę, jak dojrzewała i rozrastała się wizja mojego ojca, nie próbowałem zatem wygładzać chropowatości narracji, czy prostować niekonsekwencji, raczej eksponowałem je, zwracając na nie uwagę.
      Istnienie odmiennych wersji nie musi zawsze prowadzić do prób przyznawania którejś z nich pierwszeństwa. Podobnie też nie zawsze daje się odróżnić mego ojca jako autora czy kreatora od postaci kronikarza jedynie spisującego dawne historie w takiej postaci, w jakiej przetrwały pośród różnych ludów przez stulecia (przecież kiedy Frodo spotkał Galadrielę w Lorien, ponad sześćdziesiąt stuleci już minęło od chwili, gdy pani elfów przekroczyła Góry Błękitne, odchodząc na wschód ze zniszczonego Beleriandu). Różnie się o tym mówi, a jak było naprawdę, mogliby rzec jedynie dawno już nieżyjący Mędrcy.
      W ostatnich latach życia ojciec pisał dużo na temat etymologii nazw Śródziemia. Chaotyczne te rozprawy zawierają sporo na temat historii i legend, dobranych jednak wedle filologicznego klucza i prezentowanych jakby mimochodem. Fragmenty takie wymagały zatem wyizolowania i dlatego właśnie pojawiają się w tekście rozdziału w formie krótkich cytatów, dalsze zaś urywki o tym samym charakterze umieszczone zostały w Dodatkach.

CZĘŚĆ DRUGA

DRUGA ERA
     
I. OPIS WYSPY NUMENOR
      
      Przytoczone tutaj informacje o Numenorze pochodzą z zapisów i prostych map przechowywanych od dawna w archiwach królów Gondoru. Tekst ten jest jedynie małą częścią pism niegdyś istniejących - wiele sekretów natury zostało niegdyś opisanych przez ludzi z Numenoru, poznali oni liczne krainy i niejedno odkryli - jednak wszystko niemal, podobnie jak dorobek nauki i sztuki Numenoru z okresu jego rozkwitu, przepadło wraz z Upadkiem.
      Nawet takie dokumenty, jak te przechowywane w Gondorze czy w Imladris (gdzie pod opieką Elronda złożono ocalałe skarby numenoryjskich królów Północy), były tracone lub zaniedbywane. Wprawdzie uchodźcy w Śródziemiu tęsknili, jak powiadali, za Akallabeth-Upadłym, mimo to nigdy, nawet po upływie długich stuleci, nie przestali uznawać siebie za wygnańców. Kiedy zaś stało się jasnym, że Kraina Daru została im odebrana i że Numenor zniknął na zawsze, garstka ledwie kontynuowała badania nad zamierzchłą historią, podczas gdy większość uznawała takie zajęcie za bezużyteczne, przynoszące jedynie daremny smutek. W późniejszych wiekach powszechnie znano już tylko opowieść o Ar-Farazonie i jego świętokradczej armadzie.
      Wyspa Numenor przypominała zarysem pięcioramienną gwiazdę, której część centralna miała średnicę około czterystu kilometrów. Od tej to części odchodziło pięć wielkich półwyspów uznawanych za osobne krainy: Forostar (Ziemie Północne), Andustar (Ziemie Zachodnie), Hyarnustar (Ziemie Południowo-Zachodnie), Hyarrostar (Ziemie Południowo-Wschodnie) i Orrostar (Ziemie Wschodnie). Krainę centralną zwano Mittahnar (Ziemie Wewnętrzne). Nie graniczyła ona z morzem, prócz okolic Romenny u krańca zatoki. Z Mittabnaru wydzielony został pewien obszar o nazwie Arandor (Ziemia Królewska). W tym obrębie leżała właśnie przystań Romenny, Meneltarma oraz Armenelos (Miasto Królów). Centrum zawsze stanowiło najludniejszy region Numenoru.
      Mittahnar położony był znacznie wyżej niż półwyspy (o ile nie brać pod uwagę rozciągających się na nich wzgórz i pasm górskich). W krainie tej rozciągały się łąki, wznosiły pagórki, drzew rosło niewiele. W pobliżu środka wyspy wypiętrzała się wysoka góra zwana Meneltarma (Kolumna Niebios), miejsce oddawania czci Eru Iluvtarowi. Chociaż niższe, łagodne stoki porastała trawa, to powyżej wznosiła się stromizna i sam wierzchołek pozostawałby niedostępny, gdyby nie droga, która mając swój początek u stóp góry od południa, biegła spiralą tuż pod sam szczyt, podchodząc doń od północy. Sam wierzchołek stanowił płaski teren, a w niecce pośrodku pomieścić mogło się prawdziwe ludzkie mrowie, jednak przez cały czas trwania Numenoru pozostał nie zmieniony przez człowieka. Nie wzniesiono tam ani żadnej budowli, ani ołtarza, nie usypano nawet kopca z nie ciosanych kamieni, chociaż było to jedyne miejsce świątynne na całej wyspie w dniach jej chwały, to znaczy do nadejścia Saurona. Nigdy nie wniesiono tu narzędzia ni broni i nikt inny prócz Królów nie miał prawa wypowiedzieć tu słowa. Każdego roku na szczycie Król tylko trzykrotnie przemawiał: witając nowy rok w Erukyereme w pierwszych dniach wiosny, zanosząc modły do Eru Iluvatara w Erulaitale w połowie lata i czyniąc mu dziękczynienie w Eruhantale z końcem jesieni. W owych czasach królowie wspinali się na górę pieszo, ubrani na biało i przystrojeni, ale milczący, a w ślad za nimi maszerowała wielka rzesza. W innych chwilach wstęp na wierzchołek dozwolony był każdemu, w pojedynkę czy w grupie, ale powiadano, że cisza panowała tam tak wielka, że nawet przybysz, nie znający zwyczajów wyspy i jej historii, nie ważył się odezwać, zaprowadzony w owo miejsce. Żaden ptak, prócz orłów jeno, nigdy tam nie wzlatywał, i ilekroć ktoś pojawiał się na szczycie, zaraz na skałach nad zachodnią krawędzią przysiadały trzy orły. Natomiast w czasie każdego z trzech świąt nie lądowały, tylko krążyły nad ludzką ciżbą. Zwano je Świadkami Manwego i wierzono, że to on wysyła je z Amanu, by trzymały straż nad Świętą Górą i całą krainą.
      Stoki przechodziły łagodnie w równię, jednak niczym korzenie Meneltarma wysyłała w pięć stron świata pięć długich grzbietów zwanych Tarmasundar (Korzenie Filaru). Droga ku górze wiodła granią południowo-zachodniego grzbietu, a pomiędzy tą a południowo-wschodnią odnogą leżała płytka dolina Noirinan (Dolina Grobów), gdzie w skale u podnóża wykuto grobowce Królów i Królowych Numenoru.
      Przede wszystkim jednak Mittalmar uchodził za krainę pasterską. Pośród łąk na południowym zachodnie, w Emerie, mieścił się główny ośrodek Pasterzy.
      Forostar to obszar najmniej urodzajny, kamienisty, z nielicznymi drzewami wyrastającymi bujniej jedynie na zachodnich stokach wyżynnych, podmokłych wrzosowisk, gdzie spotkać można było jodły i modrzewie. Ku Przylądkowi Północnemu kraina wznosiła się przechodząc w skaliste góry, gdzie wysoki szczyt Sorontilu wyrastał pionową ścianą wprost z morza. Tu miało swą siedzibę wiele orłów. W tejże również okolicy Tar-Meneldur Elentirmo wybudował pokaźną wieżę, by obserwować z niej ruchy gwiazd.
      Andustar też był kamienisty na północy, gdzie lasy wysokich jodeł spoglądały ku morzu. Trzy, ku zachodowi skierowane, niewielkie zatoczki głęboko wżynały się w ląd, pasmo plaży odgradzało strome zbocza od brzegu. Położona najbardziej na północ zatoka zwana była Zatoką Andunie, tam bowiem mieściła się wielka przystań Andunie (Zachodu Słońca) z miastem tuż nad brzegiem morza i wieloma innymi osiedlami rozłożonymi na stromych stokach powyżej. Większość jednak południowych okolic Andustaru była urodzajna, gdzieniegdzie porosła wielkimi lasami brzozowo-bukowymi w rejonach wyżynnych oraz dębowo-wiązowymi w dolinach. Pomiędzy wyniosłościami Andustaru i Hyarnustaru leżała ogromna zatoka zwana Eldanna, jako że otwierała się wprost na Eresseę, a krainy wokół osłonione były od północy i otwarte na zachodnie morza, skąd wiatr przynosił ciepłe powietrze i liczne deszcze. Pośrodku zatoki rozłożył się najpiękniejszy z portów Numenoru, Eldalonde Zielony. Tutaj właśnie w dawniejszych czasach zawijały najczęściej śmigłe, białe statki Eldarów z Eressei.
      Nad zatoką i dalej w głąb lądu bujnie rozrastały się wiecznie zielone, wonne drzewa sprowadzone z Zachodu. Eldarowie powiadali nawet, iż te okolice niemal dorównują pięknością przystani na Eressei. Wspomniane drzewa zaś bardo ceniono na wyspie. Pamięć o nich trwała w pieśniach na długo jeszcze po tym, jak zniknęły na zawsze, bowiem oiolaire, lairelosse, nessamelda, vardarianna, taniquelasse i yavannamire o krągłych i szkarłatnych owocach tylko nielicznie występowały na wschód od Krainy Lasu. Kwiaty, liście i kora tych drzew roztaczały słodki zapach, który wypełniał krainę, dlatego nazwano ją Nisimaldar (Wonne Drzewa). Wiele z nich zasadzono też w innych częściach Numenoru, gdzie przyjęły się, jednak nie rozwinęły tak wspaniale, jedynie zaś tutaj ujrzeć można było potężne, złociste drzewo malinorne, po pięciu stuleciach wzrostu niewiele ustępujące roślinom tego gatunku na Eressei. Korę miało srebrzystą i gładką, konary wygięte lekko ku górze na podobieństwo buka, rozrastało się zaś wyłącznie ku górze, wydłużając strzelisty pień. Liście jego też przypominały bukowe, z tym że większe były i bladozielone z góry, a srebrzyste od dołu. Lśniły jasno w słońcu, a jesienią nie opadały, tylko okrywały się barwą jasnego złota. Wiosną, na całe lato pojawiało się żółte kwiecie, rosnące gęsto niczym na wiśni. Gdy tylko rozchylały się pączki kwiatów, liście opadały z gałęzi, zatem wiosną i latem zagajniki malionorni złociły się górą i dołem, zaś pnie drzew pozostawały szarosrebrzyste1. Owocem drzewa był orzech o srebrzystej łupinie. Tar-Aldarion, szósty Król Numenoru, podarował kilka takich Królowi Gilgaladowi z Lindonu, gdzie wszakże drzewa nie zapuściły korzeni, jednak Gilgalad odstąpił część orzechów swej krewnej, Galadrieli. Pod jej troskliwym okiem malinorne rozkwitły w strzeżonej krainie Lothlorien nad rzeką Anduiną i rosły tam, aż Elfy Wysokiego Rodu opuściły Śródziemie. Nigdy jednak nie wybujały tak wysoko ni urodziwie jak drzewa z Numenoru.
      Rzeka Nunduine wpadała do morza w Eldalonde, po drodze jednak tworząc niewielkie jezioro Nisinen, nazwane tak od porastających jego brzegi słodko pachnących kwiatów i krzewów.
      Hyarnustar był w zachodniej części górzysty, z nader wysokimi, klifowymi brzegami na zachodzie i południu, wschodnią jednak, ciepłą i urodzajną część krainy zajmowały winnice. Odnogi Hyarnustaru u Hyarrostaru rozbiegały się szeroko, a pomiędzy nimi rozciągało się długie, łagodnie obniżające się ku morzu wybrzeże, jakiego próżno by szukać gdzie indziej na całej wyspie. Tutaj właśnie znajdowało się ujście Siril, największej rzeki Numenoru (wszystkie inne bowiem, wyjąwszy Nunduine na zachodzie, były krótkie i bystrym nurtem dążyły ku morzu). Źródła Siril tryskały spod Meneltarmy w dolinie Noirinan. Płynąc dalej wartko ku południowi przez Mittalmar, w dolnym biegu rzeka rozlewała się leniwie licznymi zakolami. Ostatecznie pośród rozległych moczarów i porośniętych szuwarami płycizn wpadała do morza, a jej liczne odnogi rzeźbiły nieustannie nowe koryta w piaskach, cała delta bowiem otoczona była białymi plażami, poprzetykanymi gdzieniegdzie szarymi placami kamienistych łach. U ujścia rzeki zamieszkiwali głównie rybacy. Najważniejsza z wiosek, wzniesionych na pagórkach wśród moczarów i rozlewisk, to Nindamas.
      W Hyarrostarze rosło wiele gatunków drzew, a między nimi i laurinque, cenione przez wzgląd na piękne kwiaty i żadnego innego zastosowania nie mające. Nazwę drzewa te otrzymały od zwisających, długich kiści żółtych kwiatów. Ci, którzy słyszeli od Eldarów o Laurelin (Złotym Drzewie Valinoru), mylnie uważali, że widzą odrośle wielkiego Drzewa, zasadzone tu przez Eldarów. Za czasów Tar-Aldariona rozpoczęto w Hyarrostarze wielkie zalesianie terenu, by zyskać drewno do budowy statków.
      Orrostar był krainą chłodniejszą. Jednak wznoszące się na krańcach cypla góry chroniły tę krainę od zimnych, północno-wschodnich wiatrów, zatem w głębi lądu, a szczególnie w okolicach graniczących z Arandorem, uprawiano zboże.
      Cała wyspa Numenor robiła wrażenie lądu olbrzymią siłą wydźwigniętego z morza. Lekko pochylała się ku południu i wschodowi, jej brzegi zaś, prócz południowych, w całości niemal miały postać stromych klifów. Ptaki morskie zasiedlały nadbrzeżne rejony całymi stadami i mnożyły się bez miary. Marynarze powiadali, że nawet straciwszy wzrok poznaliby, że statek ich zbliża się do Numenoru, a to po ptasim jazgocie, ile razy bowiem jakaś jednostka podpływała do wyspy, ptaki całą chmurą wylatywały jej na spotkanie. Krążyły przyjaźnie nad pokładem, jako że nikt ich tutaj nie prześladował ani rozmyślnie nie zabijał. Czasem zdarzało się, że pierzaści kompani towarzyszyli statkom w podróżach nawet do Śródziemia. Podobnie i w głębi lądu spotykało się nieprzeliczone wielogatunkowe stada ptactwa, poczynając od kirinki, nie większych od strzyżyka, ale szkarłatnych i popiskujących głosem ledwo słyszalnym dla ludzkiego ucha, na wielkich orłach, świętych ptakach Manwego, kończąc. Orły żyły spokojnie na wyspie aż do chwili, gdy pojawiło się zło i nienawiść do Valarów. Przez dwa tysiące lat, od dni Elrosa Tar-Minyatura do czasów Tar-Atanamira, na szczycie wieży królewskiego pałacu w Armenelos znajdowało się orle gniazdo, w którym zawsze przemieszkiwała para ptaków korzystających z gościnności Króla.
      W Numenorze ludzie zwykli podróżować wierzchem, i mężczyźni, i kobiety bowiem z radością dosiadali konie, które kochali ponad zwykłą miarę i otaczali niecodzienną troską. Zwierzęta tak nauczono, że rozpoznawały z daleka dobiegające wołanie i przybiegały w potrzebie. Stare opowieści mówiły nawet, iż ludzie szczerze kochający i siebie wzajem, i swoje wierzchowce, potrafili przyzywać rumaki samą myślą. Drogi zatem, specjalnie przystosowane dla jeźdźców, w większości nie miały utwardzonej nawierzchni. Powozów i karet rzadko używano we wcześniejszych stuleciach, a cięższe ładunki przewożono morzem. Najważniejsza i najdawniejsza droga, po której mogły się poruszać pojazdy kołowe, prowadziła z największego portu, Romenny na wschodzie, do królewskiego miasta Armenelos, a dalej do Doliny Grobów do Meneltarmy. Stosunkowo wcześnie przedłużono ten gościniec do Ondosto w granicach Forostaru, a stamtąd do Andunie na zachodzie. Ciągnęły tędy wozy wiozące z Północnych Ziem kamień, najlepszy budulec na wyspie, i drewno, będące głównym bogactwem Ziem Zachodnich.
      Wśród Edainów na Numenor przybyło wielu mistrzów różnego rzemiosła, którzy pobierali nauki u Eldarów, pielęgnując ponadto własną wiedzę i tradycje. Niewiele jednak mogli zabrać ze sobą surowców, tak i przez długi czas na Numenorze używano jedynie metali szlachetnych. Edainowie przywieźli sporo złotych i srebrnych skarbów oraz drogocennych kamieni, nie trafili jednak na wyspie na podobne kopaliny. Umiłowali owe skarby dla ich urody, aż zrodziła się z tego chciwość, a później, w czasach Cienia, nawet pogarda dla pomniejszego ludu Śródziemia, który oszukiwać zaczęli przy handlu. W dniach przyjaźni z Elfami z Eressei otrzymywali od nich czasem podarunki w postaci złota, srebra i klejnotów, rzadkimi były jednak takie rzeczy (i wyżej przez to cenionymi) we wcześniejszych stuleciach, dopóki władza Królów nie rozciągnęła się na wybrzeża Wschodu.
      Nabywszy wprawy w sztuce kopalnianej Numenoryjczycy znaleźli na wyspie kilka rodzajów metali. Nauczyli się je wytapiać i obrabiać, aż rychło powszechnie dostępne stały się przedmioty z żelaza i miedzi. Wśród kowali Edainów byli także tacy, którzy dzięki Noldorom umieli robić miecze, żeleźce toporów, groty włóczni i noże. Cech płatnerzy wciąż wykuwał oręż, aby sztuka ta nie zaginęła, jednakże większość czasu poświęcano na wytwarzanie narzędzi o pokojowym zastosowaniu. Król i wielcy wodzowie posiadali miecze otrzymane wraz z dziedzictwem ojców2, ale czasem zdarzało się, że obdarowywali nimi swoich spadkobierców. Nowy miecz wykuwano zawsze dla następcy tronu, by wręczyć mu go w dniu koronacji, ale w Numenorze nie noszono miecza u boku i przez długie lata nie dobywano tu broni. Nikt też nie przejawiał żadnej wojowniczości. Numenoryjczycy mieli topory i włócznie, a przede wszystkim łuki, łucznictwo bowiem, tak z postawy stojącej, jak i siodła było ulubionym sportem i rozrywką mieszkańców wyspy. W późniejszych czasach, gdy wojny rozgorzały w Śródziemiu, to właśnie numenoryjskie łuki budziły największą grozę. Powiadano, że: Ludzie Morza wysyłali przed siebie ogromną chmurę przynoszącą deszcz węży lub grad ze stalowymi ostrzami. W owych dniach liczne oddziały Królewskich Łuczników używały łuków z profilowanej stali i długich na łokieć strzał o brzechwach z czarnych piór.
      Przez długi jednak czas załogi wielkich, numenoryjskich statków wyprawiały się do Śródziemia nie uzbrojone i chociaż na pokładzie znajdowały się topory potrzebne do obróbki drewna i łuki do polowań na dzikich wybrzeżach, to nikt nie brał ze sobą oręża, ruszając na spotkanie z mieszkańcami stałego lądu. Potem, gdy Cień ogarnął wybrzeża i ludzie, niegdyś przyjaźni, stali się bojaźliwie lub wrogo nastawieni, tym większy był żal Numenoryjczyków, że żelaza używać zaczęli przeciwko nim ci, którzy przedtem od wyspiarzy właśnie posiedli sekret obróbki tego metalu.
      Ponad wszystko jednak silni, dobrze zbudowani Numenoryjczycy radowali się Morzem. Pływali, nurkowali, ścigali się małymi łódkami o wiosłach lub żaglach. Największą tężyzną wykazywali się rybacy. Łowili wokół wybrzeży, nigdy nie wyciągając pustych sieci, ryby zatem stanowiły na Numenorze główne pożywienie. Wszystkie co bardziej ludne miasta skupiały się na wybrzeżach i spośród rybaków właśnie wywodziła się większość marynarzy, którzy z latami zaczęli cieszyć się szczególną estymą. Powiadano, że gdy Edainowie po raz pierwszy wyruszyli na Wielkie Morze, szlakiem Gwiazdy kierując się do Numenoru, wiozące ich statki elfów dowodzone były i sterowane przez Eldarów wyznaczonych do tej misji przez Kirdana. Kiedy zaś załogi elfów odpłynęły, zabierając znaczną część statków, wiele czasu musiało upłynąć, nim Numenoryjczycy odważyli się samodzielnie przemierzać morskie przestrzenie. Byli jednak wśród nich mistrzowie pobierający nauki od Eldarów, tak i udoskonaliwszy swój kunszt własną pracą, zaczęli się w końcu zapuszczać daleko w morze. Po upływie sześciu stuleci od początku Drugiej Ery Veantur, kapitan królewskiej floty za panowania Tar-Elendila, pierwszy dobił do brzegów Śródziemia. Korzystając z zachodnich wiatrów, dotarł swym statkiem Entulesse (co znaczy Powrót) do Mithlondu, po czym wrócił jesienią roku następnego. Od tamtej pory żegluga stała się wyzwaniem najczęściej podejmowanym przez najśmielszych i najwytrwalszych mieszkańców Numenoru, a Aldarion, syn Meneldura, którego żona była córką Veantura, założył Gildię Podróżników, zrzeszającą wszystkich wypróbowanych matrosów Numenoru, o których opowiada następna opowieść.
      
II. ALDARION I ERENDIS3
     ŻONA MARYNARZA
      
      Meneldur był synem Tar-Elendila, czwartego Króla Numenoru. Miał dwie siostry imionami Silmarien i Isilme. Starsza z nich poślubiła Elatana z Andunie. Ich syn Valandil, został władcą Andunie, od którego wywodzi się późniejsza dynastia Królów Gondoru i Arnoru w Śródziemiu.
      Meneldur był człowiekiem łagodnego usposobienia, pozbawionym fałszywej dumy i wyżej cenił sobie wysiłek umysłu niż ciała. Ukochał wyspę Numenor całym sercem, ale nie zwracał uwagi na oblewające ją morze, jako że zwykł patrzeć dalej niż tylko na Śródziemie: urzekły go gwiazdy i nieboskłon. Przestudiował wszystko, co tylko udało mu się odnaleźć w zapiskach Eldarów i Edainów na temat Ea i otaczających Królestwo Ardy otchłaniach, najbardziej jednak uwielbiał obserwować odległe ciała niebieskie. Zbudował w Forostarze (najbardziej na północ wysuniętej części wyspy, gdzie powietrze było najczystsze) wieżę, z której mógł nocą podziwiać niebo, śledząc ruchy świetlnych punktów na firmamencie4.
      Otrzymawszy Berło, porzucić musiał Forostar i zamieszkał wówczas w wielkim pałacu królewskim w Armenelos. Okazał się królem dobrym i mądrym, chociaż nigdy nie przestała go nękać tęsknota za dniami, kiedy zgłębiał tajemnice nieba. Piękna żona Meneldura miała na imię Almarian. Była córką Veantura, kapitana królewskich statków za czasów Tar-Elendila, i chociaż jak większość kobiet Numenoru nie wykazywała szczególnego zainteresowania morzem i okrętami, jej syn podążył śladem dziadka raczej niż ojca.
      Ze związku Melendura i Almarian urodził się Anardil, wymieniany później z czcią wśród Królów Numenoru jako Tar-Aldarion. Miał dwie siostry, obie młodsze: Ailinel i Almiel. Starsza z nich poślubiła Orchaldora, dziedzica rodu Hadora, syna Hatholdira, który pozostawał w bliskiej przyjaźni z Meneldurem, syn zaś Orchaldora i Ailinel zwał się Soronto i pojawia się później w tej historii5.
      Aldarion, tak bowiem nazywa się go we wszystkich opowieściach, wyrósł rychło na mężczyznę postawnego, silnego, o bystrym umyśle i sprawnym ciele. Po matce odziedziczył złociste włosy, podobnie jak ona cechował się radosnym i wielkodusznym usposobieniem, dumniejszy jednak okazał się niźli ojciec, własnymi woląc chodzić drogami. Szybko ukochał morze i bez reszty pochłonęła go sztuka budowania statków. Północne krainy nie pociągały Aldariona, cały czas, jaki ojciec mógł mu poświęcić, spędzał na wybrzeżu, szczególnie w pobliżu Romenny, gdzie znajdował się główny port Numenoru, największe stocznie i najbieglejsi szkutnicy. Ojciec przez lata całe nie powstrzymywał jego zapędów, rad, że Aldarion zmężnieje dzięki ciężkiej pracy, ćwicząc i dłonie, i umysł.
      Szczególnie upodobał sobie Aldariona Veantur, ojciec matki. Często użyczał wnukowi gościny w swym domu na południu zatoki Romenny. Dom ten miał własną przystań, w której cumowało zawsze wiele niedużych łodzi, Veantur bowiem nigdy nie podróżował lądem, jeśli zachodziła taka konieczność. Tam, dzieckiem jeszcze będąc, Aldarion nauczył się wiosłować, a potem i panować nad żaglem. nim jeszcze osiągnął dojrzałość, mógł dowodzić wieloosobową załogą, żeglując wzdłuż wybrzeża. Pewnego razu Veantur powiedział wnukowi:
      - Anardilya, wiosna coraz bliżej, niedługo więc wejdziesz w wiek męski. - W kwietniu Aldarion kończył dwadzieścia pięć lat. - Chciałbym uczcić godnie ten dzień. Nieporównanie starszy jestem od ciebie i chyba już nieczęsto będę miał ochotę opuścić ten piękny dom i błogosławione brzegi Numenoru, ale przynajmniej raz jeszcze wyruszę na Wielkie Morze, by stawić czoło północnym i wschodnim wiatrom. W tym roku zabiorę cię ze sobą. Popłyniemy do Mithlondu, gdzie ujrzysz wysokie i błękitne góry Śródziemia, wyrastające pośród zieleni kraju Eldarów. Serdecznie powitają cię i Kirdan, Budowniczy Okrętów, i Gilgalad. Spytaj tylko ojca o zgodę6.
      Gdy Aldarion powiedział ojcu o planowanej podróży i poprosił o zgodę na wyruszenie, wraz ze sprzyjającymi wiosennymi wiatrami, Meneldur wahał się z podjęciem decyzji. Dreszcz go przeszedł, jakby domyślał się, że od jego dyspensy więcej będzie zależało, niż człowiek może przewidzieć. Kiedy jednak spojrzał w pełną wyczekiwania twarz syna, nie dał poznać po sobie troski.
      - Czyń, jak ci serce każe, onya - powiedział. - Będę okrutnie tęsknił za tobą, ale wiedząc, że płyniesz z Veanturem i że Valarowie wam sprzyjają, z nadzieją pozostanę, wypatrując, waszego powrotu. Nie pozwól tylko, by kontynent cię zauroczył, pisane ci jest bowiem zostać Królem i Ojcem tej wyspy!
      Tak i pewnego słonecznego ranka, kiedy wiatr zelżał wiosną w siedemsetnym i dwudziestym piątym roku Drugiej Ery, Następca Tronu Numenoru7 pożeglował z wyspy; nim dzień się ten skończył, ląd zniknął za horyzontem. Tylko szczyt Meneltarmy niczym samotny palec czerniał na tle wieczornego nieba.
      Powiadają, że Aldarion sam spisał kronikę swej podróży do Śródziemia, które to notatki długo przechowywano potem w Romennie, chociaż ostatecznie i tak wszystkie przepadły. O tej pierwszej wyprawie niewiele dziś wiadomo, tyle tylko, że młodzieniec zawarł wówczas przyjaźń z Kirdanem i Gilgaladem, dotarł w głąb Lindonu i daleko na zachód od Eriadoru, podziwiając cuda tamtego świata. Nie wracał przez dwa lata, niepokojem napełniając Meneldura. Powiadają też, że opóźnienie nastąpiło za sprawą wielkiej ochoty pobrania nauk u Kirdana, poznania tajników budowy statków i sterowania nimi, jak i zaznajomienia się ze sztuką wznoszenia falochronów zdolnych wytrzymać napór zachłannego morza.
      Radość zapanowała w Romennie i Armenelos, gdy ujrzano płynący ku przystani wielki statek Numerramar (co wykłada się jako Zachodnie skrzydła) z poczerwieniałymi od zachodzącego słońca, złotymi żaglami. Lato miało się już ku końcowi i blisko było Eruhantale8.
      Gdy Meneldur witał syna w domu Veantura, odniósł wrażenie, że młodzieniec zmężniał i oczy mu pojaśniały, wydawał się jednak jakiś nieobecny.
      - Cóż ujrzałeś, onya, w swych dalekich podróżach, że nie możesz tego zapomnieć?
      Aldarion spojrzał bez słowa na wschód, gdzie noc już zaległa. W końcu zdobył się na odpowiedź cichą, jakby do siebie mówił:
      - Piękny lud elfów? Zielone brzegi? Góry, których wierzchołki giną w chmurach? Wyobraźni umykające krainy mgieł i cienia? Nie wiem.
      Umilkł, ale Meneldur wiedział, że nie wszystkie swe myśli syn jego wyjawił. Uległ on bowiem czarowi Wielkiego Morza, urokowi żeglugi po otwartym oceanie, skąd nie widać lądu, gdzie piana fal i wiatr niosą ku nowym brzegom i przystaniom nieznanym. Ta miłość i tęsknota miały z nim pozostać aż do śmierci.
      Veantur nie ważył się już więcej opuścić Numenoru, oddał więc swój statek Aldarionowi. Po pewnym czasie młodzieniec znów poprosił o zgodę na kolejną wyprawę i pożeglował do Lindonu. Nie było go trzy lata, a ledwie wrócił, znów zniknął na wiele, wiele miesięcy. Powiada się, że nie wystarczały mu już rejsy do Mithlondu i zaczął badać wybrzeża leżące bardziej na południu. Minął ujścia Baranduiny, Gwathlo i Angren, okrążył mroczny przylądek Ras Morthil i ujrzał wielką zatokę Belfalas i góry krainy Amrotha, gdzie wciąż przemieszkiwały Nadmorskie Elfy9.
      W trzydziestym dziewiątym roku swego życia Aldarion zawinął do Numenoru, przywożąc ojcu dary od Gilgalada, a w roku następnym, zgodnie z zapowiedzią, Tar-Elendil przekazał Berło synowi i Tar-Meneldur został królem. Aldarion powstrzymał wówczas nieco swe zapędy, wedle woli ojca czas jakiś spędzając w domu. Zrobił wówczas użytek ze zdobytej u Kirdana wiedzy szkutniczej, sam też dodał niejedno do owej sztuki, aż zaczął modernizację przystani i portów, marzył bowiem od dawna o budowie większych statków. W końcu jednak na nowo ogarnęła go tęsknota za morzem i wypływał raz za razem, ale myśl jego zwracała się z wolna ku wyprawom, których samotny statek nie zdołałby podjąć. Tak i powołał do życia Gildię Podróżników, sławne w późniejszych latach bractwo zrzeszające najtwardszych i najbardziej zapalonych do żeglugi marynarzy. Młodzieńcy ściągali doń nawet z głębi wyspy. Aldarion zyskał miano Wielkiego Kapitana. W owym czasie, dość mając domu na lądzie, opuścił on Armenelos i zamieszkał na pokładzie specjalnie zbudowanego dlań statku, zwanego przez to Eambar10. Od czasu do czasu przepływał nim z jednego portu Numenoru do innego, jednak większość czasu jednostka ta stała na kotwicy przy Tol Uinen, niewielkiej wyspie w zatoce Romenny, skrawku lądu umieszczonym w tym miejscu przez Uinenę, Panią Mórz.
      Na Eambarze mieściła się też siedziba gildii, tam przechowywano zapiski tyczące ich wielkich wypraw11. Tar-Meneldur chłodnym okiem spoglądał na poczynania syna i nie interesowały go żadne opowieści o dalekich podróżach. Uważał, że zasiać mogą one jedynie nasienie tęsknoty i wzbudzić pragnienie podboju innych krain.
      Aldarion zniechęcił się wówczas do ojca, nie rozmawiał z nim otwarcie o swych planach ni marzeniach. Natomiast Almarian, Królowa, wspierała syna we wszystkim i Meneldur musiał z konieczności pozwolić sprawom toczyć się swoim torem. Żeglarze tworzyli już liczne grono i cieszyli się w Numenorze szacunkiem. Zwano ich Uinendili, umiłowanymi Uineny. Kapitana bardzo trudno było powstrzymać przed realizacją nowych pomysłów. W Numenorze budowano już ogromne statki. Rosła ich wyporność, coraz dalej się wyprawiały i woziły sporo pasażerów i ładunków. Aldarion często znikał na długie miesiące z Numenoru. Tar-Meneldur, niezmiennie przeciwny poczynaniom syna, w końcu zabronił nadmiernego przerzedzania lasów, ograniczając w ten sposób dostęp do materiału niezbędnego przy budowie okrętów. Pomyślał wówczas Aldarion, że przecież drewno znaleźć można w Śródziemiu i tam też da się remontować statki. W swoich podróżach wzdłuż wybrzeża z podziwem spoglądał na olbrzymie puszcze. Ostatecznie u ujścia rzeki, zwanej przez Numenoryjczyków Gwathir, Rzeka Cienia, założył Vinyalonde, Nową Przystań12.
      Kiedy jednak blisko osiem setek lat upłynęło od początków Drugiej Ery, Tar-Meneldur zażądał od syna, by ten pozostał w Numenorze i zaniechał na czas jakiś swych podróży na wschód. Zamierzał bowiem ogłosić Aldariona Następcą Tronu, jak czynić to zwykli poprzedni Królowie, gdy ich potomstwo osiągało stosowny wiek. Na ten okres Meneldur pojednał się z synem i zapanowała między nimi zgoda. Podczas wspaniałej, radosnej uroczystości Aldarion został w setnym roku swego żywota ogłoszony Następcą i otrzymał godność Władcy Okrętów i Przystani Numenoru. Na ucztę w Armenelos przybył także niejaki Beregar, mieszkaniec zachodniej części wyspy, a wraz z nim pojawiła się córka jego, Erendis. Królowa zwróciła uwagę na jej piękno w typie rzadko spotykanym w Numenorze. Beregar pochodził bowiem z pradawnego rodu Beora, chociaż nie był spowinowacony z królewską linią Elrosa, a Erendis miała ciemne włosy, smukłą sylwetkę i szare oczy charakterystyczne dla jej przodków13.
      Gdy Erendis spojrzała na nadjeżdżającego Aldariona, zauważyła jedynie dumną postawę i cudne lico. Ostatecznie Erendis zamieszkała w monarszym domu u boku Królowej, ciesząc się też łaskami samego Króla. Aldariona jednak widywała z rzadka, pilnował bowiem sadzenia nowych lasów, by w Numenorze nie brakło już nigdy tarcicy. Tam czasem żeglarze z Gildii Podróżników szum poczęli podnosić, gdyż w ogóle nie cieszyły ich coraz rzadsze, skromne wycieczki pod dowództwem pośledniejszych kapitanów i ledwo sześć lat minęło od dnia proklamowania Następcy, Aldarion postanowił znowu ruszyć do Śródziemia. Wcześniej odmówił usilnym prośbom ojca, by na stałe osiąść w Numenorze i poszukać sobie żony. Król niechętnie więc wyraził zgodę na kolejną wyprawę. Aldarion wypłynąć miał wczesną wiosną, ale gdy przyszedł pożegnać się z matką, ujrzał Erendis pośród jej świty. Podziwiając urodę dziewczyny, dostrzegł też drzemiącą w niej siłę.
      - Musisz nas znów opuszczać, Aldarionie, mój synu? - spytała Almarian. - Czy nic nie zatrzyma cię w najpiękniejszej spośród krain śmiertelników?
      - Jeszcze nie - odparł - ale widzę, że można w Armenelos ujrzeć to, czego próżno by szukać gdzie indziej, nawet w krainach Eldarów. Jednakże żeglarze to ludzie w dwóch światach na raz żyjący, mężowie sami ze sobą toczący wojnę nieustanną, a we mnie tęsknota za morzem wciąż jeszcze zwycięża.
      Erendis uznała, że słowa te przeznaczone były także dla jej uszu i od tego czasu całym sercem poczuła się oddana Aldarionowi, chociaż nadziei nie miała żadnej. Nie było wprawdzie w owych czasach ani prawa, ani zwyczaju, by członkowie rodu królewskiego, nawet następcy tronu, szukali żony tylko pośród cór rodu Elrosa Tar-Minyatura, Erendis jednak mniemała, że zbyt wysokie to dla niej progi. Niemniej nie spojrzała od tego dnia na jakiegokolwiek innego mężczyznę, odprawiając wszystkich zalotników.
      Siedem lat minęło, nim Aldarion wrócił, przywożąc rudy srebra, złota i wiele cudownych opowiadań o przebiegu swej podróży. Meneldur odparł jednak:
      - Twa obecność u mego boku milsza mi niż wieści czy podarunki z Mrocznych Krajów. Zwożenie takich nowinek to zadanie dla kupców i odkrywców, a nie dla Następcy. Po cóż nam więcej srebra czy złota? Chyba żebyśmy w pychę wbici, chcieli stosować kruszce tam, gdzie i inne materiały się nadają. Nade wszystko dom monarszy potrzebuje męża, znającego ten kraj i kochającego lud, którym będzie rządził.
      - Czy nie zgłębiam nieustannie tajników sztuki rządzenia ludźmi? - spytał Aldarion. - Umiem władać nimi wedle mej woli.
      - Panujesz tylko nad tobie podobnymi mężami - odparł Król. - Ale w Numenorze są też kobiety, chociaż w znacznie mniejszej liczbie niż mężczyźni, a powiedz mi, która prócz matki ulegnie twej woli? Co ty o nich wiesz? A przecież pewnego dnia musisz sobie wziąć żonę.
      - Pewnego dnia! - krzyknął Aldarion. - Ale ani chwili wcześniej, niż to okaże się konieczne, a jeśli będziesz przymuszał mnie do żeniaczki, to nawet później. Wokół ważniejszych spraw krążą moje myśli. Powiadają, że gorzki jest żywot żony marynarza, a żeglarz, który nie musi przejmować się, że coś wiąże go z lądem, dalej wypływa i lepiej radzi sobie z morzem.
      - Przemierza odleglejsze morskie przestrzenie, ale żadnego więcej z tego pożytku - powiedział Meneldur. - I nie mów, że radzisz sobie z morzem, Aldarionie, mój synu. Czyżbyś zapomniał, że Edainowie mieszkają tutaj dzięki łasce Władców Zachodu, że Uinena nam sprzyja, że chronią nas przed Ossem? Statki nasze są strzeżone, lecz przez innych. Unikaj zatem nadmiernej dumy, inaczej stracimy łaski, nie oczekuj też, że rozciągnie się ta opieka i na tych, którzy bez potrzeby ryzykują u obcych, skalistych wybrzeży lub w krainach ludzi żyjących w mroku.
      - Jeśli tak, to czemu niby służy sprawowanie pieczy nad naszymi okrętami, jeśli nie mają przybijać do żadnych wybrzeży, jeśli nie jest im pisane szukać tego, czego nikt jeszcze nie widział?
      Nigdy już z ojcem o tych sprawach nie rozmawiał, spędzając dni na pokładzie Eambara w towarzystwie podróżników jak i w stoczni, gdzie budowano statek większy niż jakikolwiek dotąd. Nazywał się Palarran (Wędrowiec, który daleko dociera). Częściej teraz jednak spotykał Erendis (w dyskretny sposób przyczyniła się do tego Królowa), a gdy Król dowiedział się o tej znajomości, okazał lekkie zaniepokojenie, chociaż ani śladu niezadowolenia.
      - Lepiej byłoby pierwej wyleczyć Aldariona z jego tęsknoty, a potem niech zdobywa serce kobiety - powiedział.
      - A jak niby chcesz go wyleczyć, jeśli nie poprzez miłość? - spytała Królowa.
      - Erendis wydaje się jeszcze zbyt młoda - rzekł Meneldur, ale Almarian mu przerwała:
      - Ród Erendis nie jest równie długowieczny jak potomkowie Elrosa, a jej serce dokonało już wyboru14.
      Wszakże kiedy wielki statek Palarran był gotów, Aldarion znów miał wyruszyć. Meneldur wpadł w złość, jednak Królowa wyperswadowała mu pomysł wykorzystania władzy królewskiej do zatrzymania syna. Tutaj trzeba wspomnieć o zwyczaju, że kiedy statek odbijał od brzegów Numenoru, wypływając na Wielkie Morze ku Śródziemiu, wówczas kobieta, zwykle z rodziny kapitana, winna zawiesić na dziobie jednostki Zieloną Gałąź Powrotu ściętą z drzewa oiolaire (co znaczy wieczne kto), podarowanego Numenoryjczykom przez Eldarów15 wraz ze słowami, że i oni zwykli umieszczać ten znak na swoich okrętach jako symbol przyjaźni z Ossem i Uineną. Drzewo to nigdy nie zrzucało liści, które lśniące były i wonne, a morskie powietrze służyło mu najlepiej. Meneldur zaś zakazał Królowej i siostrom Aldariona brać rzeczoną gałąź do Romenny, gdzie cumował Palarran. Powiedział też, że nie pozwala na błogosławienie syna, wbrew jego woli podejmującego wyprawę. Słysząc to, Aldarion rzekł:
      - Trudno, wyruszę bez błogosławieństwa i gałęzi. Żal ogarnął Królową, ale Erendis stwierdziła:
      - Tarinya, jeśli zetniesz gałąź z drzewa elfów, to ja wezmę ją do przystani, za twym pozwoleniem, Król bowiem uczynić tego mi nie zabronił.
      Marynarze uznali za zły omen, że tak właśnie przychodzi wypływać ich kapitanowi, ale gdy wszystko było już przygotowane i załoga szykowała się do podniesienia kotwicy, przybyła Erendis, chociaż nie przepadała ona za gwarem i zamieszaniem wielkiego portu ni krzykiem mew. Zdumiony Aldarion przywitał ją radośnie.
      - Przyniosłam ci Gałąź Powrotu, panie. Przychodzę od Królowej - powiedziała dziewczyna.
      - Od Królowej? - spytał zmienionym głosem Aldarion.
      - Tak, panie, ale spytałam ją wprzódy o pozwolenie. Nie tylko rodzinę ucieszy twój, oby jak najszybszy, powrót.
      W tejże chwili Aldarion po raz pierwszy spojrzał na Erendis z miłością. Długo potem stał na rufie, wpatrzony w ląd, gdy Palarran wychodził w morze. Powiadają, że przyspieszył swój powrót, spędzając na wyprawie mniej czasu, niż zamierzył, a przybywszy, przywiózł podarunki dla Królowej i dam dworu, jednak najpiękniejszy prezent - diament - dostała Erendis. Przywitanie syna z ojcem było oziębłe, a Meneldur zbeształ go, mówiąc, że nie przystoi, aby Następca wręczał takie upominki, chyba że jest to dar zaręczynowy, i zażądał od Aldariona jasnej deklaracji.
      - Przywiozłem jej to z wdzięczności - powiedział tenże - za serce gorące pośród chłodu serc innych.
      - Chłodne serca nie pobudzają otoczenia do okazywania ciepła przy rozstaniach i powitaniach - stwierdził Meneldur i raz jeszcze ponaglił Aldariona w kwestii małżeństwa, chociaż nie wspomniał przy tym o Erendis. Aldarion jednak zlekceważył napomnienia, był bowiem we wszystkim coraz bardziej skłonny przeciwstawiać się ojcu i nawet Erendis traktować zaczął teraz z większą rezerwą, aż postanowił opuścić Numenor i zająć się realizacją własnych planów w Vinyalonde. Życie na ladzie mierziło go, na pokładzie statku bowiem był panem samego siebie i do niczyjej woli nie musiał się naginać, otaczający zaś go Podróżnicy darzyli swego Wielkiego Kapitana miłością i podziwem. Meneldur kategorycznie zabronił synowi wypływać, ale Aldarion, nie czekając nawet końca zimy, i tak wyruszył z flotą siedmiu statków niosących na pokładach większość Podróżników, rzucając tym wyzwanie Królowi. Almarian nie ważyła się narażać na gniew Meneldura, mimo to nocą jakaś okryta szczelnie płaszczem kobieta przyszła do przystani i wręczyła Aldarionowi gałąź.
      - Przynoszę to od Pani z Zachodnich Ziem (tak nazywano wówczas Erendis) - powiedziała i zniknęła w ciemności.
      Wobec otwartego buntu syna, Król odebrał Aldarionowi godność Władcy Statków i Przystani Numenoru i rozkazał zamknąć siedzibę Gildii Podróżników na pokładzie Eambara. Unieruchomiono też stocznie w Romennie i zakazano wyrębu drzew. Tak minęło pięć lat, aż Aldarion wrócił z dziewięcioma statkami, z których dwa zbudowane zostały w Vinyalonde, z pięknego drewna pochodzącego z puszczy na wybrzeżu Śródziemia. Wielki był gniew Aldariona, gdy dotarło doń, co Król uczynił. Powiedział wówczas ojcu:
      - Jeśli źle jestem widziany w Numenorze i nie ma tu dla mnie zajęcia, a okręty nie mogą doczekać się reperacji w stoczniach wyspy, to niezadługo znów wypłynę. Nieprzyjazne wiatry16 napotkaliśmy i nasze jednostki wymagają remontu. Czy syn Króla ma tylko niewiasty oglądać, żony pośród nich wypatrując? Dobrze się sprawiłem, dbając o lasy i do końca dni moich będzie w Numenorze więcej drewna niż za twego panowania.
      Zgodnie ze swymi słowami, Aldarion jeszcze tego samego roku znów wypłynął, biorąc trzy statki i najwytrwalszych spośród Podróżników. Wyruszył bez błogosławieństwa ni gałęzi. Wszystkim kobietom z domu monarszego jak i niewiastom z rodzin Podróżników, Meneldur zabronił wychodzić do portu. Ponadto otoczył Romennę kordonem straży.
      Ta podróż Aldariona trwała tak długo, że lud Numenoru zaczął się aż niepokoić. Trwoga też ogarniała samego Meneldura niezależnie od tego, iż miał on świadomość łaski Valarów którzy zawsze chronili statki Numenoru17.
      Gdy minęło dziesięć lat, zrozpaczona Erendis nabrała przekonania, że Aldariona spotkać musiało jakieś nieszczęście lub też postanowił zamieszkać w Śródziemiu. Tak zatem, chcąc ponadto umknąć natrętnym zalotnikom, dziewczyna poprosiła Królową o zgodę i odeszła z Armenelos, wracając do swoich na Zachodnie Ziemie. Po kolejnych czterech latach Aldarion przybił wreszcie do Romenny, a statki jego nosiły liczne ślady walki z żywiołem. Okazało się, że najpierw popłynął do Vinyalonde, a potem wyruszył wzdłuż wybrzeża daleko na południe, docierając tam, gdzie nigdzie dotąd nie zbłądziły okręty z Numenoru. Wracając ku północy, napotkał przeciwne wiatry i silne sztormy, a gdy ledwo unikając zagłady w Haradzie zawinął do Vinyalonde, znalazł przystań zniszczoną przez żywioł morza i splądrowaną przez wrogich ludzi. Trzy razy zachodnie wiatry cofały go z drogi do rodzinnej przystani, a jego własny statek trafiony został przez piorun i stracił maszt. Tylko ciężka praca i wytrwałość nie dały mu zginąć na pełnym morzu i pozwoliły wrócić ostatecznie do Numenoru. Meneldur odetchnął wreszcie, zganił jednak syna za nieposłuszeństwo. Przeciwstawienie się woli ojca pozbawiło okręty opieki Valarów, a Aldarion naraził na gniew Ossego nie tylko siebie, ale też swoich wiernych towarzyszy. Utemperowany nieco Aldarion uzyskał ostatecznie przebaczenie Króla, który przywrócił mu tytuł Władcy Statków i Przystani, dodając jeszcze do tego miano Pana Lasów.
      Aldarion ze smutkiem odkrył, że Erendis odeszła z Armenelos, był jednak zbyt dumny, by jej szukać, zresztą odnalazłszy dziewczynę, powinien poprosić ją o rękę, a wiązać jeszcze się nie chciał. Zajął się naprawą tego, co zaniedbał, wędrując po oceanie. Okazało się, że podczas jego prawie dwudziestoletniej nieobecności zostały wstrzymane wszystkie prace w przystaniach, szczególnie w Romennie. Wycinano też lasy dla celów budowlanych i na potrzeby różnych rzemiosł, a że czyniono to bez planu, niewiele młodych drzew posadzono, by wyrównać straty. Aldarion objechał cały Numenor, pragnąc osobiście zbadać stan puszcz.
      Pewnego dnia, przemierzając lasy na zachodzie, ujrzał kobietę o ciemnych, unoszonych wiatrem włosach, w zielonym płaszczu spiętym pod szyją jasnym klejnotem. Wziął ją za jedną z Eldarów, którzy pojawiali się czasem w tej części wyspy, ale gdy podeszła bliżej, poznał Erendis. Klejnot na szacie był podarowanym jej wiele lat temu diamentem. Aldarion poczuł nagle, że kocha ją od dawna i pustymi zdały mu się wszystkie dni minione. Erendis zbladła na jego widok i chciała uciekać, ale Aldarion szybko pochwycił dziewczynę.
      - Aż nazbyt zasłużyłem sobie na to, byś mnie odbieżała - powiedział. - Ja, którym tak często umykał za horyzont! Ale wybacz mi i zostań. - Potem razem pojechali do domu Beregara, jej ojca, a tam Aldarion jasnym uczynił swój zamiar poślubienia Erendis. Ona jednak wahała się teraz, chociaż zgodnie ze zwyczajami swego ludu rychło już powinna wychodzić za mąż. Miłość do Następcy nie zwiędła w niej, nie było też owo niezdecydowanie żadnym wybiegiem. W głębi serca dziewczyna obawiała się jedynie, że nie zdoła wygrać z Morzem walki o Aldariona i w ten sposób wszystko utraci. Tak i lękając się Morza, i obwiniając statki o śmierć umiłowanych drzew, postanowiła, że albo ze szczętem pokona Morze i okręty, albo sama legnie, bez miary przegrana.
      Aldarion jednak szczerze miłował Erendis i podążał za nią wszędzie, dokądkolwiek się udała. Zaniedbywał i przystanie, i stocznie, i wszystkie sprawy Gildii Podróżników, sadząc nowe drzewa jedynie i żadnych nie ścinając, a dostarczyły mu owe dni więcej radości niż jakiekolwiek dotąd, chociaż to akurat zrozumiał dużo później, gdy w starczych latach spojrzał na swoje życie. Pewnego razu Aldarion spróbował przekonać Erendis, by popłynęła z nim na, Eambarze w podróż dookoła wyspy, setka lat bowiem już minęła, odkąd założył Gildię Podróżników i we wszystkich portach Numenoru szykowano z tej okazji biesiady. Erendis przystała na ten plan, tłumiąc w sobie niechęć i strach, tak i wypłynęli z Romenny i zawinęli do Andunie na zachodzie wyspy. Tam Valandil, Książę Andunie i bliski krewny Aldariona18 wyprawił wielką ucztę, podczas której wzniósł toast za Erendis, nazywając ją Uineniel, córką Uineny, nową Panią Morza. Wtedy Erendis siedząca obok żony Valandila, powiedziała głośno:
      - Nie nazywaj mnie tak! Nie jestem córką Uineny. Raczej ją między nieprzyjacioły swoje liczę!
      Potem na czas jakiś znów wątpliwości ogarnęły Erendis, Aldariona bowiem ponownie pochłonęły zajęcia w Romennie, szczególnie zaś dopilnowywał budowy olbrzymich falochronów oraz wysokiej wieży na Tol Uinen. Nazywała się Calmindon, Wieża Światła. Jednak gdy owe prace zostały ukończone, Aldarion wrócił do Erendis i poprosił ją o rękę, ona jednak nadal zwlekała, mówiąc:
      - Podróżowałam na pokładzie twego statku, panie. Chciałabym teraz wiedzieć, czy podążysz wraz ze mną do tych miejsc na lądzie, które ja ukochałam szczególnie? Niewiele wiesz o tej wyspie, jak na kogoś, kto będzie jej Królem. - Tak i wybrali się na trawiaste stoki Emerie, największe pastwiska Numenoru. Tam ujrzeli białe chaty rolników oraz pasterzy i usłyszeli beczenie stad.
      - Tutaj mogę zaznać spokoju! - powiedziała Erendis do Aldariona.
      - Jako żona Następcy możesz zamieszkać, gdziekolwiek zechcesz - stwierdził Aldarion. - I mieć wiele pięknych domów.
      - Zestarzeję się, zanim ty zostaniesz Królem - rzekła Erendis. - A gdzie do tego czasu będzie mieszkał Następca?
      - Tam, gdzie i żona jego, o ile tylko obowiązki pozwolą, a ona się doń nie przyłączy.
      - Nie zamierzam dzielić się mężem z Panią Uineną - rzekła Erendis.
      - Pokrętne to słowa. Równie dobrze ja mógłbym rzec, że nie będę się dzielił mą żoną, która umiłowała puszczańskie mateczniki, z Panem Lasów, Oromem.
      - Zaiste tego byś nie uczynił - stwierdziła Erendis. - Prędzej już wyciąłbyś wszelki las, by złożyć go w darze Uinenie, gdy tylko przyjdzie ci na to ochota.
      - Powiedz tylko, które drzewa kochasz szczególnie, a dotrwają nie tknięte do kresu swoich dni.
      - Uwielbiam każdą roślinę na wyspie.
      Przez chwilę jechali w ciszy, a gdy dzień minął, rozdzielili się i Erendis wróciła do domu ojca. Ani słowem nie wspomniała mu o rozmowie, matce jednak wyznała, co zaszło między nią i Aldarionem.
      - Wszystko lub nic, Erendis - rzekła Nuneth. - Taka też byłaś w dzieciństwie. Ale kochasz tego mężczyznę, który wielkim jest, i to niezależnie od urodzenia. Nie wyrzucisz tej miłości ze swego serca łatwo ni bez krzywdy dla siebie samej. Kobieta musi żyć pasjami męża, inaczej miłość sczeźnie. Wątpię jednak, byś kiedykolwiek zechciała zrozumieć głęboki sens takiej porady, i boleję nad tym, bo pora już tobie iść za mąż. Urodziłam cudne dziecko i miałam nadzieję ujrzeć równie piękne wnuki i wcale by mnie nie martwiło, gdyby zamieszkiwały w domu Króla.
      W istocie, rada owa nie poruszyła nijak Erendis, mimo to dziewczyna odkryła, że nie jest już panią swego serca i pusto zaczęły mijać jej dni i gorszy był ten czas niż owe lata, kiedy Aldarion przebywał na wyprawach. On bowiem, chociaż przemieszkiwał wciąż w Numenorze, nie zaglądał już w zachodnie strony.
      Gdy Królowa dowiedziała się od Nuneth, co zaszło, pełna obaw, by Aldarion nie poszukał znów ukojenia w żegludze, wysłała słowo do Erendis, prosząc ją, by przyjechała do królewskiej siedziby. Erendis ponaglana zarówno przez Nuneth, jak i przez własne serce, wróciła do Armenelos. Tam też pojednała się z Aldarionem i wiosną, gdy nadszedł czas Erukyerme, wspięli się wraz z królewskim orszakiem na szczyt Meneltarmy, Świętej Góry Numenoryjczyków19. Gdy wszyscy zeszli już, tych dwoje zostało jeszcze, spoglądając na rozciągającą się w dole zieloną wyspę Westernesse i na zachodni horyzont, gdzie lśnił odległym blaskiem Avallone20. Widzieli też cienie, które zaległy na Wschodzie nad Wielkim Morzem, a nad nimi Menel trwało błękitem. Nie zamienili ani słowa, ponieważ nikomu prócz Króla nie wolno było przemawiać na szczycie Meneltarmy. Jednak gdy opuścili święte miejsce, Erendis przystanęła na chwilę i obróciła wzrok na Emerie i dalej, ku jej rodzinnym lasom.
      - Czy nie kochasz Vozayanu? - spytała.
      - Kocham szczerze, chociaż ty chyba w to powątpiewasz. Myślę bowiem również o przyszłości, o dostatku tego ludu i sądzę, że taki dar nie powinien leżeć bezużytecznie w skarbcu.
      - Dary od Valarów, a za ich pośrednictwem od Jedynego, winne w każdej chwili i zawsze być kochane takimi, jakie są - zaprzeczyła mu Erendis. - Nie dano nam ich, byśmy je wymieniali na coś więcej czy na coś lepszego. Edainowie, bez względu na swe osiągnięcia, zawsze pozostaną śmiertelni, Aldarionie. Nie nam sięgać w czas, który nadejdzie, jeśli nie chcemy stracić chwili teraźniejszej na rzecz mirażu przyszłych zamiarów. - Nagle wzięła w palce diament noszony na szyi. - Czy pragnąłbyś, abym zamieniła go na inne dobra przeze mnie pożądane?
      - Nie! - wykrzyknął. - Ale ty nie zamykasz go w skarbcu. Myślę jednak, że zbyt wysoko go nosisz, blask twoich oczu bowiem przyćmiewa jego urodę. - Potem pocałował jej powieki i w tejże chwili Erendis pozbyła się obaw i przyjęła go, po czym wyznali sobie miłość na stromej ścieżce na stoku Meneltarmy.
      Wrócili do Armenelos, gdzie Aldarion przedstawił Erendis Tar-Meneldurowi jako narzeczoną Następcy Tronu. Król uradował się i wesele zapanowało w mieście oraz na całej wyspie. W darze zaręczynowym Meneldur ofiarował Erendis spory płat ziemi w Emerie, gdzie wybudował dla niej biały dom. Aldarion jednak powiedział narzeczonej:
      - Inne jeszcze klejnoty chowam w skarbcu. Statki Numenoru udzieliły niegdyś wsparcia królom z dalekich krain, którzy w podzięce ofiarowywali różne precjoza. Są wśród nich kamienie tak zielone, jak ogarnięte słońcem liście twych ukochanych drzew.
      - Nie - odparła Erendis. - Otrzymałam już od ciebie dar zaręczynowy, chociaż nieco za wcześnie trafił on w moje ręce. To jedyny klejnot, który chcę mieć, a będę go nosiła jeszcze wyżej. - Wówczas ujrzał Aldarion, że Erendis kazała umieścić kamień niczym gwiazdę pośrodku srebrnej przepaski. Na prośbę dziewczyny Następca nałożył przepaskę na jej głowę. Erendis nosiła potem ową ozdobę w ten sposób przez wiele lat i wszyscy znali ją jako Tar-Elestirne, Panią z Gwiazdą na Czole21. Nastał tedy czas radości i pokoju w Armenelos, w domu Króla i na całej wyspie, a w dawnych księgach zapisano, że wielka była obfitość owoców latem owego złotego roku, osiemsetnego i pięćdziesiątego dziewiątego Drugiej Ery.
      Jedynie wśród matrosów Gildii Podróżników pojawili się tacy, których nie radował podobny obrót spraw. I piętnaście lat Aldarion pozostawał w Numenorze, niej wiodąc żadnej wyprawy na dalekie morza i chociaż wielu wyszkolił wyśmienitych kapitanów, to jednak bez wsparcia szkatuły i autorytetu królewskiego syna rzadziej i na krócej wypływano, nieczęsto gdziekolwiek indziej się kierując, jak tylko do kraju Gilgalada. Co więcej, stoczniom zaczęło brakować drewna, Aldarion bowiem zaniedbał lasy i Podróżnicy zaklinali go, by wrócił do dawnych zajęć. Aldarion wysłuchał ich błagań. Z początku Erendis razem z nim odwiedzała puszcze, ale smutek ogarniał ją na widok dumnych drzew powalonych i obrabianych potem piłą i toporem, tak nie trwało długo, a Aldarion począł wyruszać samotnie, przez co spędzali ze sobą mniej czasu.
      Nadszedł rok spodziewanych zaślubin Następcy Króla, zwyczaj bowiem nakazywał, by narzeczeństwo nie trwało dłużej niż trzy lata. Pewnego wiosennego ranka Aldarion opuścił przystań w Andunie i udał się w gościnę do domu Beregara, gdzie czekać już go miała Erendis, wcześniej podążająca drogami z Armenelos. Gdy Aldarion wspiął się na wielkie urwisko osłaniające zatokę od północy, odwrócił się i spojrzał na morze. Jak często o tej porze roku, wiał wiatr zachodni, sprzymierzeniec żeglarzy udających się do Śródziemia. Zwieńczone białymi grzebieniami fale atakowały brzeg. Nagle dopadła Aldariona tęsknota za morzem tak wielka, że aż tchu nie mógł złapać, a serce waliło mu jak młotem. Opanował się wszakże wielkim wysiłkiem i w końcu stanął plecami do wody i ruszył dalej. Rozmyślnie wybrał drogę przez te same lasy, w których niegdyś, piętnaście lat wcześniej, ujrzał Erendis podobną Eldarom. Myślał, że znów ją tam zobaczy, ale dziewczyny nie było, a pragnienie, by spojrzeć na jej oblicze, sprawiło, że przyspieszył kroku i tak dotarł do domu Beregara jeszcze przed wieczorem.
      Erendis powitała go radośnie i Aldarion poczuł się szczęśliwy, nie podjął jednak rozmowy na temat zaślubin, chociaż wszyscy sądzili, że po to właśnie przybył w ich strony. W miarę jak dni mijały, Erendis coraz częściej widywała go milczącym pośród rozbawionego towarzystwa. Gdy spoglądała na narzeczonego i napotykała nagle jego wzrok, serce jej zamierało, błękitne bowiem oczy Aldariona zdawały się teraz szare i zimne. Czaił się w nich jakiś głód. Nazbyt dobrze uprzednio poznała już to spojrzenie i bała się tego, co oznaczało, nic jednak nie mówiła. Nuneth, dostrzegłszy sytuację, nie kryła zadowolenia z milczenia córki, jak bowiem stwierdziła, słowa potrafią ranić. W końcu Aldarion i Erendis odjechali, kierując się do Armenelos, a im dalej byli od morza, tym weselszy stawał się Aldarion. Wciąż nie zwierzał się Erendis ze swych kłopotów, choć raczej nie tyle one kłopotami były, co wojną wewnętrzną, toczoną ze zmiennym szczęściem.
      Czas płyną, a Aldarion nie wspominał ani o morzu, ani o weselu, często za to przebywał w Romennie w towarzystwie Podróżników. W końcu, gdy nadszedł następny rok, Król wezwał Aldariona do swej komnaty. Pokój panował obecnie między nimi i nic nie mąciło ich wzajemnej miłości.
      - Synu mój - powiedział Tar-Meneldur - kiedy wreszcie doczekam się upragnionej córy? Minęły już ponad trzy lata i starczy tego zwlekania. Zastanawiam się, jak ty to wytrzymujesz?
      Aldarion milczał z początku, ostatecznie zdobył się na taką odpowiedź:
      - Znów mnie naszła tęsknota za morzem, Atarinya. Osiemnaście lat to długi post. Z trudem mogę w łożnicy spoczywać, ledwo na koniu usiedzę, a twarda, kamienista ziemia rani mi stopy.
      Posmutniał Meneldur i żal mu się zrobiło syna, nie pojął jednak jego rozterki, sam bowiem nigdy nie miłował statków.
      - Niestety, jużeś zaręczony! Wedle praw Numenoru i zwyczajów Eldarów i Edainów mężczyźnie nie wolno mieć dwóch żon. Nie możesz poślubić morza, skoro przeznaczony jesteś Erendis.
      Serce zhardziało Aldarionowi na te słowa, przypomniał sobie bowiem dawną rozmowę z Erendis, tę toczoną w lasach Emerie, mylnie podejrzewał też, że dziewczyna uzgodniła to wszystko z jego ojcem. Aldarion zawsze reagował nadwrażliwie za każdym razem, gdy zdawało mu się, że ktoś usiłuje nakłonić go do danego wyboru. Wtedy gotów był stawić opór za wszelką cenę.
      - Nikt nie zabrania kowalom pracować w kuźniach, jeźdźcom dosiadać koni, górnikom drążyć korytarzy ze względu na to, że są zaręczeni - powiedział. - Czemu zatem marynarzom nie pozwala się żeglować?
      - Gdyby kowale przez pięć lat nieustannie tkwili przy kowadłach, mało która kobieta chciałaby zostać żoną kowala - odparł Król. - Tak i marynarze rzadko żony miewają, a i one cierpią niejedno, bo taki los już im pisany. Następcy Króla nic nie wiąże, by został marynarzem. Nie musi nim być.
      - Nie tylko konieczności kierują poczynaniami człowieka - stwierdził Aldarion. - Poza tym zostało mi jeszcze wiele lat.
      - Nie, nie - powiedział Meneldur. - Mierzysz innych swoją miarą. Erendis nie wytrwa tak długo, jej życie szybciej upływa niż twoje. Nie pochodzi z linii Elrosa, a kocha cię już od wielu lat.
      - Ale wcześniej, gdy wykazywałem chęć do żeniaczki, przetrzymywała mnie lat dwanaście. A ja nie proszę teraz nawet o trzecią część tego czasu.
      - Wtedy nie byliście zaręczeni - odparł Meneldur. - Obecnie żadne z was nie jest wolne. A jeśli odwlekała decyzję, to z obawy przed tym, co może się zdarzyć, gdybyś stracił panowanie nad swymi tęsknotami. A tej groźby wciąż jeszcze nie zażegnałeś. Musiałeś jednak jakoś uśmierzyć jej lęk i chociaż pewnie nie powiedziałeś tego wprost, to moim zdaniem, nałożyłeś na siebie pewne zobowiązanie.
      - Lepiej będzie, jak sam porozmawiam z moją narzeczoną - odparł ze złością Aldarion. - Bez pośrednika. - I opuścił ojca. Wyznał Erendis, że pragnie raz jeszcze wyprawić się na dalekie morza i że ta tęsknota odbiera mu sen i wszelki spokój. Erendis siedziała blada i milcząca, aż w końcu powiedziała:
      - Myślałam, że przybywasz, aby porozmawiać o naszym ślubie.
      - Owszem. Nastąpi on po moim powrocie, jeśli zechcesz zaczekać. - Ujrzał jednak na twarzy dziewczyny nagły smutek, a wówczas przyszła mu do głowy pewna myśl. - Dobrze, pobierzemy się, zanim rok dobiegnie końca. A potem zbuduję statek, jakiego Podróżnicy nigdy jeszcze dotąd nie zwodowali, prawdziwy pływający pałac Królowej. Popłyniesz ze mną, Erendis, otoczona łaską Valarów, oraz umiłowanych przez ciebie: Yavanny i Oromego. W obcych krainach ujrzysz lasy, w których wciąż jeszcze rozlega się śpiew Eldarów, zobaczysz puszcze bardziej rozległe niż cały Numenor, mateczniki trwające niezmiennie od dni stworzenia, gdzie usłyszeć można dźwięk wielkiego rogu pana Oromego.
      Erendis wszakże zapłakała gorzko.
      - Nie, Aldarionie - powiedziała. - Cieszę się, że są na świecie wspomniane przez ciebie miejsca, ale ja ich nigdy nie ujrzę, tego bowiem nie pragnę. Moje serce należy do lasów Numenoru. Niestety! Gdybym z miłości do ciebie wsiadła na statek, już bym nie wróciła. Ponad moje siły taka wyprawa, zmarłabym, nie mogąc stąpać po naszej ziemi. Morze darzy mnie nienawiścią, a teraz jeszcze ma powód do zemsty, to ja bowiem zatrzymałam cię na brzegu, jednocześnie umykając przed tobą. Ruszaj, mój panie! Miej jednak miłosierdzie i nie zabawiaj w podróży tyle lat, ile ja wiosen niegdyś zaprzepaściłam.
      Aldarion zawstydził się, ponieważ tak jak on odezwał się przedtem do ojca w gniewie, tak teraz miłość przemawiała przez Erendis. Nie wypłynął w owym roku, ale mało zaznał radości czy spokoju.
      - Umrze, straciwszy ląd z oczu! - powiedział do siebie. - A ja umrę, mając go wciąż przed oczyma. Jeśli pisane nam wspólne życie, to trzeba mi wyruszyć samemu, i to rychło. - Poczynił zatem przygotowania, by wypłynąć wiosną, a Podróżnicy bardzo się ucieszyli, chociaż nikt inny na wyspie nie podzielał ich zadowolenia. Uszykowano trzy statki, które odbiły w miesiącu Viresse. Erendis zawiesiła na dziobie Palarrana zieloną gałąź oiolairei i kryła łzy, patrząc jak statek mija nowy, wielki falochron portu.
      Ponad sześć lat minęło, aż Aldarion wrócił w rodzinne strony. Wtedy nawet Królowa przyjęła go chłodno. Podróżnicy wypadli z łask, wielu bowiem mieszkańców Numenoru uważało, że Następca niegodnie obszedł się z Erendis. W rzeczy samej przebywał w obcych krajach dłużej, niż zamierzał, ale przybiwszy do przystani Vinyalonde, znalazł ją kompletnie zniszczoną, fale zaś wniwecz obracały wszystkie wysiłki odbudowy portu. Mieszkańcy wybrzeży bali się Numenoryjczyków lub też otwarcie uznawali ich za wrogów, a do uszu Aldariona dobiegły pogłoski o jakimś władcy ze Śródziemia, pałającym nienawiścią do ludzi ze statków. Gdy flotylla kierowała się już z powrotem do Numenoru, wielki wiatr nadszedł z południa i zagnał Aldariona daleko na północ. Zabawił on potem nieco w Mithlondzie, a kiedy wypłynął na pełne morze, wicher znów pognał okręty na północ, między niebezpieczne, lodowe pola, gdzie załogi wycierpiały wiele od srogiego zimna. W końcu wiatr osłabł i wygładziły się fale. Kiedy jednak stojący na dziobie Palarrana Aldarion wypatrzył wreszcie z dali wierzchołek Meneltarmy, wzrok jego padł także na zieloną gałąź oiolaire. Spostrzegł, że roślina zwiędła i obumarła. Było to niespotykane wcześniej zjawisko, gdyż oiolaire zachowywało świeżość, dopóki zraszały je bryzgi morskiej wody.
      - Zamarzło, kapitanie - rzekł jeden z marynarzy. - Zbyt wielkie zimno panowało. Cieszę się, że widzę Kolumnę.
      Gdy Aldarion odszukał Erendis, ta przyjęła go mile, ale nie kwapiła się z serdecznym powitaniem. Przez dłuższą chwilę stał, nie wiedząc, co powiedzieć, straciwszy kontenans.
      - Siadaj, mój panie - odezwała się w końcu Erendis. - Przede wszystkim opowiedz mi, czego dokonałeś. Wiele musiałeś widzieć i niemało przeżyć podczas tylu długich lat!
      Wówczas Aldarion zaczął niezborną relację, a choć przerywał co chwilę, ona słuchała w milczeniu o wszystkich wysiłkach i przyczynach opóźnienia. Gdy skończył, stwierdziła:
      - Wdzięczna jestem Valarom, że cało powróciłeś. Ale dziękuję im także za to, że nie popłynęłam z tobą, ja bowiem zwiędłabym wcześniej niż zielona gałąź.
      - Nie z mojej woli zielona gałąź zbłądziła w lodowe krainy - odparł Aldarion. - Odpraw mnie teraz, jeśli chcesz, a najpewniej nikt nie będzie cię winił. Wszelako jednak śmiem żywić nadzieję, że miłość twa okaże trwalsza niż oiolaire.
      - Bo i taką zaiste się okazała - rzekła Erendis. Jeszcze nie zamarzła na śmierć, Aldarionie! Niestety! Jak mogłabym cię odrzucić, gdy widzę, że powracasz piękny jako słońce po mrokach zimy!
      - Zatem niech zacznie się teraz wiosna i lato żywota!
      - I żeby zima już nie wracała - dodała Erendis.
      Ku wielkiej radości Meneldura i Almarian ogłoszono, iż Następca weźmie ślub na wiosnę. I tak też się stało W siedemsetnym i siedemdziesiątym roku Drugiej Ery Aldarion i Erendis pobrali się w Armenelos i we wszystkie domach rozbrzmiewała muzyka, na każdej ulicy słychać było śpiew. Potem Następca Króla i jego świeżo poślubiona żona pojechali w niespieszny objazd wyspy, w pełni lata docierając do Andunie, gdzie czekała ich ostatnia uczta przygotowana przez Valandila. Zebrali się na niej ludzie z całych Zachodnich Ziem, przywiedzeni miłością Erendis i dumą, że wyrosła pośród nich kobieta Królowa Numenoru.
      Rankiem przed ucztą Aldarion spoglądał ku morzu przez wychodzące na zachód okno sypialni, gdy krzyknął nagle:
      - Erendis, patrz! Jakiś statek podąża do przystani i należy do flotylli Numenoru. Nigdy żadne z nas nie postawi stopy na jego pokładzie, nawet gdybyśmy mogli.
      Erendis też zerknęła za okno i ujrzała biały, smukły okręt otoczony chmurą ptaków bielejących w promieniach słońca. W ten to sposób Eldarowie uczcili wesele Erendis, kochali bowiem mieszkańców Ziem Zachodnich i szczególnie cenili ich przyjaźń22. Statek pełen był zabranych na okazję kwiatów, tak zatem, gdy wieczorem wszyscy zasiedli do biesiady, we włosy wplecione mieli elanor23 i wonne lissuin o zapachu przynoszącym ukojenie sercu. Eldarom towarzyszyli ich minstrele znający pieśni elfów i ludzi jeszcze z dni Nargothrondu i Gondolinu. Wielu rosłych i pięknych Eldarów zasiadało przy stole, jednak mieszkańcy Andunie powiadali, że nikt z gości piękniejszy nie był od Erendis, której oczy lśniły niczym u żyjącej wieki temu Morweny Eledhwen24 czy nawet u Avalloneańczyków.
      Eldarowie przywieźli też wiele darów. Aldarion dostał młode, pozbawione jeszcze liści drzewko o śnieżnobiałej korze i prostym, twardym jak stal pniu.
      - Dziękuję wam, Eldarowie. Drewno z takiego pnia zaiste musi być drogocenne. - rzekł Następca.
      - Może, trudno nam powiedzieć, nie ścięto bowiem nigdy dotąd żadnego z tych drzew - odparły elfy. - Liście jego przynoszą ochłodę latem, kwitnie zaś w zimie i za to wyłącznie je cenimy.
      Erendis dali parę ptaków o złotych dziobach i nóżkach. Podśpiewywały sobie, nigdy nie powtarzając kadencji i nie dawały się rozdzielić. Ledwo próbowano to zrobić, milkły i zaraz zlatywały się, jakby nie mogły dobyć głosu, będąc w pojedynkę.
      - Jak je mam utrzymać? - spytała Erendis.
      - Niech latają wolne - odparli Eldarowie. - Wskazaliśmy im ciebie i odtąd cię nie opuszczą, gdziekolwiek zamieszkasz. Kojarzą się w pary raz na całe swoje długie życie. Pewnie w ogrodach twoich dzieci śpiewało będzie wiele takich ptaków.
      Tej nocy Erendis obudziła się niespodzianie, kiedy księżyc zawisł na zachodzie, i poczuła wkoło słodką woń. Wstała wówczas i wyjrzała za okno, gdzie srebrzyła się pogrążona we śnie kraina. Dwa ptaki, nie spłoszone obecnością kobiety, siedziały obok siebie na parapecie.
      Gdy czas uczty się skończył, Aldarion i Erendis zajrzeli na czas jakiś do jej domostwa, a ptaki znów nadleciały za swą panią. W końcu jednak małżonkowie pożegnawszy Beregara i Nuneth wrócili do Armenelos, gdzie zgodnie z życzeniem Króla, zamieszkać miał jego Następca i gdzie w ogrodzie przygotowano dom dla nowożeńców. Tam też zasadzono podarowane drzewo, a ptaki elfów śpiewały w jego gałęziach.
      Dwa lata później Erendis stała się brzemienną i z wiosną następnego roku powiła Aldarionowi córkę. Już od chwili narodzin dziecko wyróżniało się wielką urodą, później zaś wyrosło na piękność. Stare opowieści mówią, iż była to najcudniejsza kobieta zrodzona kiedykolwiek w linii Elrosa (jeśli nie liczyć ostatniej Ar-Zimrafel). Gdy przyszła pora, by nadać dziecku imię, wybrano dlań miano Ankalime. Erendis cieszyła się w głębi serca, ponieważ uważała, że teraz Aldarion oczekując syna, swojego następcy, dłużej zabawi z żoną. Po cichu bowiem wciąż lękała się Morza i jego władzy nad sercem męża. Starała się tego nie okazywać, rozmawiając z Aldarionem o dawnych wyprawach, nadziejach i planach, zerkała jednak zazdrośnie, ilekroć odwiedzał pływający dom czy spędzał więcej czasu z Podróżnikami. Raz zdarzyło się, że Aldarion zaprosił Erendis na Eambar, ale zaraz dojrzawszy w jej oczach niechęć, nie ponawiał propozycji. Obawy Erendis nie były bezpodstawne. Gdy minęło pięć lat spędzonych wyłącznie na lądzie, ponownie zajął się lasami, nierzadko wiele dni pozostając poza domem. W rzeczy samej, zwiększone zostały zasoby drewna w Numenorze (głównie dzięki roztropności Aldariona), jednak i ludzi przybyło, więc potrzebowano dużych ilości tego materiału do budowania domów i do wielu innych celów. W tych dawnych czasach, chociaż wiedziano sporo o obróbce kamienia i metalu (odkąd Edainowie nauczyli się tego od Noldorów), Numenoryjczycy jednak w drewnie się kochali, zarówno ze względu na jego funkcjonalność, jak i na piękno. Aldarion zaś raz jeszcze pomyślał o przyszłości, sadząc młodniaki wszędzie tam, gdzie powalono stare drzewa, i tworząc nowe lasy na każdym stosownym spłachetku gruntu. Wtedy to stał się najszerzej znany jako Aldarion i pod tym właśnie imieniem zapisał się między berłodzierżcami Numenoru. Wielu jednak (łącznie z Erendis) uważało, że Następca nie widzi w nich piękna a tylko surowiec mogący posłużyć do realizacji jego planów.
      Nie inaczej rzecz się miała z Morzem. Prawdę powiedziała niegdyś Nuneth w rozmowie z Erendis: Może i kocha on statki, bo są dziełami ludzkich rąk i umysłów, jednak ja sądzę, że to nie wiatry ni fale tak pociągają jego serce, ani też widoki odległych krain, ale że jest to jakaś gorączka myśli, jakieś marzenie, za którym goni. Istotnie Aldarion był człowiekiem dalekowzrocznym i dostrzegał obraz przyszłych dni, kiedy mieszkańcom Numenoru zabraknie miejsca na wyspie i sięgnąć zechcą po leżące poza granicami wyspy bogactwa. Najpewniej śniła mu się wielka chwała Numenoru i jego królów, dlatego próbował przecierać im drogę ku nowym lennom. Tak się i stało, że porzucił w końcu lasy i ponownie zajął się szkutnictwem, mając przed oczami wizję statku wielkiego niczym zamek, z wysokimi masztami oraz żaglami jak chmury, okrętu mogącego unieść ludzi i dobra w ilości wystarczającej do założenia miasta. Żwawo chwycono potem w stoczniach Romenny za piły i młotki, aż pomiędzy wieloma pomniejszymi jednostkami wyrosły wręgi szkieletu potężnego kadłuba. Ludzie patrzyli nań z podziwem i zwali Turufanto, Drewniany Wieloryb, inaczej jednak brzmiało imię statku.
      Aldarion nie powiedział nic Erendis, ona jednak i tak dowiedziała się o jego przedsięwzięciu i ogarnęła ją bojaźń. Pewnego zaś dnia spytała spokojnie, z uśmiechem:
      - Po co budujesz wciąż statki, Panie Przystani? Czyż nie mamy ich dość? Ileż to pięknych drzew zginęło przedwcześnie tylko w tym roku?
      - Nawet u boku pięknej żony mężczyzna nie powinien siedzieć bezczynnie. Drzewa rosną i drzewa padają. Sadzę więcej, niż ścinam - odparł Aldarion beztrosko, ale nie spojrzał przy tym w twarz małżonki. Nigdy nie poruszali już owego tematu.
      Gdy Ankalime miała prawie cztery lata, Aldarion przyznał się wreszcie głośno do zamiaru ponownego opuszczenia Numenoru. Erendis przyjęła to milcząco. Z dawna spodziewała się podobnej decyzji i wiedziała, że słowami niczego tu nie zmieni. Aldarion odczekał do dnia urodzin Ankalime, kiedy to spędził z córką wiele czasu. Dziewczynka śmiała się, szczęśliwa, chociaż reszta domowników nie widziała żadnych powodów do radości. Idąc spać, spytała ojca:
      - Czy weźmiesz mnie tego lata ze sobą, tatanyal. Chciałabym zobaczyć biały dom w krainie owiec, o której opowiada mamil.
      Aldarion nic nie odrzekł, a następnego dnia opuścił domostwo na kilka dni. Gdy wszystko było już gotowe, zjawił się, by pożegnać Erendis. Niechciane łzy pojawiły się w oczach żony. Widok ten wzbudził w Aldarionie żal, ale też irytację, podjął już bowiem decyzję i serce znów mu zhardziało.
      - Uspokój się, Erendis! - powiedział. - Osiem lat tkwiłem na wyspie. Nie możesz nijak uwiązać na zawsze w jednym miejscu królewskiego syna, skoro w żyłach jego płynie krew Tuora i Earendil! Poza tym, nie wyruszam jeszcze śmierci na spotkanie. Niebawem znów mnie ujrzysz.
      - Niebawem? Nierówne są nasze lata, a ty nie wrócisz mi ich, gdy ponownie zawiniesz do portu. Krótsze mi życie pisane. Moja młodość ucieka, a gdzież są dzieci, gdzież twój następca? Od nazbyt dawna i nazbyt często chłodnym pozostaje nasze łoże25.
      - Wydawało mi się, że to ci odpowiada. Nie sprzeczajmy się jednak, nawet jeśli nie istnieje między nami zgoda. Spójrz w lustro, Erendis. Jesteś piękna i lata nie odcisnęły jeszcze na tobie swojego piętna. Masz dość czasu, by dozwolić mi na spełnienie pragnień. O dwa lata tylko proszę!
      - Powiedz raczej, że dwa lata ci to zajmie i moja zgoda, czy jej brak, niczego tu nie zmieni - odparła Erendis. - Bierz je zatem! Ale nie więcej. Królewski syn, potomek Earendila, winien być również człowiekiem słownym.
      Następnego ranka Aldarion pospiesznie opuścił dom. Przedtem wziął na ręce Ankalime i ucałował gorąco, ale chociaż wczepiała się weń rączkami, szybko odstawił córkę i odjechał. Niedługo potem wielki statek odbił od nabrzeża Romenny. Zwał się Hirilonde, Zawsze Wracający do Przystani, ale wypływał bez błogosławieństwa Tar-Meneldura, a Erendis nie przybyła do portu, by zawiesić na jego dziobie Zieloną Gałąź Powrotu, nikogo też nie przysłała w zastępstwie. Z mrocznym i zatroskanym obliczem stał Aldarion na pokładzie, blisko miejsca, gdzie tkwiła gałąź oiolaire zawieszona przez żonę kapitana, i nie obejrzał się, aż Meneltarma zniknęła niemal w szarym zmroku.
      Przez cały dzień Erendis siedziała samotnie w swej komnacie, pogrążona w żalu, który przerodził się w końcu w zimny gniew. Jej miłość do Aldariona doznała uszczerbku. Erendis z dawna nie cierpiała Morza, a teraz znienawidziła również drzewa, niegdyś ukochane, przypominały jej bowiem maszty wielkich okrętów. Tak zatem nie trwało długo, a opuściła Armenelos i wybrała się do Emerie, krainy leżącej pośrodku wyspy. Tutaj, niesione wiatrem, rozlegało się nieustannie beczenie owiec.
      - Milsze ono moim uszom niźli krzyk mew - powiedziała, stojąc w drzwiach swego białego domu, daru od Króla. Dom wzniesiono u stóp wzgórza, frontem na zachód, a ze wszystkich stron otaczały go łąki przechodzące swobodnie, bez jakiegokolwiek muru czy żywopłotu, w pastwiska. Erendis zabrała ze sobą Ankalime i nikogo więcej, a za całe towarzystwo miały służbę, wyłącznie kobiety. Od tej pory matka próbowała wszczepić córce swe zgorzknienie i niechęć do mężczyzn, kształtując dziewczynkę wedle swej woli. W rzeczy samej, Ankalime rzadko widywała płeć przeciwną, Erendis bowiem nie gościła nikogo. Nieliczni jej pasterze i rolnicy zamieszkiwali w odrębnych, odległych zabudowaniach. Czasem tylko zjawił się posłaniec od Króla, a i on krótko zabawiał w domu, który wszystkim mężczyznom wydawał się chłodny i aż tak wrogi, że ledwie szeptem odzywali się w jego ścianach.
      Pewnego ranka wkrótce po sprowadzeniu się do Emerie, Erendis obudziły śpiewne trele ptaków. Na parapecie siedziały dary elfów. Przyleciały z ogrodu w Armenelos, gdzie przemieszkiwały, zapomniane przez opiekunkę.
      - Odlatujcie, głuptaski! - powiedziała. - Nie ma tu miejsca na waszą radość.
      Wówczas ucichł śpiew. Ptaki wzleciały ponad drzewa i zatoczywszy trzykrotnie krąg nad dachami, poszybowały na zachód. Jeszcze tego samego wieczoru dotarły do domu ojca Erendis i przysiadłszy na parapecie komnaty, gdzie dziewczyna spędziła z Aldarionem noc po uczcie w Anduinie. Tam też znaleźli je rankiem Nuneth i Beregar. Kiedy jednak Nuneth wyciągnęła do nich ręce, ptaki zerwały się do lotu, aż jako drobne plamki na słonecznym niebie skierowały się ponad morzem ku krainie, z której kiedyś przybyły.
      - Zatem odpłynął i znów ją opuścił - powiedziała Nuneth.
      - Zatem dlaczego nie mamy od niej żadnych wieści? - spytał Beregar. - Dlaczegóż nie wraca do domu?
      - Wystarczająco dużo już się dowiedzieliśmy - odparła Nuneth. - Odprawiła ptaki elfów i źle uczyniła. Niczego dobrego to nie wróży. Czemu, czemu, córko moja, tak postępujesz? Przecież wiedziałaś chyba, na co się porywasz? Zostawmy ją w spokoju, Beregarze, gdziekolwiek przebywa. Nasz dom przestał już być domem Erendis, pobyt z nami nie uzdrowi zbolałego serca. A on wróci, a wtedy może Valarowie użyczą jej swej mądrości. Lub przynajmniej sprytu!
      Gdy nadszedł drugi rok od wypłynięcia Aldariona, Król wyraził życzenie, aby Erendis nakazała uszykować stosownie dom w Armenelos, ona jednak nijakich przygotowań na powrót męża nie poczyniła. Królowi zaś wysłała odpowiedź: Przybędę, jeśli mi rozkażesz, atar aranya, ale czemuż miałabym się spieszyć? Zdążę ze wszystkim, gdy jego statek ukaże się na Wschodzie. Sama natomiast pomyślała: Czyżby Król myślał, że będę niczym dziewka marynarza wyczekiwać na nabrzeżu? Nie. Tę rolę mam już za sobą.
      Rok wszakże minął, a na horyzoncie nie pojawiły się żagle okrętów Aldariona. Gdy kolejna jesień nie przyniosła zmiany, Erendis pogrążyła się już w całkowitym milczeniu, ogarnięta okrutnym gniewem. Rozkazała zamknąć na głucho dom w Armenelos i nigdy teraz nie oddalała się zbytnio od domostwa w Emerie. Wszelką miłość przelewała na córkę przywiązując ją do siebie na wszelkie sposoby.
      Nie pozwalała dziewczynce na nijakie wycieczki, nawet zakazała odwiedzać Nuneth i rodzinę w Zachodnich Ziemiach. Nauki pobierała Ankalime tylko od matki, aż posiadła umiejętność czytania i pisania. Rozmawiała z Erendis w mowie elfów, jak było to przyjęte miedzy możnymi Numenoru. W domach Ziem Zachodnich, na przykład u Beregara, używano tego języka na co dzień, a samej Erendis rzadko zdarzało się posługiwać numenoryjskim, mową ukochaną przez Aldariona. Ankalime zgłębiała wiedzę o historii Numenoru, korzystając z domowych ksiąg i zwojów, które mogła odczytać. Od kobiet w domostwie słyszała zaś opowieści innego jeszcze rodzaju, jednak o poznawaniu przez córkę tych ludowych mądrości Erendis nie miała pojęcia, jako że służące ostrożnie postępowały, kontaktując się z dzieckiem, nazbyt bowiem obawiały się swej pani. Tak i mało śmiechu zaznała Ankalime w białym domu w Emerie. Żałobna cisza tam panowała. Brakowało muzyki, ponieważ w owych czasach na instrumentach grali wyłącznie mężczyźni i jedynymi melodiami, czasem docierającymi do uszu dziewczynki, były śpiewy kobiet pracujących na polach, z dala od Białej Pani Emerie. Ankalime miała już siedem lat, więc kiedy tylko mogła, wymykała się w rozległe doliny, gdzie biegała do woli, niekiedy zaś dołączała do pasterek, dopatrując owiec i ucztując pod gołym niebem.
      Pewnego letniego dnia owego roku przybył do Białego Domu z odległej farmy pewien posłaniec, młody chłopak, starszy nieco od Ankalime. Dziewczynka spotkała go, gdy posilał się chlebem i popijał mleko na podwórcu gospodarstwa za domem. Spojrzał na nią obojętnie i ponownie zajął się jedzeniem. Potem jednak odstawił kubek i powiedział:
      - A gap się na mnie, wielkooka, jeśli już musisz! Piękna z ciebie dziewczynka, ale jakaś chuda. Może chcesz trochę? - Wyciągnął z torby bochen chleba.
      - Precz stąd, Ibal! - krzyknęła starsza niewiasta, która wyszła akurat z mleczarni. - I wyciągaj dobrze swoje długie nogi, bo inaczej zapomnisz, co kazałam ci powtórzyć matce i z niczym wrócisz do domu!
      - Nie trzeba psa łańcuchowego, gdzie ty jesteś, mateczko Zamin! - krzyknął chłopak, po czym, szczekając, wypadł przez furtkę i zbiegł ze wzgórza. Zamin była starą wieśniaczką o ciętym języku i rzadko traciła rezon, nawet w obliczu Białej Pani.
      - Co to za hałaśliwe stworzenie? - spytała Ankalime.
      - Chłopak - odparła Zamin. - O ile rozumiesz znaczenie tego słowa. Większość z nich to łobuzy i żarłoki. Ten akurat opycha się cały czas i nie bez powodu. Gdy jego ojciec powróci, zastanie w domu gładkiego młodzika. A jeżeli nie przybędzie wkrótce, nie pozna własnego dzieciaka. Nie on jeden zresztą zdziwi się na widok swojej pociechy.
      - Ten chłopak też ma ojca? - spytała Ankalime.
      - Oczywiście. Jest nim Ulbar, jeden z pasterzy wielkiego pana na południu, nazywanego przez nas Owczym władcą. Łączy go pokrewieństwo z samym Królem.
      - Dlaczego zatem Ulbar opuścił stada i dom?
      - Czemu, herinke? Bo usłyszawszy o tych całych Podróżnikach przystał do nich i popłynął z twoim ojcem, panem Aldarionem, ale Valarowie tylko wiedzą dokąd i po co ich poniosło.
      Tego wieczoru Ankalime spytała nagle matkę:
      - Czy mój ojciec zwany też bywa panem Aldarionem?
      - Owszem - odparła Erendis głosem cichym i lodowatym, zdumiona wielce i zakłopotana, nigdy bowiem dotąd nie rozmawiały o Aldarionie. - Ale czemu pytasz?
      Ankalime nie dała matce odpowiedzi, chciała za to dowiedzieć się czegoś więcej.
      - A kiedy wróci?
      - Nie wiem. Pewnie nigdy. Nie martw się jednak, masz matkę, a ona nie ucieknie, jak długo ją kochasz.
      Ankalime nie wspomniała już o ojcu. Dni upływały, nadszedł kolejny rok i jeszcze jeden. Ankalime skończyła wiosną dziewięć lat. Jagnięta urodziły się i urosły, pora strzyżenia przyszła i minęła, gorące letnie słońce wypaliło trawy. Jesień przyniosła deszcze, a wówczas wschodni wiatr, pędzący ponad szarym morzem zwały chmur, przygnał wreszcie Aldariona do Romenny. Wysłano zaraz gońców do Emerie, ale Erendis nie zareagowała na wiadomość. Nikt nie witał Aldariona na przystani, a gdy po długiej drodze w deszczu dotarł do Armenelos, zastał drzwi zamknięte i dom pusty. Chociaż zasmucony, nikogo o nic nie pytał, tylko podążył do Króla, uznał bowiem, że ma ojcu wiele do powiedzenia.
      Oczekiwał nieco cieplejszego przyjęcia niż to, z jakim się i spotkał. Meneldur rozmawiał z synem jak Król z podejrzanym o niegodne czyny kapitanem.
      - Długo cię nie było - stwierdził chłodnym głosem. - Ponad trzy lata minęły od czasu twego planowanego powrotu.
      - Niestety! - odparł Aldarion. - Nawet mnie morze znużyło i z dawna już tęskniłem za Numenorem. Musiałem jednak zostać w odległych krainach, bo wiele było do zrobienia, a bez mego udziału wszystko szło na opak.
      - Nie wątpię - powiedział Meneldur. - Obawiam się jednak, że w twej ojczyźnie sprawy mają się nader podobnie.
      - Tutaj może jeszcze da się cokolwiek naprawić. Jednak świat się zmienia. Ponad tysiąc lat minęło, odkąd Władcy Zachodu stanęli do walki z potęgą Angbandu i ludzie w Śródziemiu zapomnieli już wszystko, lubo tylko w legendach przekazywali mgliste relacje o owych dniach. Obecnie znów są ogarnięci strachem. Niespokojne ich krainy. Zatem gorąco pragnę naradzić się z tobą, zdać sprawę z tego, co czyniłem, i zastanowić się, co jeszcze uczynić trzeba.
      - Tak też się stanie - orzekł Meneldur. - W rzeczy samej, tyle przynajmniej spodziewam się po tobie. Ale czekają tu jeszcze inne sprawy, które oceniam jako pilniejsze. Powiada się, że Król winien doglądać najpierw własnego domostwa, potem dopiero poprawiać cudze błędy. Słuszna to zasada i na równi stosuje się do wszystkich ludzi. Dam ci teraz radę, synu Meneldura. Pomyśl o własnej osobie, o tej części swego życia, której istnienie zawsze dotąd negowałeś. Powiadam ci: jedź do domu.
      Aldarion zamarł i grymas wykrzywił mu twarz.
      - A nie wiesz przypadkiem, gdzie jest mój dom?
      - Tam, gdzie przebywa twa żona - odparł Meneldur. - Jakkolwiek by patrzeć, złamałeś dane jej słowo. Mieszka teraz w Emerie, w swym domu z dala od morza.
      - Gdyby zostawiła mi choć słowo, dokąd się udała, pojechałbym do niej wprost z przystani - powiedział Aldarion. - Ale przynajmniej nie muszę już pytać obcych ludzi o wieści. - Odwrócił się, by odejść, ale przystanął jeszcze i dodał: - Kapitan Aldarion zapomniał o czymś, co w swej samowoli uznaje za pilne. Ma list, który polecono mu doręczyć Królowi w Armenelos. - Podał pismo Meneldurowi, skłonił się i opuścił komnatę. Nim minęła godzina, wziął konia i odjechał, chociaż noc zapadała. Wziął ze sobą tylko dwóch towarzyszy, członków załogi jego statku: Hendercha z Ziem Zachodnich i Ulbara z Emerie.
      Galopowali bez odpoczynku, wszystkie siły wyciskając z siebie i wierzchowców. W końcu o zmierzchu następnego dnia dotarli do Emerie. Ostatnie promienie zachodu przedzierały się przez powłokę chmur i oświetlały emanujący chłodem biały dom na wzgórzu. Ledwo ujrzawszy domostwo, Aldarion zadął w róg.
      Zeskakując z konia na podjeździe, zobaczył Erendis. Spowita w biel stała na szczycie schodów wiodących do drzwi skrytych za kolumnadą. Trzymała dumnie podniesioną głowę, jednak gdy podszedł bliżej, dostrzegł bladość jej oblicza i błysk smutku w oczach.
      - Spóźniłeś się, mój panie - powiedziała. - Przestałam już wyglądać twojego powrotu. Obawiam się, że nie zdołam przywitać cię tak, jakbym uczyniła to, gdybyś przybył o czasie.
      - Marynarze nie są wymagający - odparł Aldarion.
      - To i dobrze - stwierdziła krótko, po czym obróciła się i zniknęła we wnętrzu domu. Wówczas wyszły dwie kobiety w wieku średnim i jedna mocno posunięta w latach. Gdy Aldarion ruszył do środka, usłyszał, jak ta ostatnia przemawia do jego towarzyszy:
      - Nie ma tu dla was miejsca! Idźcie do zabudowań u stóp wzgórza! - Mówiła to specjalnie na tyle głośno, by jej słowa dotarły także do uszu Następcy.
      - Nie, Zamino - odparł Ulbar. - Za zgodą pana Aldariona udaję się do domu. Wszystko tam w porządku?!
      - Nie najgorszym - mruknęła starucha. - Twój syn obżartuch tak urósł, że pewnie go nie poznasz. Ale jedź i sam  zobacz! Cieplej cię tam przyjmą niż tu twojego kapitana.
      Erendis nie zasiadła wraz z Aldarionem do kolacji. Został on obsłużony w osobnym pokoju. Zanim jednaki skończył jeść, stanęła w drzwiach i nie krępując się obecnością służących, powiedziała:
      - Zmęczony musisz być, panie, po tak wyczerpującej podróży. Skorzystaj z pokoju gościnnego. Moje kobiety są na twe usługi. Jeśli będzie ci zimno, każ rozpalić ogień.
      Aldarion nie odpowiedział. Wcześnie udał się do sypialni, czując naprawdę wielkie znużenie. Runął na łoże i rychło zapadł w głęboki sen zapominając doszczętnie o cieniach gromadzących się w Śródziemiu i Numenorze. O pianiu koguta obudził się jednak zły i niezadowolony. Wstał natychmiast, zastanawiając się, czy by nie opuścić po cichu tego domu. Bez trudu mógłby odnaleźć Hendercha i konie, potem pojechać do swego krewniaka Hallatana, Owczego władcy z Hyarastorni. Następnie wezwałby Erendis, by przywiozła córkę do Armenelos. Nie chciał bowiem toczyć boju z małżonką na jej własnym gruncie. Kiedy jednak postąpił ku drzwiom, w progu stanęła Erendis. Nie spała wcale tej nocy.
      - Szybciej wyjeżdżasz, niż przybyłeś, panie - rzekła. - Mam nadzieję, że widok wyłącznie kobiecego domu nie obrzydł ci jeszcze na tyle, by ruszać w drogę, niczego nie załatwiwszy? A właśnie, jaki to interes przywiódł cię tutaj? Czy mógłbyś mi zdradzić tę tajemnicę, nim się rozstaniemy.
      - Powiedziano mi w Armenelos, że moja żona zamieszkała w tym domu i że zabrała tu córkę. Żony nie znalazłem, ale chyba miałem jeszcze dziecko?
      - Owszem. Kilka lat temu - stwierdziła Erendis. - Ale moja córka jeszcze śpi.
      - To niech się obudzi, a ja tymczasem pójdę po konia.
      Erendis wolałaby nie dopuścić do spotkania Ankalime z ojcem, w każdym razie jeszcze nie teraz, obawiała się jednak gniewu Króla, na dodatek Rada26 już dawno okazała niezadowolenie z faktu, że dziecko wychowywane jest na wsi. Tak zatem, gdy Aldarion wrócił z Henderchem, Ankalime stała obok Erendis na progu domu. Była równie sztywna i wyniosła jak matka i nie dygnęła nawet, gdy Aldarion zsiadł z wierzchowca i wszedł na schody.
      - Kim jesteś? - spytała. - I czemu każesz budzić mnie wcześniej od pozostałych domowników?
      Aldarion spojrzał na nią przenikliwie, a chociaż twarz jego zachowała surowy wyraz, to w głębi ducha uśmiechnął się, widząc, że dziecko jego raczej niż matki miało charakter, niezależnie od wszelkich starań Erendis.
      - Kiedyś dobrze mnie znałaś, panno Ankalime - powiedział. - Ale nieważne. Dzisiaj przybywam jedynie jako posłaniec z Armenelos, by przypomnieć ci, że jesteś córką Następcy Króla i wszystko wskazuje obecnie na to, w stosownej chwili zostaniesz jego Następczynią. Nie zawsze będziesz tu mieszkała. Teraz jednak, jeśli chcesz, wracaj do łóżka, moja panno. Spieszę się, by stanąć przed Królem, Żegnaj! - Ucałował dłoń Ankalime i zszedł po schodach potem dosiadł konia i odjechał, pomachawszy jeszcze pożegnanie ręką.
      Jedna Erendis patrzyła za oddalającym się Aldarionem i zauważyła, że podąża w stronę Hyarastorni, a nie Armenelos. Potem zapłakała, po trosze z żalu, przede wszystkim jednak ze złości. Oczekiwała pokornego powrót małżonka, by uczyniwszy szereg gorzkich wyrzutów, móc w końcu mu wybaczyć, gdyby o to zaczął błagać, jednak potraktował żonę niczym winowajczynię i zignorował ją w obecności córki. Zbyt późno przypomniała sobie Erendis słowa wypowiedziane niegdyś przez Nuneth. Teraz Aldarion wydał jej się nieprzejednanym żywiołem, mężczyzną obdarzonym wolą tym bardziej nieugiętą, im silniejszy był jego gniew. Wstała i odeszła od okna rozpamiętując każdą krzywdę, którą jej wyrządził.
      - Twardy jest! - powiedziała. - Ale mnie równie ciężko jak stal złamać. Przekona się o tym, choćby nawet został Królem Numenoru.
      Aldarion pojechał do Hyarastorni, do domu swego kuzyna, Hallatana, chciał bowiem odpocząć tam nieco i pomyśleć. Gdy znalazł się już blisko, usłyszał muzykę. To pasterze cieszyli się z powrotu Ulbara, który przywiózł wiele cudownych podarunków i takichże opowieści. Przybrana w kwietne wieńce żona Ulbara tańczyła z nim przy wtórze piszczałkowego grania. W pierwszej chwili nikt nie zauważył Aldariona, on jednak tylko siedział na grzbiecie wierzchowca i przyglądał się zabawie z uśmiechem. Nagle dostrzegł go Ulbar i krzyknął:
      - Kapitanie!
      Ibal, jego syn, podbiegł do strzemienia Aldarionowego rumaka i zawołał z przejęciem:
      - Wielki Kapitanie.
      - Cóż jest? Spieszę się - rzucił Aldarion, ulegając gwałtownej zmianie nastroju. Pełen był teraz gniewu i goryczy.
      - Chciałbym się tylko dowiedzieć - odezwał się chłopak - ile lat musi liczyć mężczyzna, abyś wziął go, panie, na pokład?
      - Musi być zmurszały jak wzgórza i wyprany ze wszelkiej nadziei w życiu - odparł Aldarion. - Starczy też, że zapragnie w dowolnej chwili, bym go zabrał! Ale, synu Ulbara, czy twoja matka mnie nie przywita?
      Gdy żona Ulbara podeszła, Aldarion ujął jej dłoń.
      - Czy przyjmiesz to ode mnie? - spytał. - Niewiele to w zamian za sześć lat pracy dzielnego męża, którego ci zabrałem. - Potem ze schowanego pod tuniką mieszka wyjął kamień czerwony jak płomień, osadzony w przepasce ze złota i wcisnął dar w dłoń kobiety. - Pochodzi od Króla elfów. Wszakże, gdy ów monarcha dowie się, komu przekazałem jego dar, uzna, że w godne ręce trafił ten drogocenny przedmiot.
      Potem Aldarion pożegnał się z wszystkimi i odjechał, nie zamierzając skorzystać z gościny. Gdy Hallatan usłyszał o dziwnym przybyciu i zniknięciu gościa, zdumiał się i trwał w tym stanie, aż wieści o ostatnich wydarzeniach rozeszły się po okolicy.
      Ledwie oddaliwszy się od Hyarastorni, Aldarion zatrzymał konia i spojrzał na Hendercha.
      - Jeśli ktoś czeka na ciebie gdzieś na Zachodzie, ruszaj nie zwlekając. Przyjmij me podziękowanie i wracaj do domu. Nie chcę już towarzystwa w dalszej drodze.
      - To nie przystoi, Kapitanie - odparł Henderch.
      - Możliwe, ale tak właśnie będzie. Żegnaj! Potem odjechał samotnie do Armenelos i nigdy więcej noga jego nie postała w Emerie.
      Gdy Aldarion wyszedł z komnaty, Meneldur spojrzał na otrzymany od syna list i zdumiał się, poznając, że pismo pochodzi od Króla Gilgalada w Lindonie. Było zapieczętowane i opatrzone jego znakiem przedstawiającym białej gwiazdy na błękitnym okręgu27. Na zewnętrznej stronie złożonego arkusza widniał napis:
      Powierzyć w Mithlondzie w ręce Pana Aldariona Następcy Króla Numenore dla samego Najwyższego Króla w Armenelos.
      Meneldur złamał pieczęć i odczytał następujący tekst:
      Ereinion Gilgalad, syn Fingona, pozdrawia Tar-Meneldura z rodu Earendila. Niech Valarowie cię wspierają i chronią Wyspę Królów od cienia. Z dawna winien jestem Waszej Wysokości podziękowania za to żeś tyle razy przysyłał mi syna swego, Anardila Aldariona. Mniemam, że największy to obecnie pośród ludzi przyjaciel elfów. Tym razem proszę o wybaczenie, jeśli zbyt długo zatrzymałem go na swej służbie, ale nade wszystko była nam potrzebna jego znajomość ludzi i ich języków, którymi on jeden włada. Stawił czoło wielu niebezpieczeństwom, by służyć mi radą. Sam opowie, w jakiej znalazłem się potrzebie, chociaż nie odgadnie wielkości groźby, młody jest bowiem i pełen nadziei. Treść tego listu kieruję wyłącznie do Króla Numenore. Nowy cień zasnuwa krainy Wschodu. Nie jest to tyrania powstała za sprawą złych ludzi, jak mniema twój syn, ale dzieło sługi Morgotha, budzącego znów mroczne moce. Z każdym rokiem nabiera on sił, większość ludzi bowiem dojrzała już do jego zamysłów. Obawiam się, że nieodległy jest dzień, gdy wróg stanie się zbyt potężny dla pozbawionych wsparcia Eldarów. Tak zatem, ilekroć dojrzę smukły statek ludzkich królów, widok ten raduje moje serce. Teraz zaś ośmielam się szukać u Waszej Wysokości pomocy. Jeśli tylko zbywa Ci zbrojnych, błagam o ich użyczenie. Twój syn, jeśli zechcesz go wysłuchać, zda dokładnie sprawę z naszej sytuacji. W skrócie wszelako jego rada (jak zawsze mądra) do tego się sprowadza, by w godzinie ataku, a nastąpi on na pewno, spróbować utrzymać Krainy Zachodnie, wciąż zamieszkane przez Eldarów i ludzi twej rasy, których serca jeszcze nie okryły się mrokiem. W ostateczności zaś musimy walczyć o Eriador, wzdłuż naszej głównej Unii obronnej biegnącej brzegiem długich rzek na zachód od gór zwanych przez nas Hithaeglir. Jest jednak w łańcuchu tych gór wielka przerwa, rozciąga się na południu, w krainie Kalenardhon, tamtędy właśnie nadejdzie niechybnie napaść ze Wschodu. Już teraz wrogowie wyraźnie kierują się ku temu miejscu, zbliżając się szlakiem wybrzeża. Trzeba obsadzić ową lukę i odeprzeć atak, o ile mamy utrzymać w naszej władzy pobliski skrawek lądu graniczącego z morzem. Lord Aldarion dostrzegał to już dawno. W Vinyalonde przy ujściu Gwathlo próbował założyć przystań bezpieczną od morza i od lądowej napaści, ale wszelkie jego działania i ogrom pracy poszły na marne. Wielka jest jego wiedza o podobnych sprawach, sporo nauczył go Kirdan, lepiej też, niż ktokolwiek inny, pojmuje Aldarion, jak bardzo potrzebna jest flota, nigdy jednak nie miał dość ludzi, a Kirdan nie użyczył mu ni cieśli, ni murarzy, bo i jemu takowych brakuje. Król sam wszystko rozważy, a jeśli zechce wysłuchać z uwagą lorda Aldariona i wesprzeć go, o ile będzie taka możliwość, wówczas wzrośnie i nadzieja dla świata. Wiedza o Pierwszej Erze zanikła i chłód niepamięci ogarnia Śródziemie. Nie pozwólmy, aby pradawna przyjaźń pomiędzy Eldarami i Dunedainami takoż zanikła. Zapamiętaj! Ciemność, która nadejdzie, żywi się nienawiścią do nas, wam jednaki nie mniej jest wroga. Wielkie Morze też jej niej powstrzyma, gdy wzrosła w siłę skrzydła rozpostrze. Niech Manwe ma was w opiece z woli Jedynego i niech sprzyjającym wiatrem wypełnia wasze żagle.
      Meneldur upuścił list na kolana. Zwały chmur niesione wiatrem ze Wschodu przedwcześnie pociemniły nieboskłon, a stojące obok Króla smukłe świece jakby skarlały wobec inwazji mroku.
      - Niechby Eru zabrał mnie, nim nadejdzie ten czas! - krzyknął głośno Król, a potem mruknął do siebie: - Niestety! Jego duma i mój chłód serca sprawiły, że niej stanowimy już jedności. Wcześniej niż zamyślałem, oddam mu Berło. Rozum podpowiada, by tak właśnie uczynić, przerasta mnie bowiem to wszystko. Kiedy Valarowie  przekazali nam Krainę Daru, nie ustanowili nas swoimi namiestnikami, otrzymaliśmy królestwo Numenoru, a nie cały świat. To Oni nim rządzą. My zaś mieliśmy żyć tutaj bez nienawiści i wojen, zbrojnym konfliktom bowiem kres położono, wyrzucając Morgotha z Ardy. Tak zawsze sadziłem i tak mnie uczono.
      Jednak jeśli mroki znów gęstnieją, to Oni muszą o tym wiedzieć, czemu zatem nie dali mi znaku? Chyba, że to jest znak. Cóż zatem czynić? Nasi ojcowie nagrodzeni zostali za pomoc w pokonaniu Wielkiego Cienia. Czy ich synowie ponownie winni powstać, skoro Zło podnosi znów głowę?
      Zbyt wiele wątpliwości mną targa, bym mógł dalej rządzić. Podjąć przygotowania, czy pozwolić sprawom toczyć się swoim torem? Szykować się do wojny, która wciąż niepewna? W czasach pokoju uczyć rzemieślników i rolników przelewać krew i walczyć? Dać kapitanom żelazo do ręki, aby pokochali podboje i zaczęli licytować się, kto ma więcej istnień na sumieniu? Czy powiedzą oni Eru: Wszak byli między nimi twoi wrogowie? Albo założyć ręce, gdy przyjaciele umierali będą w obronnym boju, pozwolić nieświadomym zagrożenia ludziom bytować w pokoju, aż łupieżcy staną u bram? Co im wówczas zostanie? Z gołymi dłońmi rzucać się na żelazo i umierać daremnie lub uciekać, krzyk kobiet słysząc za plecami. Czy rzekną wówczas Eru: Przynajmniej nie splamiła nas cudza krew?
      Cóż warta wolna wola, gdy wszelkie wybory do złego prowadzą? Niech Valarowie rządzą, Eru mając za władcę! Ja przekażę Berło Aldarionowi. Chociaż... to też oznacza wybór, wiem bowiem, jaką drogę on obierze. Chyba żeby Erendis...
      Wówczas Meneldur pomyślał z niepokojem o tkwiącej w Emerie żonie syna.
      - Nikła nadzieja, o ile w ogóle jeszcze takowa istnieje. Erendis nie ugnie się nawet w wielkiej potrzebie. Wystarczająco dobrze ją znam. Jeśli zechce wysłuchać dość, by cokolwiek zrozumieć, to nie sięgnie myślą poza Numenor, nie pojmie, o jak wysoką stawkę idzie. Umrze godnie w swym własnym czasie, ale w jaki sposób spożytkuje swoje życie i cóż uczyni z żywotami innych? Tego nie wiem ani ja, ani żaden z Valarów, więc czekać nam trzeba.
      Aldarion wrócił do Romenny w czwartym dniu od przybicia Hirilonde do przystani. Zdrożony i zakurzony udał się od razu na Eambar, na którego pokładzie zamierzał teraz zamieszkać. Z goryczą odkrył, że miasto huczy już od plotek. Następnego dnia zebrał ludzi i poprowadził ich do Armenelos. Tam nakazał ściąć wszystkie, prócz jednego, drzewa w ogrodzie i zabrać pnie do stoczni. Potem zrównano z ziemią dom. Gdy drwale już poszli, Aldarion spojrzał na białe drzewo elfów stojące samotnie na polu zniszczenia i po raz pierwszy dostrzegł jego piękno. Drzewo rosło powoli, po elfiemu i miało dopiero trzy i pół metra, proste przy tym było, smukłe i młode, z celującymi w niebo gałęziami, na których kwitły zimowe kwiaty. Pomyślał wówczas Aldarion o córce i powiedział, kierując swe słowa do daru elfów:
      - Ciebie też nazwę Ankalime. Niechby udało się wam dotrwać w dumnej postawie sędziwych lat swobody i oby nie przygięły was ani wichry, ani cudza wola!
      Trzeciego dnia po powrocie z Emerie Aldarion udał się do Króla. Tar-Meneldur siedział wciąż na tronie i czekał, i z lękiem spojrzał na syna, Aldarion bowiem zjawił się odmieniony. Twarz miał poszarzałą, zimną i jakby wrogą, niczym morze pogrążone nagle w cieniu, gdy grube chmury skryją słońce. Stojąc przed ojcem, zaczął przemowę, a ton jego głosu niósł wzgardę raczej niż gniew.
      - Sam wiesz najlepiej, jaką rolę w tym wszystkimi odegrałeś. Król jednak winien ważyć dobrze, ile znieść mogą jego poddani, nawet gdy rzecz tyczy Następcy. Jeśli zamierzałeś przykuć mnie do tej krainy, to złe wybrałeś więzy. Nie mam już żony, żadna miłość nie łączy mnie z Numenorem. Opuszczę tę opętaną złym czarem wyspę marzeń na jawie, zamieszkiwaną przez pełne wyniosłej buty kobiety, które pragną, by mężczyźni przed nimi się płaszczyli. Gdzie indziej wypełnię moje dni nową treścią. Popłynę tam, gdzie się mną nie pogardza, tylko wita z szacunkiem. Może jakiś inny Następca lepiej nada się na uniżonego sługę. Z całego mego dziedzictwa żądam tylko Hirilonde i tylu ludzi, ilu zmieści się na jego pokładzie. Córkę też bym zabrał, gdyby była starsza, ale teraz powierzam ją matce. Jeśli cenisz jeszcze cokolwiek prócz owiec, to nie ścierpisz dłużej, by dziecko wzrastało między niemymi kobietami w zimnej pysze i wzgardzie dla krewnych. Pochodzi z linii Elrosa, a twój syn nie da już żadnego więcej spadkobiercy, zamierza bowiem zająć się czymś bardziej pożytecznym.
      Przez cały ten czas Meneldur trwał nieruchomo, słuchając cierpliwie ze spuszczonymi oczami. Potem westchnął i spojrzał na syna.
      - Aldarionie. - Król powiedziałby, że ty także okazujesz zimną butę oraz pogardę dla krewnych i sam potępiasz innych, nie wysłuchawszy ich pierwej, ale kochający ojciec owo postępowanie wybaczy. Tym tylko zawiniłem, że aż do tej chwili nie rozumiałem, do czego dążysz. Natomiast jeśli chodzi o twoje cierpienia (zbyt wiele by o nich mówić!), to jestem bez winy. Kochałem Erendis, a ponieważ podobnie skłaniały się nasze serca, uważałem, że zbyt wielkie brzemię przypadło jej dźwigać. Teraz jednak widzę cel twej wędrówki. Jeśli wszakże zdołasz wysłuchać czegokolwiek prócz pochwał, to dodam jeszcze, że moim zdaniem z początku kierowałeś się innymi pobudkami. Za przyjemnością i przygodą goniłeś. Może inaczej wszystko by się potoczyło, gdybyśmy już dawno temu pomówili otwarcie.
      - Król może nad tym boleć - krzyknął Aldarion, coraz bardziej ożywiony - ale nie ta, o której wspominałeś! Z nią bowiem rozmawiałem długo i często, ale ona pozostawała głucha. Równie dobrze mógłby młody urwis opowiadać swej niańce o łażeniu po drzewach, a opiekunka i tak będzie myślała tylko o tym, by chłopak spodni nie podarł i wrócił w porę na obiad! Kocham Erendis, inaczej nie martwiłbym się tak bardzo. Przeszłość wycisnęła piętno na mym sercu i ślad pozostanie, przyszłość zaś jest martwa. Erendis albo mnie nie kocha, albo o coś innego jeszcze tu chodzi. Miłuje samą siebie, z Numenorem jako oprawą dla jej osoby i ze mną pod postacią oswojonego ogara, który drzemał będzie przy kominku, aż jego pani zapragnie przejść się po własnych polach. Odkąd jednak wierny pies zhardział nadto, przyszła pora, by zabrać mu wszystko. Zamknęła w klatce popiskującą cicho Ankalime. Ale dość. Czy Król pozwoli mi odpłynąć? Czy chce mi coś nakazać?
      - Król rozważał tę sytuację - odparł Tar-Meneldur. - Myślał o tym przez cały długi czas, jaki upłynął od twej ostatniej wizyty w Armenelos. Przeczytał list od Gilgalada, szczery i poważny w tonie. Niestety! Jego prośbom i twoim pragnieniom Król Numenoru powiedzieć musi: nie. Uznaje, że zarówno podjęcie przygotowań do wojny, jak i zaniechanie tychże wiąże się z pewnymi niebezpieczeństwami, zatem stwierdza, że inaczej uczynić nie może.
      Aldarion wzruszył ramionami i odstąpił krok, jakby zamierzał odejść, Meneldur skinął jednak dłonią, żądając od syna posłuchu, i kontynuował:
      - Niemniej, chociaż Król ten rządzi w Numenorze już od stu i czterdziestu dwóch lat, nie ma pewności, czy pojmuje całą materię dość dobrze, aby podjąć decyzję w sprawie na tyle istotnej.
      Tutaj przerwał i uniósłszy do oczu trzymany w dłoni dokument, odczytał mocnym głosem:
      - Tym samym, po pierwsze dla honoru ukochanego syna, po drugie zaś dla lepszych rządów w królestwie, którego problemy tenże rozumie lepiej, Król postanowił złożyć rezygnację, oddając Berło synowi, aby odtąd panował jako Król Tar-Aldarion.
      - Gdy to ogłoszę, wszyscy dowiedzą się, że nie ja będę już wytyczał drogi państwa. Wyniesiony zostaniesz ponad ludzką wzgardę i otrzymasz władzę dość potężną, by łatwiej przeboleć wszystkie straty. Skoro zaś zasiądziesz na tronie, to przystoi, byś sam odpowiedział na list Gilgalada.
      Aldarion zastygł, zdumiony. Oczekiwał, że przyjdzie mu stawić czoło ojcowskiemu gniewowi, jako że świadomie go podsycił. Teraz czuł kontuzję. Nagle, niczym ktoś zwalony z nóg przez niespodziewany poryw wichru, runął na kolana przed Królem. Po chwili jednak uniósł głowę i roześmiał się, jak zawsze, gdy docierała doń wieść o szlachetnym czynie, takie bowiem porywy serca cenił najwyżej.
      - Ojcze - powiedział - poproś Króla, by zechciał zapomnieć moje zniewagi. To wielki bowiem władca a jego pokora wyższej jest próby niż moja duma. Nie do pomyślenia, by mądry Król składał Berło, jak długo ciało i umysł mu dopisują.
      - Niemniej to już postanowione - stwierdził Meneldur. - Natychmiast zwołam Radę.
      Gdy po siedmiu dniach Rada zebrała się w komplecie, Tar-Meneldur przedstawił im swą decyzję i oddał dokument. Nie wiedząc jeszcze, o jakich to plagach właściwie wspomniał Król, wszyscy bardzo zdumieni poczęli błagać, by odwlekł odejście z urzędu, jeden tylko Hallatan z Hyarastorni postąpił inaczej. Darzył bowiem Aldariona wielkim szacunkiem, chociaż sam wiódł odmienne życie i obce mu były upodobania krewniaka. Uznał zatem, że Król postąpił szlachetnie i w dobrym momencie ogłosił rezygnację, skoro już tak postanowił.
      Reszta członków Rady wysuwała rozmaite argumenty przeciwko abdykacji, lecz Meneldur powiedział:
      - Nie podjąłem tej decyzji bez zastanowienia. Rozważyłem już wnikliwie kwestie, teraz mądrze przez was poruszane. Chwila obecna jest najstosowniejszą i nie ścierpię żadnej zwłoki w realizacji mego zamysłu, a to z powodów, które wszyscy już chyba odgadli, chociaż nikt głośno o nich nie wspomniał. Jeśli jednak chcecie, poczekam do Erukyerme. Zachowam Berło do wiosny.
      Gdy dotarły do Emerie wieści o proklamowaniu królewskiego dekretu, Erendis przyjęła rzecz z przerażeniem, uznając, iż jest to znak utracenia poparcia Króla, a na jego pomoc bardzo liczyła. Dostrzeżenie czegokolwiek ze spraw większych, leżących u podstaw decyzji, przekraczało jej możliwości. Niedługo potem przybył od Tar-Meneldura posłaniec z prośbą, rozkazem właściwie, chociaż uprzejmie sformułowanym, aby Erendis wróciła z Ankalime do Armenelos i zamieszkała tam przynajmniej do koronacji nowego Króla.
      - Szybko uderza - pomyślała. - Powinnam to przewidzieć. Odrze mnie teraz ze wszystkiego. Ale mojej osobie rozkazywać nie będzie, nawet poprzez usta swojego ojca.
      Tak i ułożyła odpowiedź:
      Królu i ojcze, moja córka Ankalime musi zaiste posłuchać twego wezwania. Błagam jednak, byś miał wzgląd na jej młode lata i dopilnował, by dano dziewczynce spokojny kąt za mieszkanie. Ja zaś błagam wybaczenia, ale dowiedziałam się, że mój dom w Armenelos został zniszczony, a niechętnie już w tym wieku korzystam z gościny, szczególnie na statku pełnym marynarzy. Pozwól mi zatem pozostać w mej samotni, chyba że nowy Król postanowi zabrać mi i to domostwo.
      Tar-Meneldur przeczytał list uważnie, jednak argumenty Erendis nie trafiły mu do serca. Pokazał pismo Aldarionowi, do którego zresztą było tak naprawdę adresowane. Aldarion długo wpatrywał się w te kilka zdań, a Król obserwował jego twarz.
      - Bez wątpienia zmartwiła cię taka odpowiedź - rzekł do syna. - Ale chyba niczego innego nie oczekiwałeś?
      - A jednak liczyłem, że zdobędzie się na coś więcej. Wyraźnie skarlał w niej duch. Zaiste ciężko zawiniłem, jeśli stało się to za moją sprawą. Czyżby nawet wielkich ludzi przeciwności losu skłaniały do małości? Przecież nawet nienawiść ni pragnienie zemsty nie czynią takich spustoszeń! Powinna zażądać, by postawiono dla niej wielki dom, jako Królowa upomnieć się o świtę i wrócić do Armenelos piękna i podziwiana, po monarszemu, z gwiazdą na czole. Wówczas bez trudu przeciągnęłaby na swoją stronę mieszkańców Numenoru, mnie przedstawiając jako szaleńca i gbura. Ludzie by jej uwierzyli i Valarowie mi świadkami, że pragnąłbym, aby tak właśnie się stało. Wolałbym znosić groźby i szyderstwa ze strony pięknej Królowej, niż władać niepodzielnie, wiedząc, że pani Elestirne pogrąża się coraz bardziej w mroku swego świata.
      Potem roześmiał się gorzko i oddał list Królowi.
      - Cóż, nie zmienię tego - powiedział. - Ale jeśli napawa kogoś wstrętem wizja gościny miedzy marynarzami na pokładzie statku, to ktoś inny może wzdragać się przed gospodarstwem pełnym owiec i kobiet. Nie pozwolę jednak na tresurę mojej córki. Niech chociaż ona ma swobodę wyboru. Wstał i poprosił o pozwolenie odejścia. Dalszy przebieg opowieści od miejsca, w którym to Aldarion odczytuje list odmawiającej powrotu do Armenelos Erendis, przebieg opowieści można jedynie fragmentarycznie odtworzyć na podstawie strzępków zapisków i marginalnych wzmianek, notatek i uwag. Nie tworzą jednak one spójnej historii, jako że pisane były w różnych czasach i często zawarte w nich informacje są ze sobą sprzeczne.
      Wedle wszelkich znaków, kiedy w roku 883 Aldarion został Królem Numenoru, bez zwłoki postanowił złożyć wizytę w Śródziemiu i tego samego roku (lubo następnego)  wypłynął z Mithlondu. Zapisano wówczas, że gałąź oiolaire nie zdobiła dziobu Hirilonde, miast tego pyszniła się w tym miejscu podobizna orła ze złotym dziobem i oczymi z klejnotów, dar Kirdana.
      Przysiadł tam, a maestria jego twórcy sprawiła, że ptak zdawał się zrywać do lotu ku jakiemuś odległemu celowi, który właśnie był dostrzegł. - Dzięki temu znakowi doprowadzeni zostaniemy do miejsca przeznaczenia - powiedział Aldarion. - O nasz powrót bowiem niech zatroszczą się Valarowie, o ile uznają, że godnie postępujemy.
      Wiadomo również, że nie pozostały już dzisiaj żadne zapiski na temat późniejszych podróży Aldariona, niemniej pewnym jest, iż równie wiele wędrował lądem, jak morzem. Dotarł rzeką Gwathlo aż do Tharbadu, gdzie spotkał Galadrielę. Nigdzie więcej nie wspomina się o tym spotkaniu, w owym czasie jednak Galadriela i Keleborn mieszkali w Eregionie, czyli niezbyt daleko od Tharbadu.
      Wszelkie jednak dzieła Aldariona obróciły się wniwecz. Wznowione przez niego prace w Vinyalonde nie zostały ukończone, a morze dopełniło dzieła zniszczenia28. Niemniej położył on podwaliny pod o wiele późniejsze dokonania Tar-Minastira podczas pierwszej wojny z Sauronem. Gdyby nie dalekowzroczne dzieło Aldariona, flota Numenoru nigdy nie dotarłaby we właściwym czasie na miejsce. Wrogość narastała już i mroczne ludy z gór wdzierały się do Enedwaith. W dniach Aldariona wszelako Numenoryjczycy nie pragnęli jeszcze nowych ziem, a Podróżnicy pozostawali nieliczną grupą, otoczoną podziwem, lecz rzadko uznawaną za wzór do naśladowania.
      Nie wiadomo nic o dalszych losach sojuszu z Gilgaladem ni o ewentualnym wsparciu wysłanym w odpowiedzi na list do Tar-Meneldura, powiada się wszakże, iż:
      Aldarion pojawił się za późno i za wcześnie zarazem. Za późno, nie cierpiąca bowiem Numenoru moc już się przebudziła, za wcześnie zaś, gdyż nie nadszedł jeszcze czas, by Numenor okazał całą swą potęgę, włączając się do bitwy o przyszłość świata.
      W Numenorze zawrzało, gdy w roku 883 lub 884 Aldarion zdecydował się wybrać do Śródziemia. Nigdy jeszcze dotąd żaden Król nie opuszczał wyspy i Rada nie wiedziała, co czynić. Wydaje się, że zaproponowano wówczas namiestnikostwo Meneldurowi, a gdy ten odmówił, za zgodą Rady jak i Tar-Aldariona regentem został Hallatan z Hyarastorni.
      O latach młodości Ankalime trudno orzec coś pewnego. Nie ulega wszakże wątpliwości fakt, iż charakter miała nieco rozchwiany i że matka wywarła na nią znaczny wpływ. Ankalime była bardziej naturalna w zachowaniu niż Erendis i uwielbiała przepych, klejnoty, muzykę, a także podziw oraz szacunek ze strony innych, nie zatracała się jednak w zabawie. Wyprawy do białego domu matki w Emerie traktowała jako wymówkę, by zmieniać czasem tryb życia. Wykazywała zrozumienie zarówno dla sposobu potraktowania przez Erendis Aldariona po spóźnionym powrocie, jak i dla gniewu ojca oraz jego braku skruchy. Znajdowała też usprawiedliwienie dla wymazania żony z serca i z myśli. Nie kryła przy tym niechęci do instytucji małżeństwa czy jakiegokolwiek, przez tego typu związek narzucanego, ograniczenia wolnej woli. Erendis wciąż trwała przy swoim osądzie mężczyzn. Zachował się wymowny fragment nauk, które Erendis udzielała córce w tej materii:
      Mężczyźni w Numenorze są jak półelfy (stwierdziła Erendis), szczególnie ci wysoko urodzeni, nie należą bowiem ani do jednych, ani do drugich. Wizja długiego życia działa na nich zwodniczo, marnotrawią zatem czas, wciąż dziećmi w głębi duszy będąc, aż starczy wiek ich dopada, a i wówczas wielu zamienia jedynie hulanki na świeżym powietrzu w igrce pośród czterech ścian domu. Zabawy te traktują bardzo serio, lekceważą zaś rzeczy istotne. Chcieliby być jednocześnie rzemieślnikami, mędrcami i herosami. Kobiety postrzegane są przez nich jeno jako ogień w palenisku, niech ktoś inny go dogląda, póki wieczorem nie zmęczą ich igraszki. Wszystko na świecie widzą dla siebie stworzonym: góry zmieniają w kamieniołomy, rzeki w źródło wody lub moc poruszającą koła, drzewa w deski, niewiasty uznając za dodatek do własnych ciał, a te piękniejsze służą do ozdoby stołu i domu. Dzieci są po to, by im dokuczać, gdy nic innego już nie ma do roboty, wszelako niewielką różnicę czynią mężczyźni miedzy własnymi malcami a szczeniętami ogarów. Dla otoczenia mili i serdeczni, radośni niczym skowronki o poranku (o ile słońce świeci), zawsze bowiem starają się nie dopuszczać do siebie złości. Mówi się, że mężczyźni winni być weseli, szczodrzy jak bogacze i rozdawać wszystko, co im niepotrzebne. Gniew okazują wówczas tylko, gdy dotrze do nich niespodzianym objawieniem, iż nie tylko ich wola liczy się w świecie. Okazują się równie bezlitośni jak wicher od morza, jeśli ktoś im się przeciwstawi.
      Tak już jest, Ankalime, i nie zmienimy tego. Numenor urządzony został przez mężczyzn, tych dawnych bohaterów, o których śpiewają. Rzadziej słyszymy cokolwiek więcej o ich kobietach prócz wieści, że płakały rzewnymi łzami, gdy zabijano im mężów. Numenor miał być miejscem wytchnienia po zakończonej walce. Gdy jednak zmęczą się odpoczywaniem i znużą rozrywkami, wrócą rychło do swej najwspanialszej zabawy: zabijania i wojny. Tak już jest, a nam wyznaczono miejsce między mężczyznami. Nie musimy jednak zgadzać się na to wszystko w milczeniu. Jeśli też kochamy Numenor, to winnyśmy nacieszyć się nim, póki jeszcze oni nie zniszczyli całej wyspy. Są wśród nas godne córy, mamy też dość silnej woli i odwagi. Nie poddawaj się zatem, Ankalime. Jeśli raz ugniesz się trochę, wówczas nie dadzą ci spokoju, aż zostawią do ziemi przygarbioną. Zapuść korzenie w skałę, twarz wystaw na wiatr, nawet jeśli porwie on wszystkie liście.
      Co więcej, Erendis przyzwyczaiła Ankalime do towarzystwa kobiet. Zimny chów pośród ciszy i monotonii Emerie zostawił swój ślad. Chłopcy, tacy jak Ibal, byli tylko krzykliwymi istotami. Mężczyźni dosiadali koni, dęli w rogi o dziwnych porach, posilali się, mlaszcząc rozgłośnie. Płodzili dzieci, potem zostawiając je pod opieką kobiet, ledwie tylko coś innego ich zaabsorbowało. Chociaż porody w Numenorze przebiegały zwykle w miarę łagodnie i zdrowo się kończyły, to jednak wyspa ta nie była rajem na ziemi. Znano tu zmęczenie ciężką pracą i wszelkimi życiowymi trudami.
      Podobnie jak ojciec, Ankalime cechowała się wytrwałością w dążeniu do celu i uporem. Postępowała też zawsze odwrotnie, niż jej radzono. Emanowała odrobiną tego samego chłodu co matka. Dawał się w niej zauważyć ślad cierpiętnictwa, w głębi serca bowiem tkwiło nikłe wspomnienie tej chwili, gdy Aldarion zdecydowanie odczepił dłoń córki od swego ubrania i odstawił dziecko na ziemię, by zaraz potem oddalić się pospiesznie. Ankalime kochała doliny otaczające dom w Emerie i twierdziła, że nie może zasnąć spokojnie, nie słysząc w pobliżu beczenia owiec. Nie odmówiła jednak godności Następczyni i postanowiła, że gdy nadejdzie jej dzień, zostanie Królową i zamieszka w dowolnie wybranym przez siebie miejscu.
      Wydaje się, że w ciągu osiemnastu lat panowania, Aldarion często opuszczał Numenor. Ankalime zaś spędzała ten czas zarówno w Emerie, jak i w Armenelos, Królowa Almarian bowiem ukochała ją sobie i pobłażała dziewczynie, podobnie jak Aldarionowi w okresie jego młodości. W Armenelos szanowali dziewczynę wszyscy, nie tylko Aldarion, i chociaż z początku źle znosiła oderwanie od szerokich przestrzeni wokół białego domu, to stopniowo zwalczyła nieśmiałość i zaczęła zauważać, jakim okiem mężczyźni patrzą na jej rozkwitłą już w pełni urodę. W miarę upływu lat stawała się coraz bardziej samodzielna i drażnić zaczęło ją towarzystwo Erendis, która zachowywała się niczym wdowa, nie chcąc być Królową. Wciąż jednak córka zaglądała do matki po to, by odpocząć od Armenelos, a także dlatego, by dokuczyć Aldarionowi. Była bystra, złośliwa i nader cieszyła się, że matka i ojciec walczą o jej względy.
      W roku 892, gdy Ankalime miała dziewiętnaście lat, ogłoszono ją Następczynią Króla (znacznie wcześniej, niż przewidywał zwyczaj), a Tar-Aldarion zmienił wówczas obowiązujące w Numenorze prawo sukcesji. Podkreśla się, że Tar-Aldarion uczynił to bardziej ze względów osobistych niż dla dobra państwa, i że stało za tym z dawna żywione pragnienie pokonania Erendis. Na czym owa zmiana polegała, dowiadujemy się z Dodatku A do Władcy Pierścieni:
      Szósty Król zostawił tylko jednego potomka - córkę. Była pierwszą Królową Numenoru, stało się bowiem prawem dynastii królewskiej, że Berło przejmuje pierworodne dziecko króla bez względu na płeć.
      W innych miejscach ustalenia te sformułowano w sposób odmienny. Najpełniejsza i najbardziej przejrzysta wersja powiada, że tak zwane nowe prawo nie było w gruncie rzeczy prawem, ale dawnym zwyczajem, tyle tylko, że dotąd okoliczności nie wymagały jego zastosowania. Zgodnie z ową tradycją, Berło dziedziczył najstarszy syn Króla. Przyjmowano, że jeśli władca nie miał potomka płci męskiej, wówczas Następcą winien zostać najbliżej spokrewniony z Królem młodzieniec z męskiej linii dziedziców Elrosa Tar-Minyatura. Zatem, gdyby Tar-Meneldur nie doczekał się syna, Następcą zostałby nie jego siostrzeniec, Valandil (zrodzony z Silmarien), ale kuzyn, Malantur (wnuk młodszego brata Tar-Elendila, Earendura). Jednak według nowego prawa Berło dziedziczyła (najstarsza) córka panującego, o ile nie miał on syna (co pozostaje w sprzeczności z wykładem poczynionym we Władcy Pierścieni). Zgodnie z opinią Rady dodano jeszcze, że Następczyni może odmówić przyjęcia tego honoru29.
      W takim wypadku, zgodnie z nowym prawem, Berło należało przekazać najbliższemu męskiemu potomkowi rodu królewskiego, niezależnie od tego, czy pochodził z męskiej czy z żeńskiej linii. Gdyby więc Ankalime zrzekła się tronu, następcą zostałby Soronto, syn siostry Tar-Aldariona, Ailinel, on też byłby sukcesorem, gdyby Ankalime zechciała w pewnym momencie oddać władzę lub umarłaby bezdzietnie.
      Rada postanowiła także, że Następczyni musi złożyć rezygnację, jeżeli nie wyjdzie za mąż przed upływem określonego czasu, Tar-Aldarion zaś uzupełnił ów przepis, że Następcy (czy Następczyni) nie wolno poślubić nikogo spoza rodu Elrosa, a jeśli to uczyni, traci wówczas prawo do dziedziczenia władzy. Powiadano, iż to ostatnie obostrzenie wzięło się z rozmyślań Aldariona nad jego nieudanym małżeństwem z Erendis. Ona bowiem nie pochodziła z rodu Elrosa, krótszym była obdarzona żywotem i Aldarion mniemał, że to właśnie legło u podstaw wszelkich kłopotów.
      Bez wątpienia przepisy nowego prawa zostały tak szczegółowo spisane, gdyż miały wywrzeć wpływ na rządy późniejszych panujących, o czym jednak niewiele da siej powiedzieć.
      Nieco później Tar-Aldarion uchylił zasadę tyczącą zamążpójścia lub abdykacji Królowej (a z pewnością wiązało się to z niechęcią Ankalime do obu tych rozwiązań), jednak  zakaz zawierania związków z partnerem spoza rodu Elrosa pozostał w mocy30.
      Niezależnie od rozporządzeń wkrótce zaczęli się pojawiać w Emerie kandydaci do ręki Ankalime, skuszeni nie tylko pozycją dziewczyny, ale także pogłoskami o jej urodzie oraz o dziwnym wychowaniu, które odebrała ta pełna rezerwy i pogardy dla innych kobieta. W owym czasie zaczęto zwać ją Emerwen Aranel, Księżniczką Pasterek. By uciec przed ludzką natarczywością, Ankalime poszukała (z pomocą starej Zamin) schronienia w gospodarstwie na granicy ziem Hallatana z Hayrastorni, gdzie wiodła przez czas jakiś życie pasterki. Skąpe zapiski różnią się co do tego, jak jej rodzice przyjęli ów stan rzeczy. Według jednych źródeł Erendis znała miejsce ukrycia Ankalime i uznawała ucieczkę córki za w pełni zasadną, Aldarion zaś powstrzymał Radę przed podjęciem poszukiwań, ponieważ popierał daleko idącą niezależność dziewczyny. Według innych notatek, Erendis poczuła się zbulwersowana uczynkiem Ankalime, Król zaś wpadł w gniew. Erendis próbowała przy tej okazji znaleźć z mężem wspólny język, przynajmniej w sprawach tyczących Ankalime. Na Aldarionie starania te nie wywarły żadnego wrażenia i stwierdził tylko, że Król nie ma żony, a jedynie córkę będącą jednocześnie jego Następczynią. Nie dawał też wiary w zapewnienia Erendis, iż nie wie ona, gdzie skryła się Ankalime.
      Pewnym jest tylko, że Ankalime nawiązała wtedy znajomość z pasterzem, który strzegł stad w tej samej okolicy i przedstawił się jako Mamandil. Nieprzywykła do takiego towarzystwa Ankalime z wielką przyjemnością słuchała jego śpiewu. Chłopak biegły był w tej sztuce, a intonował pieśni pochodzące jeszcze z dawnych dni, kiedy to Edainowie wypasali swoje trzody w Eriadorze, nie znając jeszcze Eldarów. Młodzi spotykali się coraz częściej na pastwiskach, a on zmieniał słowa pieśni, podstawiając imiona Emerweny i Mamandila w miejsce imion niegdysiejszych kochanków, ale Ankalime udawała, że nijak tych aluzji nie pojmuje. W końcu otwarcie wyznał dziewczynie miłość, ona zaś z miejsca zwiększyła dystans i powiedziała, że inne jest jej przeznaczenie, została bowiem Następczynią Króla. Mamandila wszakże to nie zraziło, wyjawił tylko swe prawdziwe imię, a był ów pasterz Hallacarem, synem Hallatana z Hyarastorni, spadkobiercy rodu Elrosa Tar-Minyatura.
      - A niby jak inaczej zalotnik miałby cię tu znaleźć? - spytał.
      Ankalime wpadła w gniew, ponieważ poczuła się oszukana przez kogoś, kto od początku znał jej tożsamość, on wtedy odparł:
      - Rzeczywiście, umyśliłem sobie, by podejść w ten sposób panią, na tyle niezwykłą, że z czystej ciekawości bardzo chciałem ją ujrzeć. Potem jednak pokochałem Emerwenę i przestało mnie obchodzić, kim ona jest. Nie pociągają mnie zaszczyty, wolałbym zwykłą Emerwenę bez królewskich tytułów. Cieszę się zaś z faktu, że też pochodzę z linii Elrosa, bo w przeciwnym razie nie moglibyśmy się pobrać.
      - Małżeństwo w ogóle mnie nie pociąga - odparła Ankalime. - Gdybym zrezygnowała z dziedzictwa na rzecz wolności, wówczas według własnego uznania, wybrałabym za męża Unera (czyli Żadnego z mężczyzn), jego bowiem przedkładam nad wszystkich innych.
      Ostatecznie jednak Ankalime wyszła za Hallacara. Według jednej wersji nastąpiło to w wyniku nalegań zalotnika nie zrażonego odmową, jak i nacisków Rady, aby Królowa wybrała sobie wreszcie męża i spokój zapanował w państwie, przez co wesele odbyło się niewiele lat po spotkaniu obojga pośród rogacizny w Emerie. Gdzie indziej jednak powiada się, że Ankalime pozostawała panną dopóty, dopóki jej kuzyn Soronto, opierając się na nowym prawie, nie wezwał jej do abdykacji ze stanowiska Następczyni. Poślubiła zatem Hallacara na złość Sorontu. Jeszcze inna i krótka wzmianka sugeruje, iż wyszła za mąż już po tym, jak Aldarion uchylił warunek tyczący konieczności zawarcia związku, a uczynić to miała dla ukrócenia nadziei Soronta na zostanie Królem, gdyby umarła bezdzietnie.
      Jakkolwiek było, przekazy jednoznacznie dowodzą, że Ankalime nie szukała miłości i wcale nie pragnęła zrodzić syna, powiedziała bowiem:
      - Czy mam jak Królowa Almarian jedynie rozpieszczać go bezgranicznie?
      Pożycie Ankalime z Hallacarem nie toczyło się szczęśliwie, a próba odizolowania od ojca syna ich, Anariona, spowodowała otwarty konflikt między małżonkami. Ankalime pragnęła podporządkować sobie Hallacara. Twierdząc, że jest właścicielką jego ziem, zakazała mu na nich zamieszkiwać, nie chciała bowiem, jak się wyraziła, mieć chłopa za męża. Z tego właśnie okresu pochodzą ostatnie zapiski streszczające owe niepomyślne wieści. Ankalime nie pozwalała żadnej ze swoich służek i dam do towarzystwa na zamążpójście i większość kobiet lęk przed gniewem pani skłaniał do posłuszeństwa, mimo iż miały one w różnych stronach narzeczonych, których pragnęły poślubić. Przeto Hallacar w tajemnicy zorganizował im wesela, wszem i wobec stwierdzając, że pragnie wydać jeszcze ostatnią ucztę w swym domu, nim go opuści. Zaprosił też Ankalime, mówiąc, że należące do rodziny domostwo należy dwornie pożegnać.
      Ankalime przybyła z całą swą kobiecą świtą, ponieważ nie chciała, by mężczyźni usługiwali jej przy stole. Budynek ujrzała jasno oświetlony i przygotowany jak do wielkiej biesiady, domownicy zaś czekali przystrojeni w girlandy kwiatów, niczym na wesele, a każdy trzymał jeszcze drugą girlandę dla swej oblubienicy.
      - Chodźcie! - zawołał Hallacar. - Wszystko już przyszykowane, nawet sypialnie dla nowożeńców. Skoro jednak nie możemy nijak zaproponować pani Ankalime, Następczyni Króla, by zległa z chłopem, tak i niestety! Ona spędzi tę noc sama.
      Ankalime została z konieczności, za późno było bowiem, by odjechać, nie dałoby się też uczynić tego chyłkiem. Nikt, ani mężczyźni, ani kobiety, nie ukrywał radości, Ankalime jednak nie przyszła na ucztę, leżała tylko na łożu, słuchając dobiegających z dali śmiechów, gotowa przysiąc, że to ona jest obiektem żartów. Następnego dnia opuściła dom wściekła, a Hallacar wysłał jeszcze za nią trzech ludzi w charakterze eskorty. Tak oto dokonał zemsty, Ankalime bowiem nigdy więcej nie zajrzała już do Emerie, bojąc się, że nawet owce zaczną z niej szydzić. Wszelako nienawiść Następczyni ścigała Hallacara przez długie lata.
      O późniejszych latach życia Tar-Aldariona powiedzieć można tyle tylko, że nadal zapewne wyprawiał się do Śródziemia i niejednokrotnie zostawiał przy tym Ankalime jako regentkę. Ostatnia jego podróż odbyła się około końca pierwszego tysiąclecia Drugiej Ery, a w roku 1075 Ankalime wstąpiła na tron jako pierwsza Królowa Numenoru. Mówi się, że po śmierci Tar-Aldariona w 1098 roku Tar-Ankalime całkowicie zmieniła politykę i Numenor przestał wspierać Gilgalada. Jej syn, Anarion, który został później ósmym władcą Numenoru, miał najpierw dwie córki. Nie lubiły one Królowej, wręcz obawiały się matki i obie odmówiły godności Następczyni, pozostając niezamężnymi, jako że Królowa z zemsty nie pozwoliła im zawrzeć związków małżeńskich31. Ostatni urodził się jedyny syn Anariona, Surion, i on odziedziczył Berło.
      O Erendis powiadają, że gdy zestarzała się, porzucona przez Ankalime i zgorzkniała w samotności, raz jeszcze zatęskniła za Aldarionem. Dowiedziawszy się, iż opuścił on Numenor w swojej pewnie już ostatniej podróży i rychło należy oczekiwać jego powrotu, wtedy opuściwszy w końcu Emerie, w tajemnicy, incognito, udała się do przystani Romenny. Tam zapewne dopełnił się jej los, ale tylko krótka notatka Woda zabrała Erendis w 985 roku sugeruje, jak zakończyła żywot.
     
       
III. DYNASTIA ELROSA: KRÓLOWIE NUMENORU
     OD ZAŁOŻENIA MIASTA ARMENELOS DO UPADKU
     
      Uznaje się, że Królestwo Numenoru zostało założone w trzydziestym drugim roku Drugiej Ery, kiedy to Elros, syn Earendila, zasiadł w wieku lat dziewięćdziesięciu na tronie w Armenelos. W Zwojach Królewskich pojawia się jako Tar-Minyatur, ponieważ zgodnie ze zwyczajem Królowie przybierali imiona pochodzące z guenejskiego lub mowy Elfów Wysokiego Rodu, najszlachetniejszego języka świata. Postępowali tak wszyscy, aż do dni Ar-Adunakhora! (Tar-Herunumena). Elros Tar-Minyatur władał Numenoryjczykami przez czterysta dziesięć lat, dane było bowiem mieszkańcom wyspy długie życie, przy czym starzeli się po trzykroć później, niż ludzie w Śródziemiu. Jednak syn Earendila obdarzony został żywotem dłuższym niż jakikolwiek człowiek. Jego potomkowie zaś, chociaż już niej tak długowieczni, też wyróżniali się pod tym względem nawet miedzy Numenoryjczykami. Dopiero wraz z nadejściem Cienia kurczyć zaczęły się lata życia Numenoryjczyków32.
      I Elros Tar-Minyatur
      Urodził się pięćdziesiąt osiem lat przed Drugą Erą i pozostawał sprawny na ciele i umyśle aż do wieku lat pięciuset, po czym odszedł na zawsze w roku 442, rządząc przez lat 410.
      
      II Vardamir Nolimon
      Urodził się w roku 61 Drugiej Ery i zmarł w roku 471. Zwano go Nolimonem, jako że miłował się w starodawnych mądrościach, które zdobywał od elfów i ludzi. Po ustąpieniu Elrosa, mając 381 lat, nie zasiadł na tronie, tylko przekazał Berło synowi. Niemniej liczy się go jako drugiego spośród Królów, wedle przekazów bowiem władał przez rok33. Stało się potem zwyczajem, że Król winien przekazać przed śmiercią Berło swemu następcy, by samemu umrzeć w wybranej przez się chwili, mając jeszcze jasny umysł.
      
      III Tar-Amandil
      Był synem Varamira Nolimona i urodził się w roku 192. Rządził przez 148 lat34. Zrezygnował z Berła w 590 roku, a umarł trzynaście lat później.
      
      IV Tar-Elendil
      Był synem Tar-Amandila, urodził się w roku 350. Rządził przez lat 150. Berło przekazał w roku 740, umarł w 751. Nazywano go też Parmaite, jako że własnoręcznie spisał wiele ksiąg i legend, korzystając z mądrości zebranych przez dziadka. Ożenił się późno, a jego najstarszym dzieckiem była córka, Silmarien, urodzona w roku 52135. Jej syn zaś, Valandil, dał początek rodowi książęcemu Andunie. Ostatnim z książąt był Amandil, ojciec Elendila Smukłego, który przybył po Upadku do Śródziemia. Za rządów Tar-Elendila po raz pierwszy statki Numenoryjczyków przybiły do brzegów Śródziemia.
      
      V Tar-Meneldur
      Był trzecim dzieckiem (i jedynym synem) Tar-Elendila, urodził się w roku 543, rządził lat 143, ustąpił w roku 883, zmarł w 942. Naprawdę na imię miał Frimon, jednak przez miłość do wiedzy o gwiazdach przybrał miano Meneldura.
      Poślubił Almarian, córkę Veantura, Kapitana Statków za czasów Tar-Elendila. Cechowała go mądrość, cierpliwość i łagodność. Abdykował na rzecz syna, a uczynił to niespodzianie i przed czasem. Posunięcie to miało charakter czysto polityczny, stanowiło reakcję na niepokój wyrażony przez Gilgalada z Lindonu, kiedy tenże dostrzegł powstające w Śródziemiu niebezpieczeństwo odrodzenia się złego ducha wrogiego Eldarom i Dunedainom.
      
      VI Tar-Aldarion
      Był najstarszym dzieckiem i jedynym synem Tar-Meneldura, urodził się w roku 700. Rządził przez 192 lata i abdykował na rzecz swojej córki w roku 1075, zmarł w 1098. Właściwe jego imię brzmiało Anardil, wcześniej jednak zasłynął jako Aldarion, wiele uwagi bowiem poświęcał drzewom, sadząc wielkie lasy dla potrzeb wykorzystujących drewno stoczni. Był wielkim marynarzem i budowniczym  statków,  sam  żeglował często  do  Śródziemia, a Gilgalad uznał go za przyjaciela i doradcę. Długie wyprawy do obcych krajów wywołały złość jego małżonki Erendis, przez co w roku 882 doszło między nimi do separacji. Mieli tylko jedno dziecko, piękną córkę imieniem Ankalime. Dla niej to Aldarion zmienił prawo sukcesji, tak by córka (najstarsza) mogła dziedziczyć władzę, o ile monarcha nie miał synów. Modyfikacja spotkała się z niechętnym przyjęciem ze strony potomków Elrosa, szczególnie, że według dotychczasowych praw na tronie miał zasiąść Soronto, krewniak Aldariona, syn jego starszej siostry  Ailinel36.
      
      VII Tar-Ankalime
      Była jedynym dzieckiem Tar-Aldariona i pierwszą panującą (nie tytularną) Królową Numenoru. Urodziła się w roku 873, rządziła 205 lat, dłużej niż ktokolwiek po Elrosie, abdykowała w roku 1280, zmarła pięć lat później. Długo obywała się bez męża, kiedy jednak Soronto zaczął wywierać presję, by zrezygnowała z godności, wówczas jemu na złość wyszła w roku 1000 za mąż za Hallacara, syna Hallatana, potomka Vardamira37. Po urodzeniu syna Anariona doszło do otwartego konfliktu miedzy małżonkami, a to za sprawą dumy i przekornego uporu Królowej. Po śmierci Aldariona zmieniła politykę Numenoru, odmawiając dalszego wsparcia Gilgaladowi.
      
      VIII Tar-Anarion
      Był synem Tar-Ankalime, urodził się w roku 1003. Rządził przez 114 lat, abdykował w roku 1394, zmarł w 1404.
      
      IX Tar-Surion
      Był trzecim dzieckiem Tar-Anariona. Obie jego siostry odmówiły przyjęcia Berła38. Urodził się w roku 1174, rządził przez 162 lata, abdykował w roku 1556, zmarł w 1574.
      
      X Tar-Telperien
      Wstąpiła na tron jako druga Królowa Numenoru. Żyła długo (jako że numenoryjskie kobiety były bardziej długowieczne niż mężczyźni, czy też raczej, trudniej przychodziło im rozstać się z życiem) i nie wyszła za mąż. Tak zatem po jej śmierci Berło przeszło na Minastira, syna Isilmo, drugie dziecko Tar-Suriona39. Tar-Telperien urodziła się w roku 1320, rządziła lat 175, do roku 1731, kiedy też zmarła40.
      
      XI Tar-Minastir
      Takie zyskał miano, gdyż wzniósł wieżę na wzgórzu Oromet blisko Andunie na zachodnim wybrzeżu, gdzie spędzał wiele czasu, wpatrując się w zachodni horyzont. W owych czasach coraz większa tęsknota narastała w sercach Numenoryjczyków. Tar-Minastir kochał Eldarów i zazdrościł im jednocześnie. To on wysłał flotę na pomoc Gilgaladowi podczas pierwszej wojny z Sauronem. Urodził się w roku 1474, władał przez lat 138, abdykował w roku 1869, a zmarł w 1873.
      
      XII Tar-Kiryatan
      Urodził się w roku 1634, rządził 160 lat, złożył Berło w roku 2029, zmarł sześć lat później. Był potężnym Królem, chciwym jednak bogactw. Stworzył własną, wielką flotę, a jego poddani uciskali mieszkańców Śródziemia, skąd zwozili na wyspę ogromne ilości metali i kamieni szlachetnych. Tar-Kiryatan pogardzał tęsknotami ojca i by ukoić niepokój własnego serca, podróżował sporo na wschód, północ i południe, przynajmniej do chwili przejęcia Berła. Miał przymusić ojca do wcześniejszgo niż planowano przekazania władzy synowi. W tym właśnie (jak powiadają) po raz pierwszy objawił się wpływ Cienia padającego na chwałę Numenoru.
      
      XIII Tar-Atanamir Wielki
      Urodził się w roku 1800, rządził 192 lata, do 2221 roku, w którym też nastąpiła jego śmierć. Wiele miejsca poświęcono temu władcy w annałach, (szczęśliwie przetrwały one Upadek). Był bowiem jak ojciec dumny i chciwy, a służący mu Numenoryjczycy bezlitośnie zdzierali haracz z ludzi zamieszkałych na wybrzeżu Śródziemia. Za jego czasów Cień padł na Numenor. Król wraz ze swymi poplecznikami otwarcie opowiedział się przeciwko Zakazowi Valarów, odwracając serce zarówno od nich, jak i od Eldarów, jednak zachował dawną wiedzę i bał się wciąż Władców Zachodu, nie występując przeciwko nim otwarcie. Atanamira często zwano także Niechętnym, był bowiem pierwszym Królem Numenoru, który nie chciał odejść dobrowolnie ni przekazać Berła. Żył tak długo, aż śmierć nie zabrała go w starczym zdziecinnieniu41.
      
      XIV Tar-Ankalimon
      Urodził się w roku 1986, rządził lat 156, aż do śmierci w roku 2386. Za jego czasów pogłębiła się przepaść dzieląca zwolenników Króla od tych ludzi, którzy kultywowali pradawną przyjaźń z Eldarami. Wielu podwładnych zarzuciło wówczas mowę elfów, przestając wpajać ją potomstwu. Jednak tytuły królewskie wciąż nadawano w języku quenejskim, co wynikało raczej z tradycji, niż z przywiązania do Eldarów. Obawiano się również, że naruszenie zwyczaju może przynieść nieszczęście.
      
      XV Tar-Telemmaite
      Urodził się w roku 2136, rządził 140 lat, aż do śmierci w roku 2526. Odtąd Królowie Numenoru władali oficjalnie od odejścia ojca aż po kres swoich dni, chociaż rzeczywista władza zwykle już wcześniej przechodziła w ręce synów lub kanclerzy. Lata życia potomków Elrosa kurczyły się pod wpływem Cienia. Imię Tar-Telemmaite zawdzięczał umiłowaniu srebra, sługom zaś nakazywał nieustannie poszukiwać mithrilu.
      
      XVI Tar-Vinimelde
      Była trzecią panującą Królową. Urodziła się w roku 2277 i rządziła 111 lat, do śmierci w roku 2637. Mało uwagi poświęcała obowiązkom monarszym, wyżej ceniąc sobie muzykę i tańce, władaniem zajmował się raczej jej mąż, Herukalmo, młodszy wprawdzie od niej, ale na równi spokrewniony z Tar-Atanamirem. Herukalmo przejął Berło po śmierci żony i obwołał się Tar-Andukalem, nie dopuszczając do tronu swego syna Alkarina. Wszelako niektórzy nie uznają go za siedemnastego Króla Numenoru, przyznając ten tytuł Alkarinowi. Tar-Andukal urodził się w roku 2286, zmarł w 2567.
      
      XVII Tar-Alkarin
      Urodził się w roku 2406, rządził 80 lat, do śmierci w roku 2737, chociaż prawowicie winien być Królem przez lat sto.
      
      XVIII Tar-Kalmakil
      Urodził się w roku 2516, panował 88 lat, aż zmarł w roku 2825. W młodości będąc wielkim kapitanem, zdobył dla Numenoru znaczną część wybrzeży Śródziemia. Wzbudził tym nienawiść Saurona, który wszelako wycofał się, by budować swą potęgę na Wschodzie i czekać stosownego czasu. W dniach Tar-Kalmakila po raz pierwszy zaczęto używać aduinackiej formy imienia królewskiego, tak i przez swoich zwany był Ar-Belzagar.
      
      XIX Tar-Ardamin
      Urodził się w roku 2618, rządził 74 lata do śmierci w roku 2899. W języku aduinackim imię jego brzmiało Ar-Abattarik.
      
      XX Ar-Adfaiakhdr (Tar-Heruntimen)
      Urodził się w roku 2709, władał 63 lata, aż umarł w roku 2962. Był pierwszym Królem Numenoru, który objął tron pod imieniem w języku aduinackim, chociaż wspomniane już uprzednio lęki sprawiły, że imię jego zapisano w Zwojach po quenejsku. Wierni uznali wszakże oba te miana za bluźniercze, znaczyły bowiem tyle, co Władca Zachodu, który to tytuł przynależał wyłącznie Valarom, szczególnie zaś Manwemu. Za panowania Ar-Adunakhora język elfów wyszedł ostatecznie z użycia, zakazano też jego nauki (Wierni dalej jednak kultywowali w sekrecie znajomość szlachetnej mowy), a statki z Eressei rzadko i ukradkiem przybijały do zachodnich wybrzeży Numenoru.
      
      XXI Ar-Zimrathdn (Tar-Hostamir) Urodził się w 2798 roku, rządził 71 lat do śmierci w roku 3033.
      
      XXII Ar-Sakalthdr (Tar-Falassiori) Urodził się w roku 2873, rządził przez 69 lat, aż zmarł w roku 3102.
      
      XXIII Ar-Gimilzdr (Tar-Telemnar)
      Urodził się w roku 2960, rządził 755 lat do śmierci w roku 3177. Był największym ze wszystkich nieprzyjacielem Wiernych, zabronił surowo posługiwania się mową Eldarów i nie zezwalał elfom na odwiedzanie Numenoru, karząc tych, którzy witali takich gości. Nie czcił niczego i nie odwiedził nigdy Świętego Miejsca Eru. Ożenił się z Inzilbeth, wywodzącą się od Tar-Kalmakila,42 która potajemnie przynależała do Wiernych, matką jej bowiem była Lindorie z rodu książąt Andunie. Małżonkowie niezbyt się kochali, a między ich synami panowała niezgoda. Inziladun43, starszy z nich, szczególnie zżyty był z matką i szybko stał się jej poplecznikiem pod każdym względem, wszelako ojciec ukochał sobie nade wszystko młodszego syna, Gimilkhada i uczyniłby go chętnie swoim Następcą, gdyby tylko prawo na to zezwalało. Gimilkhad urodził się w roku 3044, zmarł w 3243 44.
      
      XXIV Tar-Palantir (Ar-Inziladun)
      Urodził się w roku 3035, rządził lat 78, aż do śmierci w roku 3235. Żałując postępków poprzedników, chętnie odnowiłby przyjaźń z Eldarami i Władcami Zachodu. Inziladun przyjął imię Tar-Palantira, był bowiem człowiekiem dalekowzrocznym, tak dosłownie, jak i w przenośni.
      Przeciwnicy Króla obawiali się jego zdolności przewidywania. Wiele czasu spędzał w Andunie, jako że jego babcia ze strony matki Lindorie, należała do książęcego rodu i była siostrą Eandura, piętnastego księcia Andunie, i dziadka Numendila, który był w czasach Tar-Palantira księciem Andunie (i kuzynem władcy zarazem). Tar-Palantir nie raz wspinał się na pradawną wieżę Króla Minastira i tęsknie spoglądał na Zachód z nadzieją, że może ujrzy żagiel statku przybywającego z Eressei. Wszelako nigdy już żaden okręt nie nadpłynął z tamtych stron, a to za sprawą zuchwałości Królów oraz pogłębiającej się degeneracji mieszkańców Numenoru. Gimilkhad bowiem kontynuował dzieło Ar-Gimilzora, stając się przywódcą Stronnictwa Królewskiego i przeciwstawiając się woli Tar-Palantira na tyle jawnie, na ile starczało mu śmiałości, częściej wszak działając skrycie. Przez jakiś czas wszakże Wiernych zostawiono w spokoju, a Król zachodził czasami na Święte Miejsce na szczycie Meneltarmy. Ponownie też otoczono troską i szacunkiem Białe Drzewo. Tar-Palantir wywieszczył bowiem, że kiedy Drzewo umrze, wówczas też znikną ze świata Królowie Numenoru.
      Tar-Palantir ożenił się późno i nie miał syna, tylko córkę, której nadał w języku elfów imię Miriel. Kiedy jednak umarł, wziął ją za żonę Farazon, syn nieżyjącego już wówczas Gimilkhada. Uczynił to wbrew woli dziewczyny i przeciwko prawom Numenoru, jako że była ona córką brata jego ojca. Potem wydarł Berło, ogłaszając się Ar-Farazonem (Tar-Kalionem), a Miriel nazywając Ar-Zimrafel45.
      
      XXV Ar-Farazdn (Tar-Kalion)
      Najpotężniejszy i ostatni Król Numenoru. Urodził się w roku 3118, rządził 64 lata. Zginął w Upadku w roku 3319. Uzurpator, odebrał tron należący prawnie do żony46.
      
      Tar-Miriel (Ar-Zimrafel)
      Urodziła się w roku 3117, śmierć poniosła w Upadku.
      O wszystkich czynach Ar-Farazona, zarówno tych chwalebnych, jak i szalonych, wzmiankuje szerzej opowieść o Upadku Numenoru, spisana przez Elendila i przechowywana w Gondorze47.
      
IV. HISTORIA GALADRIELI I KELEBORNA 
     I AMROTHA, KRÓLA LORIEN
      
      Nie ma w historii Śródziemia drugiej równie zawiłej opowieści, jak ta traktująca o Galadrieli i Kelebornie. Trzeba też zaznaczyć, że tradycyjne przekazy im poświecone zawierają sporo zasadniczych niekonsekwencji, chociaż spojrzawszy na sprawę inaczej, można powiedzieć, że po prostu rola Galadrieli w dziejach Śródziemia ujawniała się stopniowo, tak zatem opowieść o niej ulegała kolejnym modyfikacjom.
      Z całą pewnością według wcześniejszej koncepcji Galadriela miała sama ruszyć z Beleriandu poprzez góry na wschód, przed końcem Pierwszej Ery, i spotkać Keleborna w jego własnej krainie, w Lorien. Taką dokładnie wersję zawierają nie publikowane pisma, wedle niej skomponowana została również wypowiedź Galadrieli w rozmowie z Frodem (Wyprawa, str. 481), kiedy to powiada o Kelebornie: Od zarania ziemi przebywa na Zachodzie, ja zaś jestem przy nim od niepamiętnych czasów. Jeszcze przed upadkiem Nargothrondu i Gondolinu przybyłam tutaj zza gór i razem z Kelebornem przez długie wieki walczymy, stawiając opór złym losom. Wedle wszelkiego prawdopodobieństwa Keleborn miał w tej wersji być Elfem Nandorskim (czyli jednym z tych Telerich, którzy odmówili przekroczenia Gór Mglistych podczas Wielkiej Wędrówki z Kuivienen) bowiem był bratem Olwego i ten związek krwi wywarł wpływ na podjęcie decyzji o pozostaniu na Wygnaniu i nader istotny okazał się potem, w Beleriandzie. Finrod przypominał ojca tak obliczem, jak i złocistymi włosami, podobnie też nosił w piersi szlachetne i szczodre serce, chociaż w młodości odważny i niespokojny był jak Noldorowie. Po matce zaś, pochodzącej z Telerich, odziedziczył uwielbienie morza, i tęsknotę za odległymi krajami, których nigdy nie ujrzał. Galadriela to najznamienitsza postać wśród Noldorów, może wyjąwszy samego Feanora, chociaż wykazywała się większą mądrością niż on, a mądrość ta pogłębiała się z latami. Matka nadała jej imię Nerwena (męska panna), wyrosła też ponad zwykłą miarę kobiecą, nawet tę cechującą Noldorów48. Była, silna, bystra i zdecydowana, w dniach młodości mierzyć mogła się na równi z uczonymi jak i atletami Eldarów. Nawet wśród Eldarów uchodziła za piękność, a jej włosy uznawano za niezrównanie cudne złociste, jak u ojca i babki Indis, bardziej jednak błyszczące, wspomnienie bowiem o gwiezdnym srebrze jej matki ożywiało ich złoto. Eldarowie powiadali, że to blask Dwóch Drzew, Laurelina i Telperiona, uwięziony został w jej warkoczach. Wielu uważało, iż właśnie te spostrzeżenia podsunęły Feanorowi pomysł, by zamknąć i zmieszać światło obu Drzew, co później przybrało w jego rękach postać Silmarili. Feanor bowiem z podziwem i wielką przyjemnością spoglądał na Galadrielę. Po trzykroć błagał o kosmyk, ale ona nie chciała mu dać ani włosa. Tych dwoje krewniaków, największych Eldarów w Valinorze, zawsze już zostało nieprzyjaciółmi. Galadriela urodziła się w okresie chwały Valinoru, ale nie trwało długo, wedle rachuby Błogosławionego Królestw; a chwała ta zbladła i Galadriela nigdy już nie zaznała spokoju. W czasie bowiem próby i konfliktów miedzy Noldorami wahała się, przyciągana przez jedną lub drugą stronę. Była dumna, silna i uparta. Nie różniła się tym od każdego innego potomka Finwego (prócz Finarfina). Podobnie jak brat, Finrod, najbliższy jej sercu ze wszystkich krewnych, marzyła o odległych krainach i lennach. Pragnęła nimi władać sama, bez niczyjej kurateli. Mocniej wszakże zakorzeniła się w niej szlachetność i szczodrość Vanyarów, a także szacunek wobec Valarów, których nie mogła nijak zapomnieć. Od najmłodszych lat potrafiła cudownym sposobem zaglądać do cudzych umysłów, czyniła to jednak ze zrozumieniem dla innych, oferując miłosierne i nigdy nie odmawiała pomocy nikomu, prócz Feanora. W nim bowiem dostrzegła znienawidzoną i grozę budzącą ciemność, nie zauważywszy wszakże tego samego złego Cienia zalegającego nad myślami wszystkich Noldorów, jej samej nie wyłączając. Tak zatem, gdy zgasło światło Valinoru (Noldorowie sądzili, że na zawsze), przyłączyła się do buntu przeciwko Valarom, którzy kazali Noldorom tam zostać, a gdy raz już postawiła stopę na drodze wiodącej do Wygnania, nie chciała się cofnąć. Odrzuciła ostatnie posłanie Valarów i przyjęła Wyrok Mandosa. Nie zawróciła nawet po okrutnym ataku na Telerich i zniszczeniu ich statków, chociaż nie szczędząc sił, walczyła z Feanorem w obronie plemienia swej matki. Honor nie pozwalał jej na powrót w roli pokonanego, błagającego teraz wybaczenia. Płonęła gniewem, gotowa ścigać Feanora, gdziekolwiek by się udał, aby udaremniać wszelkie jego zamysły. Duma Galadrieli nie wygasła nawet pod koniec Dawnych Dni, tak i po ostatecznym obaleniu Morgotha, odrzuciła wybaczenie oferowane przez Valarów wszystkim, którzy kiedyś przeciwko nim wystąpili, i pozostała w Śródziemiu. Dopiero gdy minęły dwie długie ery i kiedy to, czego pragnęła w młodości, znalazło się przed nią na wyciągnięcie ręki, wówczas, kierując się dojrzałą przez wieki mądrością, odrzuciła zarówno dar Pierścienia Władzy, jak i możliwość zapanowania nad Śródziemiem (o czym marzyła). Pomyślnie przeszedłszy ten ostatni test, na zawsze opuściła Śródziemie.
      Ostatnie zdanie nawiązuje bezpośrednio do owej sceny w Lothorien. Wtedy właśnie Frodo chciał oddać Jedyny Pierścień Galadrieli (Wyprawa, str. 493): Nareszcie się stało! Chcesz dobrowolnie oddać mi Pierścień! Na miejscu Czarnego Władcy postawić Królową.
      Silmarillion (na stronie 96) podaje, że podczas buntu Noldorów w Valinorze, Galadriela była chętna do odejścia. Nie złożyła wprawdzie przysięgi, lecz słowa Feanora o Śródziemiu znalazły oddźwięk w jej sercu, gdyż marzyła, by zobaczyć rozległe nie strzeżone przestrzenie i rządzić jakimś królestwem według własnej woli.
      Jest jednak w tym tekście kilka wskazówek nie pojawiających się w Silmarillionie: pokrewieństwo dzieci Finarfina z Thingolem jako czynnik decydujący o przyłączeniu się do buntu Feanora; niechęć i nieufność, którymi Galadriela od początku darzyła Feanora, i wpływ, jaki nań wywarła; walka między samymi Noldorami w Alqualonde-Angrod zapewnił Thingola w Menegrocie o tym jedynie, że krewni Finarfina nie byli winni zabójstwa Telerich (Silmarillion, str. 155). Najbardziej godny jednak uwagi jest cytowany już fragment, stwierdzający, że Galadriela odrzuciła wybaczenie oferowane przez Valarów pod koniec Pierwszej Ery. W dalszym ciągu rozprawy mówi się o tym, że chociaż nazwana przez matkę Nerweną, przez ojca zaś Artanis (szlachetną kobietą), sama wybrała sobie w sindarińskim imię Galadrieli najbardziej bowiem jej się podobało i otrzymała je od swego kochanka, Teleporna z Telerich, którego poślubiła później w Beleriandzie. Teleporn to Keleborn, centralna postać przytoczonej poniżej historii. O jego imieniu traktuje Dodatek E do niniejszej książki.
      Zupełnie odmienna opowieść, naszkicowana, lecz nigdy nie opracowana, odnosi się do postępowania Galadrieli w czasie buntu Noldorów. Jest to notatka bardzo późna, częściowo nieczytelna (ostatnia tycząca Galadrieli i Keleborna, jak i zapewne całego Śródziemia oraz Valinoru), spisana w ostatnim miesiącu życia mego ojca. Przedstawił tam przywódczą rolę sprawowaną przez Galadrielę już w Valinorze. Podkreślił jej umiejętności dorównujące talentom Feanora, chociaż z gruntu odmienne. Powiada również, że nie chciała przyłączyć się do jego buntu i we wszystkim mu się przeciwstawiała. Naprawdę wolała od Valinoru szerokie przestrzenie Śródziemia, gdzie znalazłaby dla siebie pole do popisu, bowiem będąc nader bystrego umysłu, szybka też w działaniu, wcześnie przyswoiła sobie wszystkie nauki, które Valarowie uznali za stosowne przekazać Eldarom i czuła się ograniczona opiekuńczością Amanu. Manwe znał najpewniej pragnienia Galadrieli i nie zakazał jej odejścia, chociaż nie udzielił też oficjalnego pozwolenia. Zastanawiając się nad dalszymi poczynaniami, pomyślała o statkach Telerich i zamieszkała na czas jakiś z krewnymi matki w Alqalonde. Tam spotkała Keleborna, który pojawia się tu ponownie jako książę Telerich, wnuk Olwego z Alqualonde i tym samym bliski jej krewny. Razem postanowili zbudować statek, po czym pożeglować do Śródziemia. Już mieli poprosić Valarów o dyspensę na ową eskapadę, gdy Melkor uciekł z Valmaru i wróciwszy z Ulgoliantą, unicestwił światło Drzew. W buncie Feanora (rebelia nastąpiła po zalegnięciu mroków w Valinorze) Galadriela nie brała udziału, wręcz przeciwnie, z wielkim poświęceniem walczyła u boku Keleborna, by obronić Alqalonde przed napaścią Noldorów. Szczęśliwie udało im się uratować przed nimi statek Keleborna. Galadriela, doprowadzona do rozpaczy wydarzeniami w Valinorze jak i przerażona ciężko gwałtownością i okrucieństwem Feanora, pożeglowała w ciemność i nie czekała na pozwolenie Manwego, który zapewne nie udzieliłby takowego w tejże godzinie bez względu na prawość jej pobudek. Dlatego Galadrielę również objęła klątwa nałożona na wszystkich i nie miała powrotu do Valinoru. Razem jednak z Keleboraem dotarła do Śródziemia nieco wcześniej niż Feanor i zawinęła do przystani Kirdana, a on powitał ich z radością jako krewnych Elwego (Thingola). W późniejszych latach nie włączyli się do wojny z Angbaudem, uważali bowiem walkę za beznadziejną, przynajmniej jak długo obowiązuje klątwa Valarów, gdyż nie mogli liczyć na pomoc. Radzili wycofać się z Beleriandu i rozbudować potęgę Eldarów ku wschodowi (skąd, jak się obawiali, Morgoth zdoła ściągnąć posiłki), zaprzyjaźniając się z mieszkającymi tam Elfami Ciemnymi i ludźmi. Ponieważ jednak takiej polityki nie zaakceptowałyby elfy z Beleriandu, Galadriela i Keleborn przed końcem Pierwszej Ery przekroczyli Ered Lindon i kiedy otrzymali od Valarów zgodę, by wrócić na Zachód, nie chcieli z niej skorzystać.
      Ta opowieść, negująca wszelkie związki Galadrieli z rebelią Feanora, mówiąca o opuszczeniu przez Galadrielę Amanu na pokładzie osobnego statku (w towarzystwie Keleborna), znacznie różni się od wszystkich gdzie indziej pomieszczonych relacji. Wyrosła z filozoficznych raczej niż z historycznych rozważań dotyczących, z jednej strony samej istoty nieposłuszeństwa Galadrieli w Valinorze, z drugiej zaś - jej statusu i władzy posiadanych w Śródziemiu. Oczywistym jest, że wymagałoby to w dalszym ciągu pracy wprowadzenia wielu zmian w tekście Silmarilliona i mój ojciec niewątpliwie zamierzał to uczynić. Można zauważyć, że w pierwotnej wersji opowieści o buncie i ucieczce Noldorów, Galadriela nie pojawia się wcale. Opowieść ta była starsza niż postać Galadrieli, w jasny zatem sposób po zaistnieniu Galadrieli w historii Pierwszej Ery tok jej działań mógł jeszcze ulegać modyfikacjom, przynajmniej do czasu publikacji Silmarilliona. Jednak na ów tom złożyły się teksty dopracowane i nie mogłem wówczas brać pod uwagę naszkicowanych ledwie projektów zmian.
      Uczynienie zaś z Keleborna elfa Telerich z Amanu przeczy nie tylko twierdzeniom zawartym w Silmarillionie, ale także przytoczonym już cytatom z The Road Goes Ever On i Dodatku B do Władcy Pierścieni, gdzie Keleborn zostaje przedstawiony jako Sindarin z Beleriandu. Chęć dokonania tak zasadniczej zmiany mogła wyniknąć z uprzedniego wprowadzenia nowego wątku tyczącego sposobu opuszczenia Amanu przez Galadrielę, czyli pożeglowania niezależnie od zbuntowanych Noldorów. Wszelako Keleborn stał się Telerim już w cytowanej uprzednio wersji, kiedy to Galadriela brała jeszcze udział w rewolcie Feanora i razem z nim opuściła Valinor, nie ma jednak w tym wariancie ani wzmianki o tym, jak właściwie Keleborn przybył do Śródziemia.
      Wcześniejsza opowieść (poza kwestią klątwy i przebaczenia), do której odnoszą się wszelkie nawiązania obecne w The Road Goes Ever On, w Dodatku B do Władcy Pierścieni, jest dość klarowna: Galadriela przybyła do Śródziemia jako jedna z przywódczyń buntu Noldorów, w Dodacie spotkała Keleborna, za którego potem wyszła. Był on wnukiem brata Thingola, Elma, dość mglistej postaci. Wiadomo o nim tylko, że był to młodszy brat Elwego (Thingola) i Olwego, a pozostał on przy Elwem, który go miłował (Syn Elma na imię miał Galadhon, a jego synami byli Keleborn i Galathil; Galathil miał córkę Nimloth. Wzięła ona sobie za męża Diora, dziedzica Thingola, i urodziła Elwingę. Wedle tej genealogii Keleborn był krewnym Galadrieli, wnuczki Olwego z Alqualonde, nie tak bliskim wszakże, jak wedle wersji uznającej go za wnuka Olwego). W naturalny sposób nasuwa się przypuszczenie, że Keleborn i Galadriela widzieli zniszczenie Doriathu (w pewnym miejscu jest mowa o tym, że Keleborn umknął podczas plądrowania Doriathu) i zapewne pomagali unoszącej Silmaril Elwindze w ucieczce do Przystani Sirionu. O tym ostatnim nie ma jednak żadnej wzmianki. O Kelebornie wspomina się w Dodatku B do Władcy Pierścieni, iż mieszał on przez jakiś czas w Lindonie na południe od Jeziora Księżycowego49, lecz na początku Drugiej Ery przedostał się wraz z Galadrielą przez Góry do Eriadoru. Dalszy ciąg ich historii, tak jak prezentowała się ona w tejże właśnie fazie twórczości mojego ojca, pomieszczony został poniżej.
      
O Galadrieli i Kelebornie
      Pod tym tytułem kryje się tekst krótki, pospiesznie naszkicowany, wręcz chropawy, który jest jednak jedynym niemal źródłem informacji o wydarzeniach, które miały miejsce na Zachodzie Śródziemia aż do czasu pokonania Saurona i wypędzenia go z Eriadoru w roku 1701 Drugiej Ery. Poza tym temat ów poruszają tylko zdawkowe i nieliczne wzmianki w Kronice Królestw Zachodnich oraz ogólnikowa, niepełna relacja przedstawiona w Silmarillionie (rozdział Pierścienie Władzy i Trzecia Era). Bez wątpienia tekst ten powstał po wydaniu Władcy Pierścieni, co można sądzić zarówno po występujących tu odniesieniach do książki, jak i z faktu, że Galadriela zwana jest tutaj córką Finarfina i siostrą Finroda Felagunda (a są to późniejsze imiona owych książąt, wprowadzone do poprawionego wydania, por. przypis 20). Tekst nosi ślady wielokrotnego poprawiania, więc nie zawsze można odróżnić, co przynależy do wersji pierwotnej rękopisu, a co zostało dodane później. To właśnie dotyczy stwierdzenia, iż Amroth był synem Galadrieli i Keleborna. Tak czy inaczej, uważam, że owa opowieść napisana została po Władcy Pierścieni, gdyby bowiem pomysł, aby Amroth był ich synem, zrodził się wcześniej, bez wątpienia znaleźlibyśmy o tym wzmiankę w Trylogii.
      Warto zauważyć, iż tekst ten pomija nie tylko kwestię objęcia Galadrieli zakazem powrotu na Zachód, ale w początkowych akapitach sugeruje wręcz, że taka sytuacja w ogóle nie zaistniała. Dalej zaś mowa jest o tym, iż Galadriela została w Śródziemiu po pokonaniu Saurona w Eriadiorze wiedziona wyłącznie poczuciem obowiązku, by nie porzucać tej krainy, skoro wróg nie został całkowicie zwyciężony. Stanowi to zasadniczy powód wyrażonego powyżej (ostrożnego) mniemania, iż pomysł onego zakazu później powstał niż Władca Pierścieni; por. także odpowiedni fragment w podrozdziale Elessar.
      Poniżej przedstawiam tekst oparty na wspomnianym rękopisie. Komentarze uzupełniające wyróżnione zostały kwadratowymi nawiasami.
      Galadriela była córką Finarfina i siostrą Finroda Felagunda. Mile widziano ją w Doriacie, jej matka bowiem, Earwena, córka Olwego, pochodziła z Telerich i była bratanicą Thingola, ponadto lud Finarfina nie uczestniczył w bratobójstwie w Alqualonde, tak i została przyjaciółką Meliany. W Doriacie spotkała Keleborna, wnuka Elma, brata Thingola. Z miłości do Keleborna, który nie chciał opuścić Śródziemia (jak i zapewne za sprawą własnej dumy, uprzednio bowiem garnęła się do tej krainy), nie odpłynęła na Zachód po Upadku Melkora, ale przekroczyła z Kelebornem Ered Lindon i przybyła do Eriadoru. Gdy już się tam osiedlili, wielu innych Noldorów podążyło ich śladem, a z nimi też Elfy Szare i Leśne. Przez pewien czas przemieszkiwali w krainie wokół Jeziora Nenuial (Evendim, na północ od Shire). Keleborn i Galadriela uznani zostali za Pana i Panią Eldarów w Eriadorze, za swoich zaś poddanych mieli również wędrowne plemiona pochodzenia nandorskiego, które nigdy nie podążyły na zachód przez Ered Lindon i nie zeszły do Ossiriandu [por. Silmarillion, str. 110]. Tam właśnie, w pobliżu Nenuial, urodził się w okresie pokoju między latami 350 a 400 ich syn, Amroth [Czas i miejsce narodzin Kelebriany, czy nastąpiły w owym przedziale czasowym, czy później, w Eregionie, lub nawet w Lorien, nie zostały precyzyjnie określone].
      Ostatecznie jednak Galadriela zdała sobie sprawę z faktu, że jak kiedyś, w dniach pojmania Melkora [por. Silmarillion, str. 56], tak i tym razem przeoczono osobę Saurona. Właściwie należy powiedzieć, że wyczuła wówczas jedynie wpływ złej siły sprawczej, emanującej ze źródła położonego daleko na Wschodzie, poza Eriadorem i za Górami Mglistymi, a to dlatego, że nie kojarzono wówczas Saurona z tym jedynie imieniem i nikt nie przypisywał rozmaitych zdarzeń (którym on był winien) jednemu tylko złemu duchowi.
      Tak zatem około roku 700 Drugiej Ery Keleborn i Galadriela ruszyli na Wschód, zakładając w Eregionie królestwo Noldorów (głównie Noldorów, choć nie wyłącznie). Być może uczynili to tam właśnie, Galadriela bowiem wiedziała o krasnoludach z Khazadumu (Morii). Krasnoludy mieszkały wówczas (i później) po wschodniej stronie Ered Lindon50, niedaleko Nenuial, gdzie leżały niegdyś starożytne miasta Nogrod i Belegost, największa jednak ich siła była w Khazadumie. Keleborn nie przepadał za krasnoludami dowolnej rasy (jak okazał to Gimliemu w Lothlorien) i nigdy nie wybaczył im roli, jaką odegrały w zniszczeniu Doriathu, wszelako w tej napaści wzięli udział jedynie zbrojni z Nogrodu, wybici zresztą w bitwie pod Sarn Athrad [Silmarillion, str. 286-288]. Krasnoludy z Belegostu przelękły się klęski i jej skutków, co przyspieszyło ich odejście na Wschód, do Khazadumu51. Tym samym można było sądzić, iż krasnoludy z Morii nie ponosiły odpowiedzialności za zagładę Doriathu i nie miały wrogiego stosunku do elfów. Tak czy inaczej, Galadriela wykazała się w tej materii większą zdolnością przewidywania niż Keleborn i już wtedy pojęła, że nie da się Śródziemia ocalić przed posiewem Morgotha inaczej, jak tylko dzięki zjednoczeniu wszystkich ludów zdolnych na swój sposób przeciwstawić się złu. Tak zatem spojrzała na krasnoludów okiem wodza, dostrzegając w nich wyśmienitych wojowników, zdolnych z powodzeniem zwalczać Orków. Co więcej, Galadriela wywodziła się z Noldorów, tak i odpowiadał jej sposób myślenia krasnoludów oraz ich umiłowanie dla rzemiosł, znacznie przewyższające podobne pasje przejawiane przez Eldarów. Krasnoludy były Dziećmi Aulego, a Galadriela, podobnie jak pozostali Noldorowie, należała w Valinorze do grona uczniów Aulego i Yavanny.
      Wśród poddanych Galadrieli i Keleborna znajdował się noldorski rzemieślnik Kelebrimbor [Tutaj pada wzmianka, że był on jednym z ocalałych z Gondolinu, gdzie nader wysoko cenił go Turgon; wszakże tekst został przerobiony zgodnie z późniejszą wersją, która czyni zeń potomka Feanora, jak podano to w Dodatku A do Władcy Pierścieni (tylko w wydaniu poprawionym), bardziej szczegółowo rzecz relacjonując w Silmarillionie (str. 213, 348), gdzie mowa jest o tym, iż Kelebrimbor to syn Kurufina, piątego syna Feanora, i że odżegnawszy się od ojca pozostał w Nargothrondzie po wygnaniu stamtąd Kelegonna i Kurufina]. Kelebrimbor ogarnięty był niemal krasnoludzką pasją rzemiosła i wkrótce został największym artystą Eregionu i zawarł znajomość z krasnoludami z Khazadumu, najbliżej zaprzyjaźniając się z Narwim [Odczytany przez Gandalfra napis na Zachodniej Bramie Morii głosił: Im Narvi hain echant: Celebrimbor o Eregion teithant i thiw hin, czyli: Zrobiłem te drzwi ja, Narwi. Znaki wykuł Kelebrimbor z Hollinu (Wyprawa, str. 415). Zarówno elfy, jak też krasnoludy wiele zyskały na połączeniu wysiłków. Eregion urósł dzięki temu w siłę, a Khazadum wypiękniał, a nie stałoby się tak za sprawą tylko jednej strony.
      [Ta wersja genezy Eregionu zgodna jest z relacją pomieszczoną w Silmarillionie (rozdział Pierścienie Władzy i Trzecia Era, str. 348), jednak ani tutaj, ani w Dodatku B do Władcy Pierścieni nie ma żadnej wzmianki o obecności Galadrieli i Keleboraa, chociaż w tym drugim źródle (znów jedynie w poprawionym wydaniu) Kelembrimbor zwany jest Panem Eregionu].
      Budowa głównego miasta Eregionu, Ost-in-Edhil ruszyła około roku 750 Drugiej Ery [data wymieniona w Kronice Królestw Zachodnich jako rok założenia Eregionu przez Noldorów]. Wieści o tych poczynaniach doszły do uszu Saurona i spotęgowały jego lęki rozbudzone faktem dotarcia Numenoryjczyków do Lindonu oraz do wybrzeży na południu, jak też ich przyjaźnią z Gilgaladem. Usłyszał również, że Aldarion, syn Tar-Meneldura, Króla Numenoru, wyrósł na wielkiego budowniczego okrętów i że dotarł już w swoich wyprawach aż do przystani Haradu. Zatem Sauron zostawił na czas jakiś Eriador w spokoju, wybierając Mordor (jak później nazwano tę krainę) na swą warownię, stanowiącą przeciwwagę dla zagrożenia powodowanego przez numenoryjskich żeglarzy [według Kroniki Królestw Zachodnich było to około roku 1000]. Gdy poczuł się bezpieczny, wysłał do Eriadoru emisariuszy, ostatecznie zaś, około roku 1200 Drugiej Ery, sam się tam pofatygował, przybrawszy najpiękniejszą postać, w jaką potrafił się wcielić.
      W tym czasie jednak potęga Galadrieli i Keleborna urosła znacznie, a Galadriela, z pomocą zaprzyjaźnionych krasnoludów z Morii, nawiązała kontakt z nandorskim królestwem w Lorinandzie po drugiej stronie Gór Mglistych52. Zaludniały je elfy, które odłączyły się od Wielkiej Wędrówki Eldarów z Kuwienen i osiedliły się w lasach Doliny Anduiny [Silmarillion, str. 110], zajmując lasy po obu stronach Wielkiej Rzeki, włącznie z okolicą, gdzie później wzniesiono Dol Guldur. Nie było między nimi książąt ni władców. Wiodły życie beztroskie w czasie, gdy cała potęga Morgotha skupiała się na północnym zachodzie Śródziemia;53 wszakże wielu Sindarów i Noldorów zamieszkało między nimi, przez co zaczęła się pod wpływem kultury Beleriandu sindaryzacja tych ludów [Nie jest jasne, kiedy nastąpiła owa migracja do Lorinandu; możliwe że przybysze pochodzili z Eregionu i pod patronatem Galadrieli przedostali się przez Khazadum]. Galadriela usiłowała przeciwstawić się machinacjom Saurona, co w Lorinandzie udało jej się uczynić. Tymczasem Gilgalad nie wpuszczał do Lindonu ani wysłanników Saurona, ani jego samego [jak opisano to dokładnie w Pierścieniach Władzy - Silmarillion, str. 349]. Lepiej powiodło się Sauronowi z Noldorami z Eregionu, a szczególnie z Kelebrimborem, który w głębi serca pragnął dorównać mistrzostwu Feanora [O tym, jak Sauron zwiódł rzemieślników Eregionu, przybierając imię Armatora, Pana Darów, czytamy w Pierścieniach Władzy, nie ma tam jednak mowy o Galadrieli].
      W Eregionie Sauron podał się za emisariusza Valarów. Mieli wysłać go oni do Śródziemia (antycypując w ten sposób przybycie Istarich), nakazawszy pozostać tam i wspierać elfy. Z miejsca spostrzegł, że Galadriela będzie jego najgroźniejszym przeciwnikiem i przeszkodą w przyszłości, więc próbował ją sobie zjednać, z udawaną cierpliwością i uprzejmością znosząc jej szyderstwa [Brakuje w szkicu wyjaśnienia, czemu właściwie Galadriela tak pogardzała Sauronem. Gdyby przyjąć, że rozszyfrowała jego postać, to nasuwa się pytanie, czemu pozwoliła mu jednak pozostać w Eregionie?]54. Sauron użył całej swej przebiegłości wobec Kelebrimbora i jemu podobnych mistrzów sztuki kowalskiej, którzy utworzyli stowarzyszenie czy bractwo, Gwaith-i-Mirdain, nader potężne w Eregionie. Działał jednak w sekrecie, ukrywając się przed Galadrielą i Kelebornem. Nie trwało długo, a podporządkował sobie Gwaith-i-Mirdain, jako że zrzeszenie wielce zyskało dzięki ujawnionym przez Saurona tajnikom sztuki obróbki metali55. Tak wielki był jego wpływ na Mirdain, że z czasem przekonał ich do otwartego buntu przeciwko Galadrieli i Kelebornowi, po czym przejął władzę w Eregionie. Nastąpiło to gdzieś między 1350 a 1400 rokiem Drugiej Ery. Skutkiem tego Galadriela opuściła Eregion i przez Khazadum udała się do Lorinandu, biorąc ze sobą Amrotha i Kelebrianę, Keleborn jednak odmówił wejścia do siedziby krasnoludów. Pozostał zatem w Eregionie, lekceważony wszak przez Kelebrimbora. Galadriela objąwszy rządy nad Lorinandem zaczęła przygotowania do obrony przed Sauronem.
      Sauron zaś odszedł z Eregionu około roku 1500, kiedy to bractwo Mirdain zaczęło wykuwać Pierścienie Władzy. Wówczas to Kelebrimbor, który uczciwy z gruntu dawał się zwodzić stwarzanym przez Saurona pozorom, odkrył w końcu istnienie Jedynego Pierścienia i zwrócił się przeciwko Sauronowi. Potem podążył do Lprinandu, by naradzić się z Galadrielą. Winni wówczas zniszczyć wszystkie Pierścienie Władzy, jednak nie mieli dość siły. Galadrielą doradziła mu, aby ukryć Trzy Pierścienie elfów, nie używać ich nigdy i rozproszyć, wywożąc jak najdalej z Eregionu, gdzie Sauron gotów byłby ich szukać. Wówczas to dostała od Kelebrimbora Nenyę, Biały Pierścień, by wzmocnić dzięki niemu i umaić Lorinand. Wszelako Pierścień ten miał na Galadnelę wpływ wielki, trudny do przewidzenia, rozbudził w niej bowiem utajoną tęsknotę za Morzem oraz pragnienie powrotu na Zachód, tak że zbladła jej radość pobytu w Śródziemiu56. Kelebrimbor posłuchał rady Galadrieli, by odesłać Pierścień Powietrza i Pierścień Ognia z Eregionu. Powierzył oba Gilgaladowi z Lindonu [Powiada się tutaj, że Gilgalad przekazał zaraz Narnyę, Czerwony Pierścień, Kirdanowi, Władcy Przystani, dalej jednak pojawia się na marginesie notatka, że Gilgalad zatrzymał ten Pierścień dla siebie aż do chwili, gdy wyruszał na wojnę Ostatniego Sojuszu].
      Gdy Sauron dowiedział się o wywołanym późną skruchą buncie Kelebrimbora, odrzucił przebranie. Pełen gniewu zebrał wielkie siły, z którymi w roku 1695 ruszył przez Kalenardhon (Rohan) na podbój Eriadoru. Gdy wieści o tym dotarły do Gilgalada, ten wysłał oddziały pod wodzą Elronda Półelfa, ten jednak miał długą drogę do przebycia, Sauron zaś skręcił na północ i zaatakował Eregion. Zwiadowcy oraz czołówka wojsk Saurona znajdowali się już blisko, gdy Keleborn przeprowadził atak i odrzucił wroga, ale chociaż zdołał połączyć się z oddziałami Elronda, to jednak nie mogli już wrócić do Eregionu, siły Saurona bowiem były znacznie liczniejsze, dość potężne, by oblegać Eregion, a jednocześnie powstrzymywać odsiecz. W końcu napastnicy wdarli się do Eregionu, niszcząc doszczętnie i przechwytując główny cel ataku Saurona, Siedzibę Mirdain, wraz z mistrzami kowalskimi i skarbami. Zdesperowany Kelebrimbor sam zastąpił Sauronowi drogę na stopniach przed wielkimi drzwiami Mirdain, został jednak obezwładniony i pojmany, a dom splądrowano. Potem Sauron zabrał Dziewięć Pierścieni a także inne, pomniejsze dzieła bractwa, jednak Siedmiu i Trzech nie znalazł. Dopiero wziąwszy Kelebrimbora na męki, usłyszał, gdzie ukryto Siedem. Kelebrimbor wyjawił ów sekret, nie cenił bowiem Siedmiu ni Dziewięciu tak wysoko jak Trzy. Te pierwsze wykute zostały z pomocą Saurona, Trzy zaś były samodzielnym dziełem Kelebrimbora, który odmiennymi mocami przy ich tworzeniu się posługiwał i inne cele mu przyświecały [Nie zostało tu jasno powiedziane, że Sauron posiadł wówczas Siedem Pierścieni, chociaż zdaje się to jasno wynikać z opowieści. W Dodatku A do Władcy Pierścieni widnieje wzmianka, iż krasnoludy z Plemienia Durina wierzyły, że Durin III, Król Khazadumu, miał otrzymać swój pierścień bezpośrednio od kowali elfów, a nie od Saurona, w tym tekście wszakże nie ma żadnej wzmianki, jakim sposobem Siedem dostało się w ręce krasnoludów]. O Trzech Pierścieniach Sauron nie dowiedział się od Kelebrimbora niczego, tak więc kazał go zgładzić. Domyślił się jednak prawdy i słusznie podejrzewał, że skoro powierzone zostały one straży elfów, to musiały trafić do Galadrieli i Gilgalada.
      W dzikim gniewie Sauron rzucił się ponownie w wir bitwy, nacierając na siły Elronda. Na czele swych oddziałów  kazał ponieść przeszyte strzałami Orków i nadziane na pal ciało Kelebrimbora. Wprawdzie Elrond zebrał niedobitki elfów z Eregionu, to jednak nie mógł stawić czoło hordom Saurona i zostałby przez nie pobity, gdyby nie atak wyprowadzony na tyły wroga przez oddziały krasnoludów wysłane przez Durina z Khazadumu. Razem z nimi nadciągnęły pod przewodnictwem Amrotha elfy z Lorinandu. Elrond uszedł tym sposobem cało z opresji, został jednak zepchnięty na północ, skutkiem czego założył wówczas [Według Kroniki Królestw Zachodnich w roku 1697] schronienia i warownię w Imladris (Rivendell). Sauron zaniechał pościgu za Elrondem. Zwrócił się natomiast przeciwko krasnoludom oraz elfom z Lorinandu, których oddziały odparł; wszelako nie zdołał pokonać zatrzaśniętych w porę Bram Morii. Zawsze już odtąd darzył Khazadum nienawiścią i przykazywał Orkom nękać krasnoludy przy każdej okazji.
      Póki co jednak skupił się na podboju Eriadoru, tymczasowo wstrzymując się z wszelkimi napaściami na Lorinand. Kiedy jednak pustoszył krainę, zabijając lub wypędzając pozostałe jeszcze nieliczne grupki ludzi, jak też polując na ocalałe elfy, wielu umykało mu wszakże i wzmacniało siły Elronda na północy. Ostatecznie za najważniejsze zadanie uznał zdobycie Lindonu, gdzie miał nadzieję przechwycić jeden albo i więcej z Trzech Pierścieni. Tak zatem zwoławszy swe rozproszone siły, pomaszerował na zachód, ku krainie Gilgalada, paląc i łupiąc po drodze. Musiał wszakże zostawić część armii, by powstrzymywała Elronda przed zbrojnymi wycieczkami na tyły jego wojsk.
      Numenoryjczycy od wielu już lat wprowadzali swe statki do Szarej Przystani, gdzie byli miłymi gośćmi. Gdy tylko Gilgalad zaczął obawiać się ataku Saurona na Eriador, wysłał słowo do Numenoru. Mieszkańcy wyspy zaczęli gromadzić na wybrzeżu Lindonu wszystko, czego trzeba na wojnę. Potem Król Tar-Minastir wysłał wielką flotę, spóźniła się ona wszakże i nie dotarła do Śródziemia, aż nadszedł rok 1700. Do tego czasu Sauron opanował w pełni Eriador (prócz obleganego Imladris) i dotarł do rzeki Lhun, skąd wezwał posiłki. Te nadciągały z południowego wschodu i były już w Enedwaith u Przeprawy w Tharbadzie, słabo zresztą bronionej. Gilgalad i Numenoryjczycy bronili się rozpaczliwie na linii rzeki Lhun, by nie dopuścić wroga do Szarej Przystani. W ostatniej zaiste chwili nadciągnęła ogromna rzesza zbrojnych Tar-Minastira. Oddziały Saurona zostały pobite, zdziesiątkowane i odparte. Numenoryjski admirał Kiryatur wysłał część statków bardziej na południe.
      Po wielkiej rzezi u Brodu Sarn (przeprawa przez Branduinę) Sauron został przepędzony na południowy wschód i chociaż wzmocnił swe siły w Tharbadzie, to jednak zaskoczyła go obecność wojsk numenoryjskich na tyłach. Wysłane przez Kiryatura jednostki wyładowały bowiem spore siły u ujścia rzeki Gwathlo (Szara Woda), gdzie był niewielki, numenoryjski port [chodzi o założoną przez Tar-Aldariona przystań Vinyalonde, później zwaną Lond Daer, por. Dodatek D do niniejszej książki]. W Bitwie nad Gwathlo został pobity i sam ledwie uciekł z mocno przerzedzonymi oddziałami, które zostały doszczętnie pokonane na wschód od Kalenardhonu. Z garstką ledwie straży przybocznej umknął następnie w okolice zwane później Dagorlad (Pole Bitwy), skąd załamany i poniżony wrócił do Mordom, gdzie poprzysiągł zemścić się na Numenorze. Oblegająca Imladris armia znalazła się w kleszczach między siłami Elronda i Gilgalada i uległa zagładzie. Eriador został wyzwolony, kraina była wszakże w znacznym stopniu zniszczona.
      W tymże czasie po raz pierwszy zebrała się Rada57, która ustaliła, że wschodnia warownia elfów powinna mieścić się raczej w Imladris niż w Eregionie. Wtedy też Gilgalad oddał Vilyę, Błękitny Pierścień, Elrondowi i ustanowił go swoim namiestnikiem w Eriadorze. Sam zatrzymał wszakże Czerwony Pierścień aż do czasu, gdy wyruszyć mu przyszło z Lindonu w dniach Ostatniego Sojuszu. Dopiero wówczas przekazał go Kirdanowi58. Na wiele lat pokój zapanował za zachodzie Śródziemia. Mieszkańcy tej krainy mieli zatem dość czasu na leczenie ran. Numenoryjczycy zasmakowali jednak władzy i od tej pory [około roku 1800 według Kroniki Królestw Zachodnich] zaczęli zakładać osiedla na zachodnich wybrzeżach Śródziemia, dość urastając w siłę, by na długi okres powstrzymać parcie Mordoru na zachód. W ostatnim akapicie opowieść wraca do Galadrieli i powiada, że tęsknota za Morzem narosła w jej sercu tak bardzo (chociaż nie chciała porzucić swej powinności strzeżenia Śródziemia, jak długo Sauron nie zostanie całkowicie pokonany), że aż postanowiła porzucić Lorinand i zamieszkać na wybrzeżu. Powierzyła zatem Lorinand Amrothowi i raz jeszcze przeszła przez Morię, by w poszukiwaniu Keleborna przybyć wraz z Kelebrianą do Imladris. Tam (jak się zdaje) znalazła męża i osiedliła się wraz z nim w Imladris. Dopiero wówczas Keleborn po raz pierwszy ujrzał Kelebrianę i pokochał ją, chociaż nie zdradzał swego uczucia. Właśnie podczas pobytu Galadrieli w Imladris odbyło się zebranie Rady i zapadła wspomniana już decyzja. Wszelako jakiś czas później [data nieznana] Galadriela i Keleborn opuścili Imladris razem z Kelebrianą. Osiedli na rzadko zamieszkałych ziemiach pomiędzy ujściami Gwathlo a Ethir Anduin, a konkretnie w Belfalas, w miejscu zwanym później Dol Amroth. Odwiedzał ich tam czasem syn, Amroth, a Nandorskie Elfy z Lorinandu powiększały grono domowników. Dopiero wiele lat później, w Trzeciej Erze, gdy Amroth zginął i Lorinand znalazł się w niebezpieczeństwie, Galadriela wróciła do dawnej siedziby, a stało się to w roku 1981. Tak kończy się tekst O Galadrieli i Kelebornie.
      Można zauważyć, że brak we Władcy Pierścieni jakichkolwiek wskazówek, co do innych kolei losu Galadrieli i Keleborna, przywiódł komentatorów do zrozumiałego całkiem wniosku, iż oboje spędzili połowę Drugiej Ery i całą Trzecią Erę w Lothlorien. Nie tak wszakże było, chociaż ich historia zarysowana w tekście O Galadrieli i Kelebornie została mocno zmieniona w późniejszym okresie, o czym każdy się zaraz przekona.
      
Amroth i Nimrodel
      Wspomniałem wcześniej, że gdyby zamysł uczynienia Amrotha synem Galadrieli i Keleborna istniał już w czasie powstawania Władcy Pierścieni, nie pominięto by tak istotnego szczegółu. Jakkolwiek wszakże było, to wspomniana koncepcja musiała zostać później odrzucona. Jako następną zamieszczam powiastkę (napisaną w roku 1969 lub później) zatytułowaną: Fragment streszczonej pokrótce legendy o Amrocie i Nimrodel.
      Po tym, jak Amdir zginął w Bitwie na Równinie Dagorlad [w 3434 roku Drugiej Ery], Królem Lorien został syn jego, Amroth. Pokonanie Saurona przyniosło krainie wiele lat pokoju. Będąc wprawdzie potomkiem Sindarinów, Amroth żył zgodnie ze zwyczajami Elfów Leśnych i mieszkał w koronach wielkich drzew rosnących pomiędzy wyniosłymi, zielonymi wzgórzami, w okolicy nazwanej później Kerin Amroth. Czynił to z miłości do Nimrodel, którą kochał przez całe lata i nie poszukał sobie innej żony, gdy Nimrodel go odrzuciła. Ona wprawdzie również darzyła go wielką sympatią, był bowiem piękny, nawet jak na Eldara, dzielny ponadto i mądry, wszakże Nimrodel pochodziła z Elfów Leśnych i niechętnie patrzyła na przybycie Elfów z Zachodu, przynieśli oni bowiem ze sobą (jak powiadała) wojny i zniszczyli tym panujący z dawna pokój. Godziła się używać tylko języka Elfów Leśnych, nawet w czasie, gdy wyszedł on już z życia między mieszkańcami Lorien;59 mieszkała też samotnie nad wodospadami Nimrodel, której to rzece użyczyła swego imienia. Kiedy jednak krasnoludy opuściły Khazadum, a na ich miejsce nadciągnęli Orkowie, hańbą okrywając Morię, Nimrodel samotnie uciekła przerażona na południowe pustkowia [w roku 1981 Trzeciej Ery]. Amroth ruszył w trop, znajdując ją w końcu na skraju Fangornu, którego granice w owych dniach znajdowały się znacznie bliżej Lorien60. Nimrodel nie odważyła się wejść do lasu, drzewa bowiem, jak mówiła, groziły jej, a niektóre nawet zastępowały drogę. Amroth i Nimrodel rozmawiali tam długo, aż w końcu wyznali sobie wszystko i złożyli pewne obietnice.
      - Pozostanę wierna przyrzeczeniu - powiedziała Nimrodel - i pobierzemy się, kiedy zawiedziesz mnie do kraju, gdzie panuje pokój. 
      Amroth przysiągł, że opuści dla niej swój lud (chociaż chwila była po temu zupełnie niestosowna) i poszuka takiego zakątka.
      - Jednak w Śródziemiu nie ma spokojnego miejsca - stwierdził - i nigdy już nie będzie, a to za sprawą elfów. Musimy poszukać drogi przez Wielkie Morze na pradawny Zachód.
      Potem opowiedział jej o przystani na południu, gdzie wielu jego pobratymców osiedliło się dużo wcześniej.
      - Są już nieliczni, jako że większość pożeglowała na Zachód, jednak ci, co zostali, wciąż budują statki i oferują przewóz wszystkim elfom ściągającym do nich, zmęczonych Śródziemiem. Powiada się, że Valarowie w swej łaskawości pozwalają teraz przebyć Morze także i tym, którzy wzięli udział w Wielkiej Wędrówce, nawet jeśli przed wiekami nie przybili do wybrzeży Błogosławionego Kraju i nigdy go nie widzieli.
      Nie ma co rozwodzić się tutaj nad przebiegiem ich wędrówki do Gondoru. Działo się to w dniach Króla Earnila II, przedostatniego Króla Południowego Królestwa i zamęt panował na jego ziemiach [Earnil II rządził Gondorem w latach 1945-2043]. Gdzie indziej opowiedziane zostało [chociaż te zapiski się nie zachowały], że Amroth i Nimrodel zostali rozdzieleni. Potem Amroth, długo i na próżno szukając ukochanej, zawędrował w końcu do przystani elfów, gdzie pozostała ich już ledwie garstka, mniej niż mieściło się na pokładzie statku, przy czym mieli tylko jedną pełnomorską jednostkę do dyspozycji. Tak i przygotowywali się do odpłynięcia na zawsze ze Śródziemia. Ciepło przyjęli Amrotha, uradowani, że wzmocni on skromną załogę, nie chcieli jednak czekać na Nimrodel, nie wierząc w jej przybycie.
      - Gdyby wędrowała ku nam przez zamieszkałą część Gondoru - powiedzieli - nikt by jej nie napastował i mogłaby liczyć na pomoc, ludzie z Gondoru bowiem to dobre istoty, rządzą nimi potomkowie dawnych przyjaciół elfów, wciąż władający na swój sposób naszą mową. Góry jednak pełne są wrogich ludzi i złych stworów. Zbliżała się jesień, a wraz z nią silne wichury, niebezpieczne nawet dla statków elfów, przynajmniej jak długo żeglowały jeszcze blisko Śródziemia. Rozpacz Amrotha była wszakże tak wielka, że mimo wszystko odłożyli jeszcze wyprawę na wiele tygodni. Mieszkali w tym czasie na statku, ich domy bowiem na wybrzeżu stały już puste i ogołocone z wszelkich dóbr. Pewnej jesiennej nocy nadeszła wielka burza, jedna z najgwałtowniejszych, o jakiej wspomniano w annałach Gondoru. Nadciągnęła z zimnego Pustkowia Północnego i z wielkim hukiem przetoczyła się przez Eriador, docierając do Gondoru, gdzie uczyniła wiele spustoszeń. Białe Góry nijak nie chroniły przed wietrzną nawałnicą i wiele statków zepchniętych zostało do Zatoki Belfalas, gdzie potonęły. Lekką jednostkę elfów wiatr zerwał z cum, po czym poniósł przez rozszalałe żywioły ku wybrzeżom Umbaru. Nigdy więcej nie słyszano już o niej w Śródziemiu, jednak statki budowane przez elfy na ostatnią podróż nie tonęły, więc także ten musiał widać opuścić Kręgi Świata i dopłynąć w końcu do Eressei. Amroth jednak tam nie dotarł. Kiedy sztorm spadł na wybrzeża Gondoru, świt właśnie przedzierał się przez powłoki gnanych wiatrem chmur. Po przebudzenie Amroth dostrzegł, że statek oddalił się już znacznie od lądu. Krzyknął wówczas w rozpaczy: Nimrodel! i rzuciwszy się do wody, popłynął ku ledwie widocznej linii brzegu. Obdarzeni bystrym wzrokiem elfów marynarze długo śledzili jego walkę z falami, aż wschodzące słońce przebiło się przez chmury i jasne włosy Amrotha zalśniły w dali niczym złota iskra. Od tamtej pory nikt, ani elf, ani człowiek, nie ujrzał go już w Śródziemiu. Nie wiadomo też, co właściwie spotkało Nimrodel, chociaż powstało wiele legend tyczących jej losu.
      Tekst powyższy powstał w zasadzie na marginesie dysputy etymologicznej poświęconej nazwom niektórych rzek Śródziemia. W tym przypadku chodziło o Gilrain, rzekę płynącą przez Lebennin w Gondorze, wpadającą do Zatoki Belfalas na zachód od Ethir Anduin. Jeszcze jeden aspekt legendy o Nimrodel wyłania się zaś z roztrząsania znaczenia cząstki rain. Wywodzi się ona prawdopodobnie z rdzenia ran wędrować, błąkać się, iść niepewnym szlakiem (jak w wyrazie Mithrandir czy Rana, słowie będącym nazwą Księżyca).
      Nazwa ta nie wydaje się pasować do żadnej z rzek Gondoru, jednak pewne miana rzek mogą dotyczyć tylko części ich biegu (źródeł, dolnego biegu) lub nawiązywać do cech, które szczególnie rzuciły się w oczy ich odkrywcom. W tym wszakże wypadku ów fragment legendy o Amrocie i Nimrodel zawiera równocześnie wyjaśnienie. Podobnie jak inne rzeki w tej okolicy, Gilrain spływała wartkim nurtem z gór, docierając do krańca Ered Nimrais, miejsca oddzielającego ją od Kelos [por. mapka dołączona do trzeciego tomu Władcy Pierścieni, tam też wpływała w płytką i rozległą dolinę. U jej południowego skraju tworzyła niewielkie rozlewisko, po czym przedzierała się przez pasmo wzgórz i ponownie bystrym strumieniem wpadała do Serni. Gdy Nimrodel uciekła z Lorien, podobno zgubiła się w Białych Górach, gdzie szukała drogi do Morza, aż w końcu doszła (jakim szlakiem czy przełęczą, tego nie wiadomo) do rzeki, która przypominała jej strumień płynący przez Lorien. Podniosło to dziewczynę na duchu. Przysiadła na brzegu rozlewiska, patrząc w odbijające się w wodzie gwiazdy i słuchając grzmotu wodospadów w dolnym biegu rzeki. Potem zasnęła mocno ze zmęczenia. Spała tak długo, że do Belfalas dotarła dopiero po zniesieniu statku Amrotha na morze i po zaginięciu ukochanego pośród fal, gdy próbował wracać wpław na ląd. Ta legenda była szeroko znana w Dor-en-Ernil (Ziemi Księcia)61 i niewątpliwie nazwę tę nadano za sprawą owej historii.
      W dalszym ciągu rozprawa wyjaśnia pokrótce relację pomiędzy Amrothem, jako Królem Lorien, a panującymi tam Kelebornem i Galadrielą:
      Mieszkańcy Lorien byli już wówczas [tj. w czasie, gdy zaginął Amroth] tacy sami, jak pod koniec Trzeciej Ery. Pochodzili z Elfów Leśnych, ale rządzili nimi książęta z Sindarinów (tak jak w królestwie Thranduila w północnej części Mrocznej Puszczy, chociaż nie wiadomo, czy Thranduil i Amroth byli spokrewnieni)62. Znajdowało się wśród nich wielu Noldorów (używających języka sindarińskiego), którzy przybyli przez Morię po zniszczeniu Eregionu przez Saurona w roku 1697 Drugiej Ery. Wówczas to Elrond ruszył na zachód [sic! zapewne znaczy to po prostu, że nie przeszedł przez Góry Mgliste] i założył schronienie w Imladris. Keleborn jednak udał się najpierw do Lorien i umocnił krainę na wypadek, gdyby Sauron próbował przeprawić się przez Anduinę. Kiedy jednak Sauron wycofał się do Mordoru i skupił uwagę (jak podają) na podboju Wschodu, Keleborn dołączył do Galadrieli w Lindonie. Nadeszły potem dla Lorien długie lata pokoju i izolacji, które trwały pod rządami króla Amdira aż do Upadku Numenoru i raptownego powrotu Saurona do Śródziemia. Amdir odpowiedział na wezwanie Gilgalada i wraz z największym oddziałem, jaki tylko zdołał zebrać, przyłączył się do Ostatniego Sojuszu, zginął jednak w Bitwie na Równinie Dagorlad, a wraz z nim większość jego towarzyszy. Potem królem został syn jego, Amroth.
      Fragment ten odbiega znacznie od relacji pomieszczonej w tekście O Galadrieli i Kelebornie. Amroth nie jest tu ich synem, tylko Amdira, księcia wywodzącego się z Sindarinów. Wydaje się, że dawniejsza sieć powiązań Galadrieli i Keleborna z Eregionem i Lorien uległa daleko idącym modyfikacjom, nie da się jednak powiedzieć, ile by z niej pozostało w ukończonym tekście. Związki Keleborna z Lorien zostały teraz przedstawione jako znacznie wcześniejsze (według tekstu bowiem O Galadrieli i Kelebornie, nie zbłądził do Lorien przez całą Drugą Erę). Dowiadujemy się też nagle, że wielu Noldorów przeszło przez Morię do Lorien po zniszczeniu Eregionu. W uprzedniej relacji nie ma żadnej wzmianki na ten temat, a migracja beleriandzkich elfów do Lorien następuje w okresie pokoju przed wojną. Przytoczony powyżej fragment implikuje przypuszczenie, że właśnie Keleborn po Upadku Eregionu prowadził uchodźców do Lorien, podczas gdy Galadriela dołączyła do Gilgalada w Lindonie. W innym rękopisie wyłożone to zostało explicite, że oboje w tym samym czasie przeszli przez Morię, a za nimi podążyło wielu uchodzących Noldorów i zamieszkali na długie lata w Lorien. W późniejszych pismach brak zarówno potwierdzenia, jak i zaprzeczenia, by Galadriela (lub Keleborn) byli w jakiś sposób związani z Lorien przed rokiem 1697. Nigdzie też, poza tekstem O Galadrieli i Kelebornie nie ma żadnej wzmianki o buncie Kelebrimbora (gdzieś pomiędzy rokiem 1350 a 1400) przeciwko ich władztwu nad Eregionem ani też o przeniesieniu się w owym czasie Galadrieli do Lorien i objęciu rządów tamże. Nie wspomniano również o pozostaniu Keleborna w regionie. Późniejsze zapiski nie precyzują, gdzie Galadriela i Keleborn spędzili okres Drugiej Ery po pokonaniu Saurona w Eriadorze, w każdym razie nie mówi się już więcej o ich pobycie w Belfalas, trwającym całą erę. A oto ciąg dalszy rozprawy o Amrocie:
      Jednak w miarę, jak upływała Trzecia Era, Galadrielę zaczęły nawiedzać złe przeczucia i razem z Kelebornem wybrała się do Lorien, gdzie zostali na dłużej z Amrothem, szczególnie pilnie łowiąc wszystkie wieści i plotki o Cieniu narastającym w Mrocznej Puszczy i ponurej warowni Dol Guldur. Wszakże ich lud zadowolony był z rządów Amrotha, okazał się bowiem władcą dzielnym i mądrym. Dobrze się wszystkim wiodło w jego małym, ale pięknym królestwie. Tak zatem po odbyciu długich podróży wywiadowczych po Rhovanionie, od Gondoru i granic Mordoru po ziemie Thranduila na północy, Keleborn wraz z Galadrielą przeszli przez góry do Imladris i osiedli się tam na wiele lat, Elrond bowiem należał do ich rodziny, jako że na początku Trzeciej Ery [wedle Kroniki Królestw Zachodnich w roku 1909] poślubił Kelebrianę. Po klęsce w Morii [w roku 1980] i żałobie w Lorien, która to kraina została bez władcy (Amroth bowiem utonął w morzu w Zatoce Belfalas i nie zostawił następcy), Keleborn i Galadriela wrócili do Lorien, gdzie zostali z chęcią przyjęci. Panowali tam aż do kresu Trzeciej Ery, ale nie przyjęli tytułów Króla czy Królowej, mówiąc, że są tylko strażnikami tego małego, ale pięknego królestwa, najdalej na wschód wysuniętej placówki elfów. Gdzie indziej napotykamy jeszcze jedną wzmiankę o ich podróżach w tamtych latach:
      Do Lorien Keleborn i Galadriela wracali dwakroć, nim skończyła się Druga Era i zawiązał Ostatni Sojusz, w Trzeciej Erze zaś, kiedy znów urósł Cień Saurona, mieszkali tam przez długi czas. W swej mądrości Galadriela dojrzała strategiczne znaczenie Lorien jako warowni powstrzymującej Cień przed przekroczeniem Anduiny podczas nieuniknionej wojny, która poprzedzi zniszczenie Saurona (o ile uda się go pokonać). Aby jednak ten plan urzeczywistnić, trzeba było owej krainie władcy silniejszego i mądrzejszego, niż ci wywodzący się z Leśnych Elfów. Tak czy inaczej, dopiero po klęsce w Morii, kiedy to siły Saurona przekroczyły Anduinę (czego Galadriela żadnym sposobem nie mogła przewidzieć) i zagroziły Lorien w czasie bezkrólewia, Galadriela i Keleborn osiedli tam na stałe, przejmując rządy nad ludem gotowym już uciekać, kraj zostawiając na pastwę Orków. Nie przyjęli jednak tytułów Króla ni Królowej, tylko w roli strażników przeprowadzili Lorien nie tknięte przez Wojnę o Pierścień.
      W innej rozprawie etymologicznej z tego samego okresu znajdujemy wyjaśnienie, iż imię Amroth było przezwiskiem wywiedzionym z tego, iż król miał zwyczaj przemieszkiwać na wysoko pomieszczonych platformach nadrzewnych, zwanych talon lub flet, które Galadhrimowie budowali w Lothlorien (por. Wyprawa, księga druga, rozdział Lothlorien); słowo to znaczyło wspinającego się wysoko63. Wspomina się tutaj, że zwyczaju mieszkania w koronach drzew nie miały wszystkie Elfy Leśne, jednak przyjął się w Lorien jako przydatny w warunkach tej krainy, płaskiej i pozbawionej kamieni, prócz tych skał, które można było dobywać w górach na zachodzie i spławiać Srebrną Żyłą, co wszakże nie należało do łatwych zadań. Główne bogactwo stanowiły tu drzewa, pozostałości wielkiej puszczy z Dawnych Dni. Jednak nawet w Lorien nie każdy mieszkał wśród konarów, telain i flety zaś były z początku jedynie schronieniami przygotowanymi na wypadek ataku oraz punktami obserwacyjnymi (szczególnie te na wyższych drzewach), z których bystre oczy elfów przepatrywać mogły cały kraj oraz jego granice. Pod koniec bowiem pierwszego tysiąclecia Trzeciej Ery rozpoczął się dla Lorien czas czujności i bez wątpienia od chwili wzniesienia w Mrocznej Puszczy twierdzy Dol Guldur narastać musiał niepokój Amrotha.
      Na takim właśnie punkcie obserwacyjnym flet wykorzystywanym przez strażników północnego pogranicza, spędził noc Frodo. Domostwo Keleborna w Karas Galadhon miało takie samo pochodzenie. Jego najwyższa flet, której Drużyna Pierścienia nie widziała, stanowiła też punkt górujący nad całą krainą. Wcześniej najwyżej położonym był flet Amrotha, pomieszczony na szczycie usypanego wysiłkiem wielu rąk, okazałego kopca czy wzgórza Kerin Amroth. Platformę tę wykonano głównie z myślą o możliwości obserwacji Dol Gulduru po drugiej stronie Anduiny. Dopiero później przebudowano owe telain na stałe siedziby i jedynie w Karas Galadhon występowały w większej liczbie. Jednak Karas Galadhon było fortecą, więc tylko nieliczni Galadhrimowie mieszkali w jej murach. Z początku przebywanie w nadrzewnych domostwach niewątpliwie uważano za coś niezwykłego. Zapewne też Amroth był pierwszym, który się na to poważył. I tak właśnie, sugerując się jego zwyczajem przemieszkiwania w koronie drzewa, urobiono mu zapewne imię. Jako jedyne przetrwało później w legendzie.
      Stwierdzenie zapewne Amroth był pierwszym, który się na to poważył opatrzone jest przypisem:
      Jeśli nie brać pod uwagę Nimrodel, wszakże inne motywy kierowały jej postępowaniem. Kochała wody i fale Nimrodel, od której to rzeki nie chciała nigdy na długo się oddalać. Przyszły wszakże gorsze czasy, a strumień płynął zbyt blisko północnej granicy i niewielu Galadhrimów mieszkało już nad nim. Może to właśnie Nimrodel natchnęła Amrotha ideą zamieszkania w wysoko wzniesionej flet64.
      Wracając do przytoczonej powyżej legendy o Amrocie i Nimrodel, nasuwa się pytanie: cóż to była za przystań na południu, w której Amroth oczekiwał Nimrodel i gdzie (jak jej powiedział) wielu jego pobratymców osiedliło się dużo wcześniej? Odpowiedź sugerują dwa fragmenty zawarte we Władcy Pierścieni. Jeden, to stwierdzenie Legolasa, który po odśpiewaniu pieśni o Amrocie i Nimrodel (Wyprawa, str. 460) wspomina o Zatoce Belfalas, skąd statki elfów odbiły od lądu. Drugi zaś dotyczy chwili, kiedy to Legolas spogląda na Księcia Imrahila z Dol Amrothu, poznaje człowieka, w którego żyłach płynęła krew elfów i rzecze mu: Dawno już potomkowie Nimrodel opuścili lasy Lorien, a jednak nie wszyscy, jak widać, pożeglowali z przystani Amroth na zachód, za wielką wodę. Książę Imrahil zaś odpowiada: Tak mówią stare legendy mojej ojczyzny (Powrót Króla, str. 187).
      Późniejsze, oderwane zapiski starają się nieco sprawę wyjaśnić. W rozprawie poświeconej zagadnieniom lingwistyki i stosunków politycznych w Śródziemiu (powstałej w roku 1969 lub później) znajdujemy drobną wzmiankę, że w dniach wczesnego osadnictwa w Numenorze, wybrzeża Zatoki Belfalas były w większości wciąż nie zamieszkane z wyjątkiem przystani i niewielkiej osady elfów na południe od zbiegu Morthondu i Ringlo (tj. zaraz na północ od Dol Amrothu).
      Wedle tradycji Dol Amrothu została ona założona przez żeglujących po morzu Sindarów z zachodnich przystani Beleriandu, którzy trzema małymi statkami uciekli przed potęgą Morgotha, gdy ten pokonał Eldarów i Atanich; później jednak rozbudowały ją Leśne Elfy, a te dotarły do morza wędrując wzdłuż Anduiny.
      Elfy Leśne (jak zostało tu zaznaczone) nigdy nie uwolniły się całkowicie od niepokoju i tęsknoty za Morzem, która od czasu do czasu kazała niektórym spośród nich opuszczać domostwa. Odnosząc wzmiankę o trzech małych statkach do opowieści przytoczonych w Silmarillionie, można przypuścić, że na pokładach znajdowali się uciekinierzy z Brithombaru lub Eglarestu (przystani w Falas na zachodnim wybrzeżu Beleriandu), którzy opuścili te miejsca po ich zniszczeniu w rok po Nirnaeth Arnoediad (Silmarillion, str. 238). Wszakże znaczy to, że podczas, gdy Kirdan i Gilgalad schronili się na Wyspie Balar, flotylla tych trzech statków popłynęła wzdłuż brzegów o wiele dalej na południe, docierając aż do Belfalas.
      Jednak inna, nie dokończona notka tycząca pochodzenia nazwy Belfalas, sugeruje inny zupełnie przebieg wydarzeń i przesuwa założenie przystani przez elfy na znacznie późniejsze czasy. Powiada się tam, że wprawdzie przedrostek Bel- na pewno wywodzi się z nazewnictwa prenumenoryjskiego, to pierwotne pochodzenie jego jest w gruncie rzeczy sindarińskie. Notka urywa się, nie dochodząc do dalszych wyjaśnień w kwestii prefiksu Bel-, wszakże podaje, iż powodem uznania źródłosłowu za sindariński jest fakt, że istniała w Gondorze osada Eldarów, niewielka wprawdzie, ale już samo w sobie było to coś niezwykłego i nader istotnego. Po zniszczeniu Thangorodrimu Elfy z Beleriandu popłynęły za Morze albo zostały w Lindonie, lubo też poszły przez Góry Błękitne na wschód do Eriadoru; wydaje się wszakże, że istniała jeszcze i taka grupa Sindarów, która na początku Drugiej Ery skierowała się na południe. Byli to nieliczni ocaleni z Doriathu, wciąż zapamiętali w niechęci do Noldorów. Przez czas jakiś popasali w Szarej Przystani. Tam nauczyli się szkutnictwa. Potem z biegiem lat zaczęli szukać miejsca, gdzie mogliby wieść własne życie, w końcu osiedlając się u ujścia Morthondu. Rybacy, którzy uciekli ze strachu przed Eldarami, zostawili tam prymitywną przystań65.
      Notatka powstała w grudniu 1972 roku lub później, jak i część ostatnich zapisków, które ojciec poświęcił Śródziemiu. Skupiają one uwagę na kwestii wpływu posiadania elfich przodków na kondycję człowieka. Objawiało się to brakiem zarostu u takich ludzi (co wyróżniało wszystkie elfy). W odniesieniu zaś do rodu książęcego z Dol Amrothu powiada się, że wedle legend, ród ten dziedziczył szczególnie wiele elfich przymiotów (co jest nawiązaniem do cytowanego już fragmentu opisującego spotkanie Legolasa i Imrahila w Powrocie Króla).
      Jak sugerują słowa Legolasa opowiadającego o Nimrodel, istniał z dawna w pobliżu Dol Amrothu port elfów i niewielka osada założone przez Leśne Elfy z Lorien. Wedle legendy przekazywanej w rodzie książęcym, jeden z praojców dających początek tej linii miał ożenić się z półelfką. Według jednej wersji była to sama Nimrodel (wysoce nieprawdopodobne), w innej jakaś towarzyszka Nimrodel, która zagubiła się w wysoko położonych dolinach. W to łatwiej już uwierzyć.
      Ten drugi wariant legendy pojawia się w bardziej szczegółowej formie w notatce dołączonej do nie opublikowanej genealogii dynastii Dol Amrothu, zaczynającej się od Angelimara, dwudziestego księcia, ojca Adrahila, ojca Imrahila, księcia Dol Amrothu podczas Wojny o Pierścień.
      Wedle tradycji rodu Angelimar był w prostej linii dwudziestym potomkiem Galadora, pierwszego władcy Dol Amrothu (w latach około 2004-2129 Trzeciej Ery). Wedle tego samego przekazu Galador był synem Imrazora Numenoryjczyka, który mieszkał w Belfalas, i kobiety elfów Mithrellas. Należała ona do kompanii Nimrodel i razem z wieloma innymi elfami uciekła na wybrzeże około roku 1980 Trzeciej Ery, kiedy zło ujawniło się w Morii. Nimrodel wraz ze swą świtą zabłądziła między lesistymi wzgórzami. Wszelako ta opowieść podaje, że Imrazor przygarnął Mithrellas i wziął ją za żonę. Kiedy jednak urodziła mu ona syna, Galadora, i córkę, Gilmith, wymknęła się pewnej nocy z domu i nikt jej więcej nie widział. Chociaż Mithrellas pochodziła z pomniejszego plemienia Elfów Leśnych (a nie z Elfów Wysokiego Rodu czy Elfów Szarych), to jednak zawsze utrzymywano, że przedstawiciele rodu władców Dol Amrothu godni byli miana szlachetnych, tak poprzez więzy krwi, jak i dzięki urodzie i zaletom umysłów.
      
Elessar
      Nie opublikowane prace ojca nie zawierają już prawie żadnych więcej informacji o Kelebornie i Galadrieli. Jedyny w zasadzie wyjątek stanowi czterostronicowy rękopis zatytułowany Elessar. Jest to wyraźnie dopiero szkic, wszakże czynione ołówkiem poprawki są bardzo nieliczne, nie ma też innych wersji. Oto tenże tekst, poddany tylko niewielkiej obróbce redakcyjnej:
      Był w Gondolinie pewien złotnik zwany Enerdhil, największy spośród rzemieślników Noldorów po śmierci Feanora. Enerdhil ukochał wszelką żywą zieleń, a największą radość sprawiał mu widok słońca przeświecającego przez listowie drzew. W przypływie natchnienia postanowił stworzyć klejnot pełen uwięzionego blasku słońca, zielony wszakże jak liście. I zrobił, co zamierzył. Nawet Noldorowie nie mogli wyjść z podziwu. Powiada się bowiem, że ci, którzy spojrzeli w kamień, dostrzegali rzeczy zniszczone lub spalone znowu całymi lub zupełnie nowymi. Dłonie trzymające klejnot nabywały mocy uzdrawiania dotykiem zranień. Enerdhil podarował kamień Idril, córce królewskiej, ona zaś nosiła go na piersi, w ten sposób ocalał z pożogi Gondolinu. Zanim wszakże Idril pożeglowała w podróż, powiedziała Earendilowi, swemu synowi: 
      - Zostawiam ci Elessara, wiele bowiem jest w Śródziemiu serc bolejących. Może je uleczysz. Nie wolno ci jednak przekazać daru nikomu innemu. 
      Rzeczywiście, wielu było w Przystani Sirionu cierpiących, a wśród nich ludzie, elfy i zwierzęta, które uciekły od grozy wydarzeń na Północy. Jak długo Earendil mieszkał między nimi, zdrowie i pomyślność panowały w krainie, a wszystka zieleń soczysta była i jasna. Kiedy jednak Earendil zaczął wypuszczać się w długie podróże po morzu, zawsze nosił Elessara na piersi, w każdej bowiem wyprawie przyświecała mu jedna nadzieja: że może odnajdzie jeszcze Idril. Pierwszą rzeczą zapamiętaną z dzieciństwa w Śródziemiu, kiedy matka śpiewała nad jego kołyską w czasach świetności Gondolinu, był właśnie zielony kamień na jej piersi. I stało się tak, że Elessar też powędrował, gdy Earendil nie wrócił więcej do Śródziemia. Całe wieki później pojawił się jeszcze jeden Elessar i różnie się o tym mówi, a prawdę mogliby rzec jedynie dawno nieżyjący już Mędrcy. Niektórzy bowiem twierdzą, że ów drugi klejnot to w istocie ten pierwszy. Powiadają, iż wrócił do Śródziemia dzięki łasce Valarów - Olorin (znany w Śródziemiu jako Mithrandir) przywiózł go ze sobą z Zachodu. Pewnego dnia Olorin odwiedził Galadrielę, która mieszkała wówczas pod drzewami Wielkiego Zielonego Lasu i długo ze sobą rozmawiali. Pani Noldorów ciążyć już bowiem zaczynały długie lata wygnania i stęskniła się za wieściami o swych pobratymcach żyjących w błogosławionej krainie jej narodzin, jednak nie chciała porzucić Śródziemia [to zdanie zostało poprawione, pierwotnie brzmiało: jednak nie było jej wolno porzucić Śródziemia]. Kiedy Olorin przekazał już Galadrieli wszelkie nowinki, westchnęła i powiedziała:
      - Boleść ogarnia mnie w tej krainie, bo liście tu opadają a kwiaty więdną. Serce me tęskni za stronami, gdzie drzewa i trawa są wiecznie zielone. Chciałabym widzieć takie właśnie rośliny za progiem mego domu.
      - Czy przyjmiesz zatem Elessara? - spytał Olorin.
      - Gdzież jest teraz klejnot Earendila? - spytała Galadriela. - Nie ma już Enerdhila, twórcy kamienia.
      - Kto wie? - odparł Olorin.
      - Niewątpliwie wraz z innymi odszedł za morze, jak niemal wszystko, co piękne - westchnęła Galadriela. - Czy musi zatem Śródziemie zwiędnąć i zniknąć na zawsze?
      - Taki los - stwierdził Olorin. - Jednak na krótki czas można by to jeszcze zmienić, gdyby Elessar wrócił do Śródziemia. Nie na długo, tylko do nadejścia Czasu Ludzi.
      - Gdyby... Ale jak tego dokonać? - spytała Galadriela. - Bez wątpienia Valarowie odsunęli się od nas i nie myślą już o Śródziemiu, które coraz głębszy Cień spowija.
      - To nie tak - powiedział Olorin. - Wciąż widzą wszystko dobrze i serca im nie skamieniały. Spójrz tylko, a przekonasz się, że mówię prawdę!
      I pokazał jej Elessara, a ona spojrzała z podziwem na klejnot.
- Przynoszę ci go od Yavanny. Wykorzystaj go, jak potrafisz, a na pewien czas twa kraina stanie się najpiękniejszym zakątkiem Śródziemia. Nie dostajesz jednak tego kamienia na własność. We właściwej chwili przekażesz go dalej. Zanim bowiem ogarnie cię znużenie i porzucisz Śródziemie, pojawi się ktoś, komu klejnot będzie pisany i kto otrzyma miano właśnie od tego kamienia: zwać go będą Elessarem66.
      
      Inna opowieść tak przedstawia sprawę:
      Dawno, dawno temu, zanim jeszcze Sauron omamił kowali z Eregionu, przybyła tam pewnego dnia Galadriela i powiedziała Kelebrimborowi, najważniejszemu spośród kowali:
      - Boleść ogarnia mnie w Śródziemiu, gdzie liście opadają i więdną me ukochane kwiaty, aż żal wypełnia mą krainę i żadna wiosna go nie koi.
      - A jakże inaczej czuć się mogą Eldarowie, skoro trwają uparcie w Śródziemiu? - odparł Kelebrimbor. - Czy zamierzasz zatem odpłynąć za Morze?
      - Nie. Angrod odszedł, Aegnor odszedł, nie ma już Felagunda. Ja jedna zostałam z dzieci Finarfina67, ale duma jeszcze we mnie nie wygasła. Cóż takiego uczynił złotowłosy ród Finarfina, bym miała błagać Valarów o wybaczenie czy też zadowolić się wyspą na morzu, skoro mą ojczyzną jest Błogosławiony Aman? Tutaj jestem potężniejsza.
      - Czego zatem pragniesz? - spytał Kelebrimbor.
      - Chciałabym, aby drzewa i trawa wkoło mnie nie umierały, by nie więdły w tej krainie, którą władam. Co stało się z dawną sztuką Eldarów?
      - A gdzie jest teraz kamień Earendila? - spytał Kelebrimbor. - Gdzież jest Enerdhil, który go stworzył?
      - Odeszli za Morze. A wraz z nimi niemal wszystko, co piękne. Czy musi zatem Śródziemie zwiędnąć i zniknąć na zawsze?
      - Obawiam się, że taki los mu już pisany - odparł Kelebrimbor. - Ale wiesz, że cię kocham (chociaż ty wybrałaś Keleborna od Drzew) i dla tej miłości uczynię, co potrafię, by moja sztuka osłodziła twój żal. - Nie powiedział wszakże Galadrieli, że sam też pochodzi z Gondolinu i że był przyjacielem Enerdhila, chociaż zawsze pozostawał w jego cieniu. Jednak gdyby nie maestria Enerdhila, imię Kelebrimbora już wówczas stałoby się głośne. Tak zatem pomyślał chwilę, po czym siadł do długiej niełatwej pracy, aż ukończył dla Galadrieli największe ze swych dzieł (jeśli nie liczyć Trzech Pierścieni). Powiada się, że jego kamień był bardziej subtelny i przejrzysty niż ten stworzony przez Enerdhila, miał wszakże mniejszą moc, pierwszy Elessar bowiem zawierał blask młodego słońca, a w czasie, gdy Kelebrimbor po wiekach tworzył klejnot, nigdzie już w Śródziemiu nie spotykało się takiego światła jak niegdyś. Wprawdzie ciśnięto już Morgotha w Pustkę i nijak nie mógł on wrócić do świata, to jednak jego odległy cień kładł się na wszystkim. Niemniej i tak promienny był Elessar Kelebrimbora. Kowal osadził kamień w wielkiej srebrnej broszy upodobnionej do wzlatującego orła68. Dzierżąc Elessara, Galadriela czyniła wszystko wkoło pięknym. Działo się tak, aż Cień padł na Puszczę. Potem jednak, kiedy Kelebrimbor przysłał Galadrieli Nenyę, najważniejszy z Trzech69, Elessar nie był już jej potrzebny. Oddała go więc córce Kelebrianie, którym to sposobem klejnot trafił w ręce Arweny, a dalej do Aragorna, który zwany był Elessarem.
      Na końcu zaś tekstu widnieje akapit:
      Elessar powstał w Gondolinie i zrobił go Kelebrimbor, potem zaś kamień przekazano Idril, a następnie Earendilowi i wraz z nim odszedł z tego świata. Wszakże Kelebrimbor zrobił później drugiego Elessara, a uczynił to w Eregionie na prośbę pani Galadrieli (którą kochał). Klejnot nie podlegał władzy Jedynego, powstał bowiem przed odrodzeniem się Saurona.
      Ta opowieść ma wiele wspólnego z tekstem O Galadrieli i Kelebornie. Powstała zapewne w tym samym czasie lub nieco wcześniej, Kelebrimbor jest tu bowiem znowu złotnikiem z Gondolinu, a nie potomkiem Feanora, a Galadriela niechętnie wypowiada się o opuszczeniu Śródziemia, chociaż późniejsze poprawki dodają kwestię zakazu, a w dalszej części mówi się o przepraszaniu Valarów.
      Postać Enerdhila nie ukazuje się nigdzie indziej, a ostatnie zdania tekstu sugerują, że jego miejsce jako twórcy Elessara w Gondolinie zająć miał Kelebrimbor. O miłości Kelebrimbora do Galadrieli też nie odnajdujemy żadnych więcej wzmianek. W tekście O Galadrieli i Kelebornie pojawia się sugestia, że przybył on do Eregionu razem z nimi, tutaj wszakże, tak jak i w Silmarillionie, czytamy, iż Galadriela spotkała Keleborna w Doriacie. Trudno więc pojąć sens słów Kelebrimbora, gdy mówi on: chociaż ty wybrałaś Keleborna od Drzew. Niejasna jest też uwaga o zamieszkaniu Galadrieli pod drzewami Wielkiego Zielonego Lasu. Można to uznać za swobodne użycie tej nazwy (nie powtórzone nigdzie indziej) również wobec lasów Lorien na drugim brzegu Anduiny; stwierdzenie zaś o tym, że Cień padł na Puszczę odnosi się niewątpliwie do wzrostu potęgi Saurona w twierdzy Dol Guldur, co w Dodatku A do Władcy Pierścieni określa się jako cień zalegający lasy [Powrót Króla, str. 459]. Może to sugerować, że w owym czasie władza Galadrieli rozciągała się i na południowe krańce Wielkiego Zielonego Lasu, co potwierdzałby cytat z tekstu O Galadrieli i Kelebornie, powiadający, że królestwo Lorinand (Lorien) miało obejmować lasy po obu stronach Wielkiej Rzeki, włącznie z okolicą, gdzie później wzniesiono Dol Guldur. Możliwe też, że tę samą koncepcję prezentuje notatka pomieszczona w Kronice Królestw Zachodnich, w części tyczącej Drugiej Ery (wedle pierwszego wydania): ...wielu Sindarów przeniosło się dalej na wschód, a niektórzy z nich założyli królestwa w odległych lasach. Najważniejszymi z takich władców był Thranduil, Król północnej części Wielkiego Zielonego Lasu, i Keleborn na południu puszczy. W wydaniu poprawionym usunięto wzmiankę o Kelebornie, miast tego osadzając go w Lindonie [Powrót Króla, str. 474-475].
      Na zakończenie można jeszcze zauważyć, że uzdrawiająca moc przypisana Elessarowi (podczas pobytu Earendila w Przystani Sirionu) została w Silmarillionie powiązana raczej z Silmarilem (str. 301).

DODATKI
       
DODATEK A
     ELFY LEŚNE I ICH MOWA
     
      Według informacji zawartych w Silmarillionie (str. 110), niektórzy z Nandorów Telerich, którzy odłączyli się od wędrówki Eldarów po wschodniej stronie Gór Mglistych, długie wieki przebywali w lasach Doliny Wielkiej Rzeki (podczas gdy inni mieli udać się w dół Anduiny aż do jej ujścia, jeszcze inni zaś przejść do Eriadoru. Z tych ostatnich wywodzą się Elfy Zielone z Ossiriandu).
      W późnej etymologicznej rozprawie tyczącej imion własnych, takich jak Galadriela, Keleborn i Lorien, Elfy Leśne z Mrocznej Puszczy zostały określone precyzyjnie jako potomkowie Telerich, którzy zostali w Dolinie Anduiny:
      Leśne Elfy (Tawarwaith) pochodziły od Telerich, przez co łączyło ich dalekie pokrewieństwo z Sindarami, chociaż dłużej pozostawały z nimi w separacji niż Teleri z Valinoru. Były potomkami tych Telerich, którzy podczas Wielkiej Wędrówki zlękli się Gór Mglistych i pozostali w Dolinie Anduiny, nigdy nie dochodząc ani do Beleriandu, ani do Morza. W ten sposób łączyło ich bliższe pokrewieństwo z Nandorami (zwanymi inaczej Elfami Zielonymi), którzy ostatecznie przeszli góry i dotarli w końcu do Beleriandu.
      Elfy Leśne skryły się w puszczy za Górami Mglistymi, tworząc niewielkie, żyjące w rozproszeniu plemiona, trudne do odróżnienia od Avarich, ale wciąż pamiętali, że pochodzą od Eldarów, członków Trzeciego Szczepu, i z radością witali tych Noldorów, a szczególnie Sindarów, którzy nie odpłynęli za Morze, tylko podążyli na wschód [na początku Drugiej Ery]. Pod ich to przewodnictwem stali się znów zorganizowaną społecznością i poszerzyli swą wiedzę. Thranduil, ojciec Legolasa, jednego z Dziewięciu Wędrowców, był Sindarem i tenże język używany był w jego domu, chociaż poddani nim nie władali.
      W Lorien, którego mieszkańcy wciąż w znacznej części pochodzili od Sindarów lub ocalałych z Eregionu Noldorów, język sindariński był w powszechnym użyciu. W jakim stopniu różnił się od dialektu stosowanego w Beleriandzie, tego oczywiście nie wiadomo (por. Wyprawa, str. 461, kiedy to Frodo dochodzi do wniosku, że mowa leśnego ludu choć podobna jest do tej, której używa się na Zachodzie, to wszakże tylko podobna). Zapewne różnice nie ograniczały się tylko do odmiennego sposobu akcentowania, jak to się obecnie mawia (czyli do wymowy samogłosek i intonacji), ale było to dość, by zwieść kogoś nie obeznanego, jak Frodo, z bardziej poprawnym sindarińskim. Oczywiście, mogły występować też regionalizmy i inne oboczności związane z wpływami dawnej mowy Elfów Leśnych. Kraina Lorien była dość długo odizolowana od świata.
      Niektóre imiona, jak Amroth czy Nimrodel, zachowane w nie zmienionej formie, nie dawały się w satysfakcjonujący sposób wywieść z sindarińskiego, chociaż pod względem formalnym pasowały do tego języka. Karas [Caras] zdaje się być dawnym słowem określającym fortecę otoczoną fosą, jednak w sindarińskim nie ma takiego wyrażenia. Lorien jest zapewne przetworzoną formą dawniejszej, zapomnianej już, nazwy [wcześniejszej jednak niż silvańska czy nandorska brzmiąca: Lorinand, por. przypis 8. do poprzedniego rozdziału].
      Te uwagi tyczące nazw w języku Elfów Leśnych współgrają z informacjami zawartymi w Dodatku D do Władcy Pierścieni, w przypisie do części zatytułowanej Elfy (tylko w wydaniu poprawionym, Powrót Króla, str. 511-512).
      Inna ogólna wzmianka tycząca Elfów Leśnych znajduje się w lingwistyczno-historycznej rozprawie pochodzącej z tego samego okresu, co dzieło dopiero co cytowane:
      Chociaż dialekty Leśnych Elfów, gdy znów po latach spotkał się ów lud z krewniakami, na tyle były już odległe od sindarińskiego, że stały się ledwo zrozumiałe, to ustalenie ich pokrewieństwa z językami Eldarów nie nastręczało wielu trudności. Wprawdzie porównywanie leśnych dialektów z ich własną mową nader pasjonowało uczonych, szczególnie noldorskiego pochodzenia, to jednak niewiele dziś wiadomo o mowie Elfów Leśnych. Nie wynaleźli oni żadnych sposobów zapisu, a ci, którzy przyjęli znaki graficzne od Sindarów, pisali jak mogli w sindarińskim. Pod koniec Trzeciej Ery języki Elfów Leśnych wyszły z użycia w obu tych regionach odgrywających istotną rolę w Wojnie o Pierścień, czyli w Lorien i królestwie Thranduila na północy Mrocznej Puszczy. Przetrwało po nich jedynie parę rzeczowników pospolitych oraz kilka nazw własnych zapisanych niegdyś w kronikach.
      
DODATEK B
     SINDARIŃSCY KSIĄŻĘTA ELFÓW LEŚNYCH
     
      W Dodatku B do Władcy Pierścieni, we wprowadzeniu do Kroniki Królestw Zachodnich (podrozdział Druga Era), widnieje wzmianka, że zanim wybudowano Barad-Dur, wielu Sindarów przeniosło się dalej na wschód, a niektórzy założyli królestwa w odległych lasach. Poddanymi ich były w większości Elfy Leśne. Jeden z takich władców to Thranduil, Król północnej części Wielkiego Zielonego Lasu.
      W późnych filologicznych pracach ojca znaleźć można nieco więcej na ten temat. I tak, według pewnej rozprawy, królestwo Thranduila sięgało lasów rosnących wzdłuż zachodnich brzegów Długiego Jeziora i wokoło Samotnej Góry i granice jego nie zmieniły się, aż do nadejścia wygnanych z Morii krasnoludów i pojawienia się Smoka. Zamieszkujący to królestwo lud elfów przywędrował z południa i był spokrewniony z sąsiadami z Lorien. Mieszkał jednak w Wielkim Zielonym Lesie na wschód od Anduiny. W Drugiej Erze król tego ludu, Orofer [ojciec Thranduila, ojca Legolasa] wycofał się na północ za Pola Gladden. Uczynił to, by uwolnić się od sąsiedztwa rosnących w siłę, agresywnych krasnoludów z Morii, która stała się największą siedzibą tego plemienia w całych dziejach. Miał za złe Kelebornowi i Galadrieli, że nie pytając nikogo o zdanie, osiedli w Lorien. Niemniej w owym czasie żadne niepokoje nie nawiedzały jeszcze terenów między Zielonym Lasem a Górami i aż do Wojny Ostatniego Sojuszu jego lud utrzymywał łączność z pobratymcami po drugiej stronie Rzeki. Mimo pragnienia Elfów Leśnych, by jak najmniej mieszać się w sprawy Noldorów, Sindarów, krasnoludów, ludzi czy Orków, Orofer potrafił przewidzieć, że pokój nie powróci, o ile nie pokona się Saurona. Tak zatem zebrał wielką armię (ponieważ wielu już miał wtedy poddanych) i przyłączył się do mniejszej armii Malgalada z Lorien i razem z nim poprowadził oddziały Elfów Leśnych do bitwy. Jego podwładni byli dzielni i wytrzymali, słabo jednak uzbrojeni w porównaniu z Eldarami z Zachodu, uznawali się też za lud niezależny i nie poddali się pod naczelne dowództwo Gilgalada. Tym samym ponieśli straty większe niż te nieuniknione w owej strasznej wojnie. Malgalad poległ wraz z ponad połową podkomendnych, kiedy to podczas wielkiej bitwy na równinie Dagorlad został odcięty od głównych sił i zagnany na Martwe Bagna. Orofer zginął w trakcie pierwszego ataku na Mordor. Na czele najdzielniejszych wojowników ruszył do walki, zanim jeszcze Gilgalad dał sygnał do szturmu. Jego syn, Thranduil, ocalał, ale gdy wojna dobiegła końca i zabito (jak się wówczas wydawało) Saurona, poprowadził z powrotem do domu ledwie trzecią część tej armii, która wymaszerowała na bój.
      Malgalad z Lorien nie pojawia się nigdzie indziej, a i tutaj nie mówi się o tym, że był ojcem Amrotha. Z drugiej jednak strony Amdir, ojciec Amrotha, miał zginąć na równinie Dagorlad (co zostało wspomniane już dwukrotnie w tej książce) i wydaje się, że można tym samym utożsamiać Malgalada z Amdirem. Nie potrafię jednak orzec, które z tych imion jest pierwotnym, a które później wprowadzonym. Tekst zaś prowadzi nas dalej:
      Nastał potem długi czas pokoju i Elfy Leśne znów stały się liczne, gnębił je wszakże lęk i niepokój, czuły bowiem, że Trzecia Era niesie liczne zmiany dla świata. Ludzi też było coraz więcej i rośli w siłę. Numenoryjscy Królowie Gondoru sięgali coraz dalej na północ, ku granicom Lorien i Zielonego Lasu. Wolni Ludzie z Północy (zwani tak przez elfy, jako że nie poddawali się oni władzy Dunedainów oraz w większości nie składali hołdu Sauronowi ni jego sługom) stopniowo przemieszczali się na południe: głównie na wschód od Zielonego Lasu, chociaż niektórzy osiedlili się również na skraju puszczy i na trawiastych równinach w Dolinie Anduiny. O wiele gorsze wieści dochodziły z dalekiego Wschodu, gdzie siali zamęt Dzicy Ludzie. Niegdysiejsze sługi i czciciele Saurona przestali odczuwać nad sobą bat tyrana, ale wciąż ciemność i zło zalegały w ich sercach. Szalały między nimi okrutne wojny, przez co niektóre plemiona wycofywały się na zachód, przy czym pełni nienawistnych myśli Dzicy Ludzie uznawali wszystkich mieszkańców Zachodu za swoich wrogów. Uważali, że trzeba ich zabić, a siedziby złupić. Wszakże Thranduila nękała troska jeszcze gorsza. Wciąż nie mógł zapomnieć potworności, jakie ujrzał w Mordorze i chociaż wiedział, że potęga ta została już złamana, a kraina opuszczona i królowie ludzi strzegą jej pilnie, to jednak strach nie odchodził i podszeptywał nieustannie, iż tymczasowym było to zwycięstwo i że zło jeszcze się odrodzi.
      W innym fragmencie, pochodzącym z tego samego okresu co poprzedni, mowa jest, iż po tysiącu lat Pierwszej Ery, gdy Cień znów padł na Wielki Zielony Las, rządzone przez Thranduila Leśne Elfy wycofały się przed Cieniem, gdy ten pełzł niezmiennie na północ, aż w końcu Thranduil ustanowił królestwo na północny wschód od puszczy i wydrążył tam obszerną, podziemną fortecę. Orofer był sindarińskiego pochodzenia i bez wątpienia jego syn wziął przykład z żyjącego niegdyś w Doriacie Króla Thingola, chociaż jego dzieło nie umywało się do Menegrothu. Nie miał dość biegłości ani bogactwa, ani też pomocy krasnoludów, w zestawieniu zaś z mieszkańcami Doriathu jego lud wydawał się nieokrzesany i prostacki. Orofer przybył między nich jedynie z garstką Sindarów, którzy szybko stopili się z miejscowym żywiołem, przyjmując język i imiona Elfów Leśnych. Uczynili to z rozmysłem, bowiem (tak jak inni, podobni wędrowcy, zapomnieni już lub tylko wzmiankowani w legendach) dotarli z Doriathu po jego zagładzie i nie chcieli opuszczać Śródziemia ani mieszać się z innymi Sindarami z Beleriandu, zdominowanymi przez noldorskich Wygnańców, których mieszkańcy Doriathu nie darzyli specjalnymi względami. Zaiste, nade wszystko pragnęli stać się leśnym ludem i powrócić, jak powiadali, do prostego życia elfów, bytowania zgodnego z rytmem przyrody, jak to było we zwyczaju, zanim jeszcze zaproszenie wystosowane przez Valarów zmąciło dawny porządek.
      Nigdzie (według mnie) nie zostało jednoznacznie wyjaśnione, jak ma się opisane tutaj przejęcie mowy poddanych przez sindarińskich władców Elfów Leśnych z Mrocznej Puszczy do wspomnianego wcześniej stwierdzenia, że pod koniec Trzeciej Ery język Elfów Leśnych wyszedł z użycia w królestwie Thranduila.
      
DODATEK C
     GRANICE LORIEN
     
      W Dodatku A do Władcy Pierścieni królestwo Gondoru miało u szczytu swej chwały za czasów Króla Hyarmendakila I (Trzecia Era 1015-1149) rozciągać się na północy do rzeki Kelebrant i do południowego skraju Mrocznej Puszczy [Powrót Króla, str. 418]. Mój ojciec kilkakrotnie wytykał ten błąd, za poprawną wersję uznając: do Srebrnego Pola. Zgodnie z jego późną pracą poświęconą wzajemnym związkom miedzy językami Śródziemia, Rzeka Kelebrant (Srebrna Żyła) płynęła w obrębie królestwa Lorien, faktyczną zaś granicę Gondoru na północy (na zachód od Anduiny) wytyczała Mętna Woda. Cała trawiasta równina pomiędzy Srebrną Żyłą a Mętną Wodą, na której południu rozciągały się niegdyś lasy Lorien, znana była w Lorien jako Parth Kelebrant (tj. pole lub pastwisko Srebrnej Żyły) i traktowano ją jako część tego królestwa, chociaż elfy nie zamieszkiwały tam, poza granicami lasu. W późniejszych latach Gondor spiął brzegi Mętnej Wody mostem (w górnym biegu) i często obsadzał swoimi wojownikami wąski skrawek ziemi między dolnym biegiem Mętnej Wody i Anduiną, czyniąc w ten sposób wschodni przyczółek obronny, jako że w wielkich zakolach Anduiny (tam, gdzie minąwszy bystrym nurtem Lorien, spływała na równinę, by w dalszym biegu znów przyspieszyć między urwiskami Emyn Muil) pełno było płycizn i rozległych ławic, dzięki którym co bardziej zdeterminowany i dobrze wyekwipowany nieprzyjaciel mógłby przeprawić się na tratwach lub pontonach, szczególnie przez dwa ku zachodowi wygięte zakola, znane jako Północna i Południowa Płycizna. Ten właśnie teren nazywano w Gondorze Parth Kelebrant i stąd właśnie użyto owej nazwy dla określenia dawnej północnej granicy królestwa. W czasie Wojny o Pierścień, kiedy to wszystkie kraje na północ od Gór Białych (prócz Anorien) aż do Mętnej Wody stały się częścią Królestwa Rohanu, nazwa Parth Kelebrant (Srebrne Pole) została wykorzystana tylko do opisania bitwy, w której Eorl Młody pokonał zagrażających Gondorowi napastników.
      W innym artykule mój ojciec zauważył, że chociaż wschodnią i zachodnią granicę Lorien wytyczała Anduina oraz góry (a nic nie powiada przy tym, by terytorium Lorien rozciągało się po drugiej stronie Anduiny), to jednak granice na północy i południu nie były jasno określone.
      Z dawien dawna Galadhrimowie uznawali się za władców lasów, które sięgały aż do wodospadów Srebrnej Żyły, gdzie przemywano rany Froda; na południe ich władza wykraczała daleko za Srebrną Żyłę, do rzadszych lasów mniej rosłych drzew. Tereny te przechodziły płynnie w Las Fangorn. Niemniej serce królestwa biło zawsze w zakątku pomiędzy Srebrną Żyłą a Anduina, gdzie stał Karaś Galadhon. Nie istniała żadna w widoczny sposób wytyczona granica między Lorien a Fangornem, jednak ani Entowie, ani Galadhrimowie nigdy nie przestępowali umownej linii. Według legendy sam Fangorn miał niegdyś spotkać się z królem Galadhrimów i powiedzieć: 
      - Ja wiem, co moje, ty znasz swoje; niech żadna ze stron nie niepokoi drugiej na jej terenie. Jeśli jednak jakiś elf zapragnie zażyć miłego spaceru po moich ziemiach, przyjmiemy go z ochotą. Jeśli zaś jakiś ent zawita w twoim kraju, niech nikt się jego nie lęka. - Musiały wszakże minąć długie lata, nim entowie czy elfy poważyli się postawić stopę na terenach sąsiada.
      
DODATEK D
     PORT W LOND DAER
     
      Jak podaje tekst O Galadrieli i Kelebornie, podczas wojny przeciwko Sauronowi w Eriadorze pod koniec siedemnastego wieku Drugiej Ery, numenoryjski admirał Kiryatur wysadził wojska na brzeg u ujścia Gwathlo (Szarej Wody), gdzie była niewielka numenoryjska przystań. Wszystko wskazuje na to, że wówczas to po raz pierwszy wspomniano o tym porcie, znacznie wyprzedzając późniejsze zapiski.
      Pełniejsza relacja znajduje się w filologicznej rozprawie dotyczącej nazw rzek (cytowanej już w związku z legendą o Arnrocie i Nimrodel). W tej pracy nazwę Gwathlo komentuje się następująco:
      Nazwa rzeki Gwathlo tłumaczona jest jako Szara Woda. Jednak w języku słndarińskim gwath oznacza cień, rozumiany jako półmrok powodowany przez chmury czy mgłę lub zalegający na dnie głębokiej doliny. To wszakże nie pasuje do fizycznego ukształtowania tamtych stron. Rozległe tereny, które Gwathl rozdzielała na krainy zwane przez Numenoryjczyków Minhiriath (Pomiędzy Rzekami, chodzi o Baranduinę i Gwathlo) oraz Enedwaith (Pustkowie Zachodnie70) były głównie równinami pozbawionymi wyższych wzniesień. W miejscu, gdzie łączyły się nurty Glanduiny i Mitheithel [Hoarwell] teren był niemal zupełnie płaski i wody płynęły leniwie, często tworząc moczary71. Kilkaset kilometrów poniżej Tharbadu spadek terenu stawał się większy, nurt Gwathlo wszakże nie przyspieszał i statki o mniejszej wyporności mogły docierać nią (pod żaglami lub dzięki wiosłom) aż do Tharbadu. Źródeł nazwy Gwathlo trzeba szukać w historii. W czasie Wojny o Pierścień krainy te wciąż porastał miejscami bujny las, szczególnie Minhiriath i południowo-wschodni Enedwaith, równiny jednak w większości były trawiaste. Od czasu Wielkiego Moru w roku 1636 Trzeciej Ery prawie nikt nie zamieszkiwał Minhiriathu, chociaż po lasach kryło się kilka plemion myśliwych.
      
Na wschodzie krainy Enedwaith osiedliły się niedobitki Dunlendingów, ich siedziby mieściły się u stóp Gór Mglistych. Bardzo liczny zaś, ale barbarzyński lud rybacki zajmował tereny u ujścia Gwathlo i Angrenu (Iseny). Wcześniej wszakże, w okresie pierwszych wypraw Numenoryjczyków, wszystko wyglądało zupełnie inaczej. Minhiriath i Enedwaith porośnięte były potężnymi puszczami, rzednącymi tylko w okolicy Wielkich Moczarów. Późniejsze zmiany wynikały przede wszystkim z działalności Tar-Aldariona, Króla-marynarza, który zawiązał przyjaźń i sojusz z Gilgaladem. Aldarion nade wszystko potrzebował drewna do budowy statków, pragnął bowiem uczynić z Numenoru potęgę morską, a postępujący wyrąb drzew na wyspie budził coraz większe niezadowolenie jego ojca. Puszcze, które wypatrzył podczas wypraw wzdłuż wybrzeża, wzbudziły jego zachwyt, tak i wybrał ujście rzeki Gwathlo na miejsce nowej przystani należącej wyłącznie do Numenoryjczyków (Gondor był dopiero pieśnią przyszłości). Rozpoczęto wielkie roboty, które kontynuowano po śmierci Aldariona. Posiadanie przyczółka w Eriadorze okazało się nader ważne podczas wojny z Sauronem (Druga Era 1693-1701), pierwotnie był to jednak port przeładunkowy tarcicy i stocznia. Tubylcy byli liczni i wojowniczo nastawieni. Jednak ów lud leśny żył w rozproszeniu i nie posiadał centralnych struktur władzy. Bał się Numenoryjczyków, ale nieprzyjazny stosunek objawił dopiero, gdy puszcza zaczęła się kurczyć. Rdzenni mieszkańcy tych okolic zaczęli atakować przybyszy i zastawiać na nich pułapki przy każdej okazji. Numenoryjczycy zaś uznali ich za nieprzyjaciół i rozpoczęli rabunkowy wyrąb, zapominając o zadrzewianiu pustych połaci i innych zasadach gospodarowania leśnym bogactwem. Z początku ścinali drzewa rosnące na obu brzegach Gwathlo, spławiając pnie do przystani (Lond Daer), potem jednak wycięli w puszczy drogi wiodące na północ i na południe od Gwathlo, a ocaleli tubylcy uciekli z krainy Minhiriath do mrocznych lasów porastających wielki Przylądek Eryn Yorn, na południe od ujścia rzeki Baranduiny, której nie śmieli przekroczyć (gdyby nawet było to możliwe), a to ze strachu przed elfami. Mieszkańcy Enedwaith umknęli w góry na wschodzie, tam gdzie później rozciągał się Dunland. Nie przeprawili się przez Isenę ani nie osiedlili na wielkim cyplu między Iseną a Lefnui, tworzącym północne ramię Zatoki Belfalas [Ras Morthil lub Andrast: por. przypis 6. do rozdziału Aldarion i Erendis], a to za sprawą ludu Pukelów... [Więcej na ten temat w rozdziale Istari, w trzecim tomie Niedokończonych opowieści] Numenoryjczycy poczynili straszliwe spustoszenia. Przez długie lata pozyskiwali w tych krainach drewno nie tylko dla Lond Daer i innych stoczni, ale także na potrzeby samego Numenoru. Niezliczone statki z tarcicą odpłynęły na wyspę. Tempo usuwania lasu z olbrzymich połaci gruntu zwiększyło się jeszcze podczas wojny w Eriadorze, wygnani bowiem ze swych terenów tubylcy przywitali Saurona jako sojusznika w walce z ludźmi zza Morza. Sauron świetnie wiedział, jak ważna jest dla jego przeciwników Wielka Przystań oraz jej stocznie, więc wykorzystywał rozeźlonych tubylców jako szpiegów i przewodników dla oddziałów czyniących zbrojne wypady. Nie miał dość sił, by otwarcie napaść na umocnienia przystani czy forty nad brzegami rzeki Gwathlo, ale i te nękające najazdy czyniły wielkie szkody na skraju puszczy, podpalano bowiem wówczas las i ogromne składy drewna zgromadzonego przez Numenoryjczyków.
      Kiedy Sauron został w końcu pokonany i wygnany na wschód, większość puszczy już zniknęła. Na obu brzegach Gwathlo rozciągały się pozbawione drzew i zgoła pustynne ugory. Inaczej to wyglądało, gdy nadawali jej nazwę pierwsi, dzielni odkrywcy z załogi statku Tar-Aldariona, którzy małymi łódkami wybrali się w górę rzeki. Ledwie minęli tereny leżące w bezpośredniej bliskości morza, gdzie widać było wpływ słonej bryzy i sztormowych wichrów, puszcza przysunęła się do koryta rzeki, a pnie wielkich drzew rzucały długie cienie na wodę. Łodzie przemykały cicho pod rozłożystymi koronami w głąb nie znanej krainy. Dlatego właśnie z początku nazwali tę wodę Rzeką Cienia, Gwathir, Gwathir. Dalszy bieg zbadali dopiero później, docierając na północ aż do linii wielkich mokradeł, chociaż wciąż jeszcze nie mieli dość ludzi i sporo czasu musiało minąć, nim rozpoczęli intensywne prace przy odwadnianiu, przygotowując teren pod wielki port w miejscu, gdzie za czasów Dwóch Królestw znajdował się Tharbad. Mokradła określali wówczas sindarińskim słowem log, wcześniej loga [od log-, co znaczy mokry, przesiąknięty, podmokły]; z początku myśleli, że z olbrzymich bagnisk wypływa leśna rzeka, nie wiedzieli nic o Mitheithel spływającej z gór na północy, łączącej się z nurtami Bruineny [Grzmiącej Wody] oraz Glanduiny i dalej rozlewającej się po równinie. W ten sposób nazwa Gwathir zmieniona została na Gwathlo, cienista rzeka z moczarów.
      Gwathlo było jedną z nielicznych nazw geograficznych, które znali nie tylko marynarze Numenoru i zostały przełożone na aduinacki. Tak powstała nazwa Agathurush.
      Do historii Lond Daeru i Tharbadu rozprawa powraca raz jeszcze przy okazji nazwy Glandum:
      Glanduin znaczy granica-rzeka. Nazwę tę rzeka otrzymała jako pierwszą (w Drugiej Erze), jako że jej koryto wyznaczało południową granicę Eregionu, za którą przemieszkiwali Prenumenoryjczycy i ludy ogólnie nieprzyjazne, jak antenaci Dunlendingów. Dalej (połączona z Gwathlo i Mitheithel) wytyczała południowe granice Północnego Królestwa. Krainę po drugiej stronie, między Gwathlo a Iseną (Sir Angren), zwano Enedwaith (Pustkowie Zachodnie). Nie należała ona do żadnego królestwa, a ludzie pochodzenia numenoryjskiego nie osiedlali się tam na stałe. Biegł jednak tamtędy Stary Gościniec Południowy, główna droga łącząca oba królestwa (nie licząc szlaku morskiego), wiodąca z Tharbadu do Brodu na Isenie (Ethraid Engrin). Przed upadkiem Północnego Królestwa i klęskami, które przetoczyły się przez Gondor, a dokładnie do nadejścia Wielkiego Moru w Trzeciej Erze (1636 roku), oba królestwa wykazywały zainteresowanie tymi terenami, więc wspólnym wysiłkiem wzniosły i utrzymywały Most Tharbadu oraz długie groble wiodące doń po obu stronach Gwathlo i Mitheithel przez moczary na równinach krain Minhiriath i Enedwaith72. 
      Aż do siedemnastego wieku Trzeciej Ery utrzymywano tam spory garnizon składający się z żołnierzy, marynarzy i budowniczych okrętów. Potem jednak cała okolica podupadła i na długo przed czasem akcji Władcy Pierścieni znów zamieniła się w bezludne bagniska. Kiedy Boromir wybierał się w wielką podróż z Gondoru do Rivendell (a wymagało to ogromnej odwagi i męstwa, o czym książka wspomina dość marginalnie) Stary Północny Gościniec był już tylko wspomnieniem, a z grobli zostały jedynie szczątki. Drogą tą jakiś śmiałek mógłby wprawdzie (z wielkim dla siebie ryzykiem) zbliżyć się do Tharbadu, by ujrzeć wietrzejące stosy gruzów i stanąć przed ruinami mostu, po których od biedy przeprawiłby się na drugi brzeg szerokiej rzeki, w tym miejscu bowiem szczęśliwie była płytka i płynęła leniwie.
      Jeśli pamiętano gdziekolwiek nazwę Glanduiny, to jedynie w Rivendell, a i wówczas odnoszono ją tylko do górnego, bystrego biegu rzeki, która dalej spływała na równinę i nikneła wśród moczarów. Jedynymi mieszkańcami tych obfitujących w grzęzawiska, wodne oczka i wysepki terenów były nieprzebrane stada łabędzi oraz wiele innych ptaków wodnych. Jeśli rzeka miała tam jakąś nazwę, to tylko w języku Dunlendingów. W Powrocie Króla73 
zwana jest Łabędzią Wodą (bez rzeki w nazwie) spływającą do Nin-in-Eilph, Wodnej Krainy Łabędzi74.
      Mój ojciec miał poprawić mapę dołączoną do Władcy Pierścieni, dodając nazwę Glanduina dla oznaczenia górnego biegu rzeki i zaznaczyć na niej moczary jako Nm-in-Eilph (lub Łabędzia Woda). Wszelako jego intencje zostały opacznie zrozumiane, na mapie bowiem Pauline Baynes dolny bieg rzeki oznaczony został jako Rz. Łabędzia Woda, na mapie zaś w książce nazwy przypisano niewłaściwej rzece.
      Można odnotować, że Tharbad został w Wyprawie określony jako ruiny miasta (str. 374), a Boromir stwierdził w Lothlorien, że u brodu Szarej Wody w Tharbadzie stracił konia (tamże, str. 504). W Kronice Królestw Zachodnich zniszczenie i opuszczenie Tharbadu datowane jest na rok 2912 Trzeciej Ery, kiedy to wielkie powodzie pustoszyły Enedwaith i Minhiriath.
      Widać z tych tekstów, że pomysł umiejscowienia numenoryjskiej przystani u ujścia Gwathlo został znacznie rozwinięty od czasu powstania relacji O Galadrieli i Kelebornie, na miejscu bowiem niewielkiej numenoryjskiej przystani mamy już Lond Daer, Wielką Przystań. Cały czas chodzi oczywiście o Vinyalonde, Nową Przystań opisaną w legendzie Aldarion i Erendis, chociaż ta akurat nazwa nie pojawia się nigdzie w cytowanych powyżej materiałach.
      We wspomnianej legendzie czytamy, że prace, które Aldarion wznowił w Vinyalonde otrzymawszy już Berło, nie zostały nigdy ukończone. Oznacza to zapewne tyle tylko, że nie on finalizował dzieło, późniejsze bowiem losy Lond Daer pozwalają przypuszczać, iż przystań w końcu odbudowano i stosownie zabezpieczono przed wściekłością morza. I rzeczywiście, legenda podaje trochę dalej, iż Aldarion położył podwaliny pod późniejsze dokonania Tar-Minastira podczas pierwszej wojny z Sauronem. Gdyby nie dalekowzroczne dzieło Aldariona, flota Numenoru nigdy nie dotarłaby we właściwym czasie na miejsce.
      Wspomniane powyżej twierdzenie, jakoby port nazywał się Lond Daer Enedh Wielka Środkowa Przystań, jako że leżał pomiędzy Lindonem na Północy i Pelagrirem nad Anduiną, musi odnosić się do czasu o wiele późniejszego niż numenoryjska interwencja podczas wojny z Sauronem, według bowiem Kroniki Królestw Zachodnich dopiero w roku 2350 rozpoczęła się budowa Pelargiru, który staje się głównym portem Wiernych Numenoryjczyków (Powrót Króla, str. 477).
      
DODATEK E
     IMIONA KELEBORNA I GALADRIELI
     
      W artykule poświęconym zwyczajowemu nazewnictwu stosowanemu przez Eldarów z Valinoru mowa jest, iż elfy te miały po dwa imiona (essf), z których pierwsze nadawał ojciec zaraz po narodzinach i było to imię podobne brzmieniem lub znaczeniem do imienia ojca (lub nawet było to dokładnie imię ojca), potem zaś, gdy dziecko już wyrosło, dołączono do jego miana jakiś wyróżniający je stosowny przedrostek. Natomiast drugie imię nadawano później (czasem wiele lat po urodzeniu, a czasem od razu) i czyniła to matka. Imiona wybrane przez rodzicielki miały wielkie znaczenie, kobiety Eldarów bowiem w okresie macierzyństwa miały dar jasnowidzenia i trafnie przewidywały charaktery oraz zdolności swoich dzieci. Dodatkowo każdy Eldar mógł jeszcze zdobyć epesse (przydomek), niekoniecznie nadawany przez bliskich krewnych, zwykle stanowiący wyraz podziwu czy szacunku okazywanego jego osobie. Epesse mógł stać się powszechnie stosowanym imieniem używanym również w pieśniach czy legendach (jak stało się to, na przykład, z Ereinionem, znanym niemal jedynie pod swym epesse Gilgalada).
      W tenże sposób imię Alatariel, które według późnej wersji opowieści o jej więzach pokrewieństwa Keleborn nadał Galadrieli w Amanie, było w istocie rzeczy epesse (etymologię tego imienia wyjaśnia dodatek do Silmarilliona, hasło kal-) obranym przez nią w Śródziemiu, ale w formie sindarińskiej, czyli Galadriela, miast nadanego przez ojca imienia Artanis i matczynego Nerwen.
      Dopiero w późniejszej wersji opowieści Keleborn pojawia się nie pod swym imieniem sindarińskim, tylko pod mianem wywodzącym się z języka Elfów Wysokiego Rodu: Teleporn. Uznaje się, że jest to forma wzięta z języka Telerich. Dawny rdzeń słowa elfów oznaczającego srebro brzmiał kyelep-, zmieniając się w keleb w sindarińskim, telep-i telpe w języku Telerich i tyelep-, tyelpe w quenejskim. Jednak w quenejskim upowszechniła się pod wpływem języka Telerich forma telpe, Teleri bowiem przedkładali srebro nad złoto i umiejętności ich wykorzystujących srebro rzemieślników ceniono wysoko nawet wśród Noldorów. W ten sposób Telperion stało się formą bardziej popularną niż Tyelperion - imię Białego Drzewa w Valinorze (Alatariel też było słowem pochodzącym z języka Telerich, jego quenejska forma brzmiała Altariel).
      Imię Keleborna miało z początku znaczyć Srebrne Drzewo i było także imieniem Drzewa w Tol Eressei (Silmarillion, str. 66). Bliscy krewni Keleborna nosili drzewne imiona: Galadhon, jego ojciec; brat Galathil; bratanica Nimloth, zwąca się tak samo jak Białe Drzewo Numenoru. W ostatnich pracach filologicznych ojca znaczenie Srebrnego Drzewa zostało wszakże odrzucone, a drugi składnik imienia Keleborn został wywiedziony z pradawnej formy przymiotnikowej orna wznoszący się, wysoki, a nie z pokrewnego rzeczownika orne, drzewo (Orne było pierwotnie stosowane wobec drzew szczególnie prostych i smukłych jak brzozy, podczas gdy bardziej przysadziste, o rozłożystych koronach, jak dęby czy buki, zwano w dawnym języku galada wielki wzrost, wszakże to rozróżnienie nie zawsze obecne było w quenejskim i zniknęła w sindarińskim, który wszystkie drzewa określał jako galadh, przy czym orn wyszło z powszechnego użycia i przetrwało jedynie w wierszach i pieśniach, oraz w licznych imionach i nazwach drzew). Wysoki wzrost Keleborna został odnotowany w Dodatku poświęconym numenoryjskim miarom długości (w trzecim tomie Niedokończonych opowieści).
      O zdarzającym się pomyłkowym kojarzeniu imienia Galadrieli ze słowem galadh, ojciec pisał:
      Gdy Keleborn i Galadriela zostali władcami elfów w Lorien (w większości Elfów Leśnych określających siebie Galadhrimami) imię Galadrieli zaczęto kojarzyć z drzewami, szczególnie że miano jej męża też zawierało w sobie drzewne słowo; tak i poza granicami Lorien, wśród ludów nie pamiętających już dawnych dni ani historii Galadrieli, imię jej często zmieniano na Galadhriela, jednak w samym Lorien tego nie czyniono.
      Można wspomnieć, że Galadhrim to poprawna forma nazwy elfów z Lorien, podobnie jak Karas Galadhon. Ojciec zamienił pierwotnie dźwięczną formę th (brzmiącą tak jak we współczesnym angielskim theri), która występuje w imionach elfów na d, bowiem (jak pisał) zbitka dh nie istnieje w angielskim i wygląda przez to niezręcznie. Potem porzucił ów pomysł, wszakże nazwy Galadrim i Karas Galadon pozostały bez zmiany nawet w poprawionym wydaniu Władcy Pierścieni (uczyniono to dopiero w ostatnich wznowieniach). W Silmarillionie (Dodatek, hasło alda) też podano je błędnie.
1 Ten opis mallorna przypomina słowa Legolasa, które elf wypowiedział do swych kompanów, gdy drużyna zbliżała się do Lothlorien (Wyprawa, str. 451-452).
2 Miecz Królów to w istocie Aranruth, miecz Elu Thingola z Doriathu w Beleriandzie. Prawem spadku Elros otrzymał go od Elwingi, swej matki. W skład dziedzictwa wchodziły ponadto: Pierścień Barahira, wielki Topór Tuora, ojca Earendila i łuk Bregora z rodu Beora. Jedynie pierścień Barahira, ojca Berena Jednorękiego, przetrwał Upadek, jako że Tar-Elendil podarował go swej córce, Silmarien. Przechowywał go potem ród władców Anduinie, spośród których ostatnim był Elendil Wierny. On zaś umknął przed zagładą, salwując się ucieczką do Śródziemia [Przypis autora]. - Historię Pierścienia Barahira przedstawiono w Silmarillionie (rozdział 19), jego zaś późniejsze losy odtworzone zostały we Władcy Pierścieni (Dodatek A). O wielkim Toporze Tuora nie ma w Silmarillionie ani wzmianki, pojawia się jednak ów oręż w oryginalnym tekście Upadku Gondolinu (lata 1916-17, zob. notka wprowadzająca w pierwszym tomie Niedokończonych opowieści), gdzie mowa jest o tym, iż Tuor nosił topór chętniej niż miecz i że nazywał ową broń w mowie Gondolinu Dramborleg. W dołączonym do opowieści spisie imion własnych, Dramborleg przetłumaczono jako Grzmiące Ostrze: Topór Tuora, który potrafił zarówno miażdżyć niczym maczuga, jak i rozszczepiać niczym ostry miecz.
3 Anardil (Aldarion) urodził się w roku 700 Drugiej Ery. Pierwszą podróż do Śródziemia odbył w latach 725-7. Jego ojciec, Meneldur, został Królem Numenoru w 740 roku. Gildia Podróżników powstała w roku 750, a Aldariona ogłoszono Następcą Króla w 800 roku. Erendis przyszła na świat w 771 roku. Siedmioletnia wyprawa Aldariona trwała od 806 do 813 roku, pierwszy rejs Palarrana odbył się w latach 816-20; podróż siedmiu statków, obraza dla Tar-Meneldura, w latach 824-9, a żegluga czternastoletnia, następująca zaraz potem, zajęła lata 829-43.
Aldarion i Erendis zaręczyli się w 858 roku. W latach 863-9 Aldarion znów wybrał się w podróż, a tuż po powrocie poślubił córkę Beregera w 879 roku. Ankalime urodziła się wiosną 873 roku. Hirikmde wypłynął dokładnie cztery później. Powrót jak i poróżnienie Aldariona z Erendis datuje się na rok 882. Berło Numenoru otrzymał w 883 roku.
4 W Opisie wyspy Numenor zwie się go Tar-Meneldur Elentirmo (Obserwator Gwiazd). Por. także wstęp do Dynastii Elrosa.
5 Udział Soronta w całej historii został ledwo zarysowany.
6 W Opisie wyspy Numenor powiada się, że to Veantur pierwszy dotarł do Śródziemia w roku 600 Drugiej Ery (urodził się w 451 roku). W Kronice Królestw Zachodnich w Dodatku B do Władcy Pierścieni, pod datą roku 600 czytamy: Pierwsze okręty Numenoryjczyków pojawiają się u wybrzeży.
W późniejszej rozprawie filologicznej odnajdujemy opis pierwszego spotkania Numenóryjczyków z mieszkańcami Eriadoru:
 Sześćset lat po odpłynięciu ocalałych Atani (Edainów) do Numenoru, po raz pierwszy statek z Zachodu przybył znów do Śródziemia i zawinął do portu w Zatoce Lhun. Gilgalad serdecznie powitał kapitana owego statku oraz marynarzy. W ten sposób zaczęła się przyjaźń i sojusz Numenoru z Eldarami z Lindonu. Nowiny szybko się rozeszły, zdumieniem napełniając ludzi z Eriadoru. Wprawdzie podczas Pierwszej Ery mieszkali oni na Wschodzie i dotarły do nich pogłoski o strasznej wojnie za Górami Zachodnimi [czyli Ered Luin], jednak niewiele przekazów na ten temat przetrwało próbę czasu i ludzie ci żyli w przekonaniu, że wszyscy mieszkańcy odległych krain zostali wymordowani lub utonęli podczas burz ogniowych i za sprawą wtargnięcia Morza. W Eradorze powiadano, że w niepamiętnych czasach ludzie z obu krain byli spokrewnieni, więc poproszono Gilgalada o zgodę na spotkanie z żeglarzami, którzy powrócili, uchodząc śmierci w głębinach. Tak doszło do spotkania na Wieżowych Wzgórzach. Z Eriadoru przybyło tylko dwunastu mężczyzn, wszyscy odważni i szlachetni, pozostali bowiem lękali się, że podróżnicy są groźnymi duchami umarłych. Kiedy jednak spojrzeli na żeglarzy, strach ich opuścił, mimo iż zamarli z początku, wpatrzeni i milczący. Chociaż między swymi uchodzili za mocarnych, to jednak przybysze jak ocenili, postawą i strojem przypominają bardziej elfich władców niż śmiertelnych ludzi. Niemniej nie zrodziła się w ich głowach żadna wątpliwość, że faktycznie byli niegdyś spokrewnieni. Podobnie i żeglarze spoglądali z miłym zdumieniem na ludzi ze Śródziemia, wierzono bowiem w Numenorze, że wszyscy pozostali przedstawiciele rodzaju ludzkiego, zostawieni poza wyspą, to potomkowie złu hołdujących plemion wezwanych przez Morgotha ze Wschodu w ostatnich dniach wojny. Teraz jednak ujrzeli twarze wolne od Cienia, oblicza ludzi, którzy mogliby stąpać po ziemi Numenoru i nie uchodzić tam za obcych, jeśli nie liczyć ich strojów i oręża. Nagle, po chwili ciszy, zarówno Numenoryjczycy, jak i mieszkańcy Eriadoru, wypowiedzieli słowa powitania i radości, każdy w swojej mowie, jakby powitać chcieli przyjaciół i krewnych po długiej rozłące. Z początku nie kryli rozczarowania, że nie rozumieją się wzajemnie, ale gdy obie grupy się wymieszały, stwierdzili wówczas, że ich języki zawierają wiele podobnych, rozpoznawalnych słów, inne zaś zwroty dają się pojąć, gdy wytężyć uwagę. Wkrótce mogli też rozmawiać ze sobą, chociaż z trudem i tylko o prostych sprawach. W innym miejscu owej rozprawy wyjaśnione zostało, że owi ludzie zajmowali tereny wokół jeziora Evendim, od Północnych Dolinek po Wichrowe Wzgórza i ku zachodowi, do koryta Brandywiny, za którą często się zapuszczali, chociaż nie zakładali tam siedzib. Lękali się elfów, jednak żyli z nimi w przyjaźni. Czuli strach przed Morzem i nie odważali się nawet spojrzeć na fale. Można sadzić, że pochodzili z tego samego pnia, co plemiona Beora i Hadora, nie przeprawili się jednak w trakcie Pierwszej Ery przez Góry Błękitne do Beleriandu.
7 Syn Następcy Króla: Aldarion, syn Meneldura. Tar-Elendil przekazał berło Meneldurowi dopiero po dalszych piętnastu latach.
8 Eruhantale: Dziękczynienie Eru, jesienne święto Numenoru, por. Opis wyspy Numenor.
9 (Sir) Angren było nazwą nadaną przez elfy rzece Isenie. Ras Morthil, nazwa gdzie indziej nie spotykana, musi dotyczyć wielkiego cypla na krańcu północnego ramienia Zatoki Belfalas, zwanego również Andrast (Długi Przylądek).
Nawiązanie do krainy Amrotha, gdzie wciąż przemieszkiwały nadmorskie elfy może sugerować, że opowieść o Aldarionie i Erendis została spisana w Gondorze, zanim jeszcze ostatni statek opuścił przystań Leśnych Elfów w pobliżu Dol Amrothu w roku 1981 Trzeciej Ery (por. Historia Galadrieli i Keleborna).
10 O Uinenie, małżonce Ossego (Majara Morza) mowa jest w Silmarillionie, na stronie 29, gdzie czytamy: Numenoryjczycy długo żyli pod jej opieką i czcili ją nie mniej niż Valarów.
11 Powiada się, że siedziba Gildii Podróżników została przejęta przez Królów i usunięta do zachodniej przystani Andunie, a całe jej archiwa przepadły (w Upadku), w tym i wszystkie szczegółowe mapy wyspy. Nie wiadomo jednak, kiedy miała miejsce konfiskata Eambara.
12 Potem rzekę tę zwano Gwathlo lub Szarą Wodą, a przystań Lond Daer.
13 Por. Silmarillion, str. 179: Potomkowie Beora mieli bowiem prawie wszyscy włosy ciemne lub kasztanowate, oczy zaś szare. Według drzewa genealogicznego rodu Beora, Erendis wywodziła się od Bereth, która była siostrą Baragunda i Belegunda, i tym samym ciotką Morweny, matki Turina Turambara i Rian, matki Tuora.
14 Kwestii różnej długości nici żywota Numenoryjczyków poświęcony jest przypis 1. do rozdziału Dynastia Elrosa.
15 O drzewie oiolaire wspomina się w Opisie wyspy Numenor.
16 Należy uznać to za znak.
17 Por. Akallabeth (Silmarillion, str. 337), gdzie powiedziane jest, iż w dniach Ar-Farazdna od czasu do czasu któryś z wielkich numenoryjskich okrętów tonął i nie wracał do przystani, chociaż od wzejścia gwiazdy takie nieszczęścia nigdy się nie zdarzały.
18 Valandil to kuzyn Aldariona, syn Silmarien, córki Tar-Elendila a siostry Tar-Menddura. Valandil, pierwszy Książę Andunie był przodkiem Elendila Smukłego, ojca Isildura i Anariona.
19 Erukyerme: Modlitwa do Eru, święto wiosny w Numenorze, por. Opis wyspy Numenor.
20 Powiedziane jest w Akallabeth (Silmarillion, str. 319), że niekiedy, gdy powietrze było czyste, a słońce świeciło na wschodzie, wytężając wzrok dostrzegali na zachodzie lśniące bielą miasto na odległym brzegu, wielką przystań i wieże. Numenoryjczycy mieli wówczas oczy niezwykle daleko widzące, mimo to tamten brzeg mogli dojrzeć tylko ci obdarzeni najbystrzejszym wzrokiem, i tylko wtedy, gdy patrzyli ze szczytu Meneltarmy lub mostka wysokiego statku zatrzymanego na zachodniej granicy wód... [...] Najmędrsi wszakże z nich wiedzieli, że białe miasto, które widzą w oddali, nie leży w Błogosławionym Królestwie Valinoru, lecz że jest to Avallone, port Eldarów na Eressei, najdalej wysuniętej ku wschodowi wyspie Krain Nieśmiertelnych.
21 Stąd, jak powiadają, wziął się zwyczaj noszenia przez późniejszych monarchów na czole gwiazdy z białego klejnotu, a nie korony [przyp. autora].
22 Na Ziemiach Zachodnich i w Andunie język elfów [sindariński] używany był przez ludzi wysokiego i niskiego urodzenia. Erendis znała tę mowę od dzieciństwa, Aldarion jednak posługiwał się numenoryjskim, chociaż jak wszyscy szlachetnego pochodzenia, znał też język Beleriandu [przyp. autora]. Gdzie indziej, w notatce tyczącej języków Numenoru, jest mowa o tym, że rozpowszechnienie sindarińskiego na północnym zachodzie wyspy było związane z zasiedleniem tych ziem głównie przez ludzi o beoriańskim rodowodzie, lud Beora zaś porzucił w większości dość wcześnie swą mowę jeszcze w Beleriandzie i przyjął sindariński (Nie ma o tym wzmianki w Silmarillionie, chociaż znajdujemy tam na stronie 178 informację, że w dniach Fingolfina w Dorlominie lud Hadora nie zapomniał własnej mowy, z której narodził się potoczny język Numenoryjczyków). W innych rejonach Numenoru dominował język adunaicki, chociaż niemal wszyscy władali również w jakimś stopniu sindarińskim, a na dworze królewskim, podobnie jak i w większości domów możnych i uczonych, sindariński uchodził aż do czasów Tar-Atanamira za język potoczny (dalej w opowieści mowa jest o tym, że Aldarion wolał posługiwać się numenoryjskim, możliwe że był pod tym względem wyjątkiem). Wspomniana już notka podaje także, że chociaż popularny przez dłuższy czas wśród ludzi śmiertelnych język sindariński ulegał zniekształceniom i rozbijał się na dialekty, to w Numenorze proces ów słabo się zaznaczał, przynajmniej wśród szlachetnie urodzonych i mędrców, a to dzięki ich częstym kontaktom z Eldarami z Eressei i Lindonu. Języka Quenya na wyspie nie używano, znany był tylko uczonym i członkom rodzin o wyjątkowo dawnym i szlachetnym rodowodzie, gdzie wpajano go dzieciom od wczesnej młodości. Nie wykorzystywano go w mowie, a tylko w piśmie, przy sporządzaniu oficjalnych dokumentów mających przetrwać wieki, takich jak: kodeksy, kroniki czy annały królewskie (por. Silmarillion, str. 326: ...do Kroniki Królów wpisano imię Herunumen, w języku elfów Wysokiego Rodu), często też pisano w nim co bardziej zawiłe rozprawy naukowe. Był również wykorzystywany przy nadawaniu urzędowych nazw miejscom, krainom i punktom geograficznym (chociaż zazwyczaj istniały też równolegle miana lokalne, zwykle to samo znaczące, tyle że wywodzące się z sindarińskiego lub adunaickiego. Imiona, szczególnie te oficjalne, jak i tytuły wszystkich członków rodziny królewskiej, szczególnie w linii Elrosa, również tworzono w oparciu o ąuenejski.
Nieco inna pozycja sindarińskiego pośród języków Numenoru sugerowana jest we Władcy Pierścieni - Dodatku D, części zatytułowanej: Ludzie, (Powrót Króla, str. 512): Spośród wszystkich plemion ludzkich jedynie Dunedainowie znali język elfów, ponieważ ich praojcowie nauczyli się sindarińskiego i przekazywali umiejętność posługiwania się nim z pokolenia na pokolenie potomstwu, jako część skarbu wiedzy, niewiele w tej mowie z biegiem wieków zmieniając.
23 Elanor był to mały, złocisty kwiatek przypominający gwiazdkę, rósł również na wzgórzu Kernin Amroth w Lothlorien (Wyprawa, str. 472). Imię tego kwiatu nadał Sam Gamgee swojej córce, ulegając sugestii Froda (Powrót Króla, str. 392).
24 Por. przypis 10. powyżej, tyczący pochodzenia Erendis od Bereth, siostry Morweny, ojca Baragunda.
25 Jest wiadomym, że Numenoryjczycy, podobnie jak Eldarowie, unikali posiadania potomstwa, jeśli małżonkom groziło rozstanie obejmujące okres kilku lat następujących po narodzinach dziecka. Jeśli wziąć pod uwagę numenoryjskie spojrzenie na sprawę dorastania i wychowywania dzieci, to Aldarion nader rychło opuścił dom po przyjściu na świat córki.
26 Notatka dotycząca funkcjonowania w owym czasie Rady Berła podaje, że Rada nie miała prawa wpływać na decyzje Króla inaczej, jak tylko sugerując pewne rozwiązania. Nie uważano też, by szersze prerogatywy były pożądane. Radę tworzyli członkowie wszystkich krain Numenoru; Następca Króla, gdy już został oficjalnie wyznaczony, również do niej należał i brał udział w zgromadzeniach, a to w celu pobierania nauk o rządzeniu krajem. Król mógł powołać też do Rady inne osoby lub, poprosić o ich wybranie, jeśli dysponowali oni akurat wiedzą pożądaną podczas jakiejś debaty. W owym czasie tylko dwóch członków Rady (starszych od Aldariona) wywodziło się z rodu Elrosa: Valandil z Andunie reprezentujący Andustar i Hallatan z Hyarastorni przedstawiciel Mittalmaru. Zawdzięczali oni jednak swoje miejsca nie pochodzeniu czy bogactwu, ale szacunkowi i miłości, którymi darzono ich w rodzinnych krainach (W Akallabeth znajdujemy stwierdzenie, iż Książę Andunie zawsze zaliczany był pomiędzy najbliższych doradców Władcy).
27 Zostało odnotowane, że Ereinion otrzymał imię Gilgalada, Gwiazdy Światłości, ponieważ nosił hełm, kolczugę i tarczę obłożone srebrem i ozdobione białymi gwiazdami... Zbroja lśniła z daleka, czy to w blasku słońca, czy w poświacie księżyca, a bystre oczy elfów dostrzegały Ereiniona z wielkiej odległości, o ile tylko stanął na wzniesieniu.
28 Zob. Historia Galadrieli i Keleborna.
29 Prawy męski potomek nie mógł natomiast odmówić, ale ponieważ Królowi zawsze wolno było abdykować, tak i męski potomek miał w istocie szansę natychmiast przekazać władzę swemu męskiemu następcy. Musiał jednak panować jeszcze przez co najmniej rok, co zdarzyło się (raz tylko) w przypadku Vardamira, syna Elrosa, który nie wstąpił na tron, tylko oddał Berło swemu synowi, Amandilowi.
30 Zostało powiedziane gdzie indziej, że reguła królewskiego małżeństwa nigdy nie była określona prawem, a istniała jedynie tytułem honorowanego powszechnie zwyczaju. Ożywienie owej zasady stanowiło symptom narastania Cienia, prawem bowiem stała się wówczas, gdy zanikać zaczęły, lub zniknęły zupełnie, różnice między potomkami Elrosa i innymi rodami, tyczące długości życia, żywotności i zdolności.
31 Dość to dziwne, za życia bowiem Ankalime Następcą był Anarion. W Dynastii Elrosa wzmiankuje się, że tylko córki Anariona odmówiły Berła.
32 Istnieje więcej wskazówek świadczących o tym, że potomkowie Elrosa obdarzeni byli żywotem dłuższym niż ktokolwiek inny spośród Numenoryjczyków. Tak i w Akallabeth (Silmarillion, str. 318) powiada się, że wszyscy z linii Elrosa żyli wyjątkowo długo, nawet według miary Numenoryjczyków, dalej zaś szczegółowo podano, o jaki czas chodzi: dla potomków Elrosa (zanim ród skarlał) starość zaczynała się około czterechsetnego roku życia lub nieco wcześniej, podczas gdy pozostali wchodzili w podeszły wiek, mając dwieście lub trochę więcej lat. Można zauważyć, że niemal wszyscy Królowie, od Vardamira po Tar-Ankalimona, dożyli lat czterystu albo nawet ten wiek trochę przekroczyli i tylko trzech spośród nich nie zmarło około daty czterechsetnych urodzin.
Jednak w późniejszych pismach (które pochodzą z tego samego mniej więcej czasu, co opowieść o Aldarionie i Erendis), kwestię wyróżniającej monarchów długowieczności potraktowano jako o wiele mniej istotną. Numenoryjczykom przypisano długość życia pięciokrotnie przewyższającą zwykły czas żywota człowieczego (chociaż jest to sprzeczne z informacją pomieszczoną w Dodatku A do Władcy Pierścieni [Powrót Króla, str. 402]. Tam bowiem mówi się, że Numenoryjczycy początkowo żyli trzykroć dłużej, niż zwykli ludzie, co powtórzono we wstępie do mniejszego tekstu), podobnie i długowieczność potomków Elrosa uznana została nie tyle za szczególne wyróżnienie rodu, ale za zwykłą w tej familii skłonność do dożywania późnej starości. Wprawdzie wspomina się tam o Erendis i nieco krótszym czasie życia Beorian na Zachodzie, to nie ma potwierdzenia wzmianki obecnej w opowieści o Aldarionie i Erendis, by spodziewana różnica danego im czasu życia miała być szczególnie duża czy związana jakoś z ich przeznaczeniem. Nie spotykamy też żadnej sugestii, by ktokolwiek z ówczesnych tak uważał.
W tej relacji tylko Elros obdarzony został szczególną długowiecznością i powiada się, że początkowo miał identyczne możliwości fizyczne co jego brat Elrond. Skoro jednak postanowił pozostać między plemieniem człowieczym, tak i zachował najważniejsze cechy różniące ludzi od Quendich. Chodziło tu głównie o pragnienie nieustannego poszukiwania', jak zwali to Eldarowie, oraz znużenie, lub pragnienie, by odejść z tego świata. Dalej przedstawione jest wyjaśnienie, że długie życie Numenoryjczyków wzięło się z przyjęcia trybu życia wzorowanego na bytowaniu Eldarów. Ostrzegano ich niemniej, że nie staną się jeszcze przez to Eldarami, zawsze bowiem będą śmiertelni, jedynie tylko wydłuży się okres pełnej sprawności ciała i umysłu. Zatem (podobnie jak Eldarowie) dorastali podobnie jak wszyscy ludzie, potem jednak wiek dojrzały trwał dla nich o wiele dłużej, wolniej starzeli się czy niszczeli. Pierwsze oznaki znużenia światem stanowiły dla nich sygnał, że okres sprawności dobiega końca. Ktoś, kto ten próg osiągnął, a upierał się żyć dalej, wówczas grzybiał, a proces ten postępował równie szybko jak u innych ludzi. Tak i w ciągu dziesięciu lat Numenoryjczyk mógł zmienić się ze zdrowej i krzepkiej osoby w podeszłym wieku w niedołężnego i zdziecinniałego starca. Wcześniejsze pokolenia nie czepiały się życia, ale dobrowolnie odchodziły w stosownym czasie. Owo czepianie się życia i umieranie w chwili nie przez siebie wybranej, tylko wyznaczonej przez biologiczną konieczność, było jednym z objawów towarzyszących nadejściu Cienia i buntowi Numenoryjczyków. Równocześnie kurczyła się właściwa im, naturalna długość życia.
33 Por. przypis 2. do Aldarion i Erendis.
34 Liczba 148 lat (zamiast 147) musi oznaczać czas faktycznego panowania Tar-Amandila, bez brania pod uwagę roku tytularnych rządów Vardamira.
35 Nie ulega wątpliwości, że Silmarien była najstarszym dzieckiem Tar-Elendila, a data jej urodzin wymieniana jest wielokrotnie (521 rok Drugiej Ery), wszelako jej brat przyszedł na świat w roku 543. Natomiast w Dodatku B do Władcy Pierścieni urodziny Silmarien zapisane są pod datą 548, pojawiającą się również w pierwszych szkicach tego tekstu. Sądzę, że szczegół ten miał zostać skorygowany, ale umknął uwadze.
36 Jest to niezgodne z opisem wcześniejszych i późniejszych praw sukcesji, pomieszczonym w tekście Aldarion i Erendis, gdzie czytamy, że Soronto mógłby zostać następcą Ankalime (gdyby umarła bezdzietnie) właśnie dzięki nowemu prawu, pochodził bowiem z linii żeńskiej. Sformułowanie: starsza siostra oznacza bez wątpienia starszą z jego dwóch sióstr.
37 Por. zakończenie opowiadania Aldarion i Erendis.
38 Por. jak wyżej, oraz przypis 28. do tegoż tekstu.
39 Dziwnym jest, że władza przeszła na Tar-Telperien, skoro Tar-Surion miał syna, Insilma. Prawdopodobnie o tej sukcesji zadecydowało nowe prawo przytoczone we Władcy Pierścieni, mówiące, że następcą ma być najstarszy potomek, niezależnie od płci (miast wybierania córki wówczas tylko, gdy monarcha nie ma syna).
40 Data 1731, podana jako rok końca panowania Tar-Telperien i intronizacji Tar-Minastira, kłóci się osobliwie z ustaloną przez liczne odnośniki chronologią pierwszej wojny z Sauronem, gdyż wielka flota numenoryjska wydana przez Tar-Minastira dotarła do Śródziemia w roku 1700. Nijak nie potrafię wyjaśnić tej rozbieżności.
41 W Kronice Królestw Zachodnich (Dodatek B do Władcy Pierścieni, str. 477) czytamy: 2251 - Tar-Atanamir obejmuje tron. Początki buntu i rozłamu wśród Numenoryjczyków. Jest to niezgodne z niniejszym tekstem, według którego Tar-Atanamir zmarł w roku 2221. Data owa stanowi poprawkę wcześniej podawanej 2251; gdzie indziej ponadto tenże rok podaje się jako datę śmierci Króla. Tak zatem, w różnych tekstach ta sama data pojawia się raz jako rok intronizacji Tar-Atanamira, raz jako rok zgonu, całość zaś chronologii wskazuje jasno, że ta druga wersja musi być błędna. Co więcej, Akattabeth (Silmarillion, str. 324) podaje, że właśnie za czasów Ankalimona, syna Atanamira, zarysował się podział pośród mieszkańców Numenoru. Jestem niemal pewny, że Kronika Królestw Zachodnich zawiera błąd i odnośny fragment winien brzmieć: 2251 - Śmierć Tar-Atanamira. Tar-Ankalion przejmuje tron. Początki buntu i rozłamu wśród Numenoryjczyków. W takim razie jednak pozostaje nie wyjaśnione, czemu data śmierci Atanamira została zmieniona w Dynastii Elrosa, skoro w Kronice Królestw Zachodnich podano ją już w innym brzmieniu.
42 W liście Królów i Królowych Numenoru w Dodatku A do Władcy Pierścieni (Powrót Króla str. 403) znajdujemy informację, że po osiemnastym Królu Tar-Kalmakilu nastąpił Ar-Adunakhor (dziewiętnasty). Według Kroniki Królestw Zachodnich Ar-Adunakhor miał objąć tron w roku 1899 (Powrót Króla, str. 477), i na tej podstawie The Complete Guide to Middle-Earth pana Roberta Fostera podaje ten rok jako datę śmierci Tar-Kalmakila. Z drugiej jednak strony, dalej w Dodatku A do Władcy Pieścieni Ar-Adunakhor zwany jest dwudziestym Królem. W roku 1964 mój ojciec odpowiedział na list pewnego czytelnika, który o tę właśnie niezgodność zapytywał: Według genealogii winno się go nazywać szesnastym Królem i dziewiętnastym Władcą. Miast dwudziestu winno zatem figurować dziewiętnaście, możliwe wszakże, iż jakieś imię zostało przeoczone. Dalej wyjaśnił, że brak mu całkowitej pewności, jako że w chwili pisania owego listu nie miał dostępu do stosownych notatek.
Przygotowując Akallabeth do druku zmieniłem odpowiedni fragment, czy miast: Dwudziesty z Królów, objąwszy Berło przodków, wstąpił na tron pod imieniem Adunakhora wpisałem: Dziewiętnasty z Królów... (Silmarillion, str. 326), podobnie zmieniając dwudziestu czterech na dwudziestu trzech (tamże str. 328). W owym czasie nie dostrzegłem jeszcze, że według Dynastii Elrosa władcą następującym po Tar-Kahnakilu nie był Ar-Adunakhor, ale Tar-Ardamin, teraz jednak sprawa wydaje się oczywista: skoro śmierć Tar-Ardamina nastąpiła w roku 2899, znaczy to, że został on przez pomyłkę pominięty w spisie zamieszczonym we Władcy Pierścieni.
Z drugiej wszakże strony nie ulega wątpliwości (jak podają to zgodnie trzy źródła: Dodatek A, Akallabeth, Dynastia Elrosa), że Ar-Adunakhor był pierwszym Królem Numenoru, który wstąpił na tron pod imieniem pochodzącym z języka aduinackiego. Jeśli zatem uznać, że Tar-Ardamin został przez niedopatrzenie opuszczony na liście w Dodatku A, pozostaje pytanie, czemu zmiana zwyczaju tyczącego przyjmowania imion monarszych została skojarzona z pierwszym panującym po Tar-Kalmakilu. Może być i tak, że nie chodzi tu wcale o prostą pomyłkę, ale że kryje się za tym coś bardziej złożonego.
43 Dwie tablice genealogiczne podają, że jej ojcem był Gimilzagat, drugi syn Tar-Kalmakila (urodzony w 2630), co nie jest żadną miarą możliwe. Musiało dzielić ich więcej stopni pokrewieństwa.
44 Istnieje pewien w znacznym stopniu stylizowany wzór kwiatowy, narysowany przez mojego ojca, a przypominający szkic pomieszczony w książce Pictures by J. R. R. Tolkien (1979, Rysunki J. R. R. Tolkiena), strona 45 po prawej na dole. Obrazek zatytułowano Inziladun. Tak też jest podpisany w piśmie Feanoriana, wraz z transliteracją nazwy: Numellote [Kwiat Zachodu].
45 Według AkallabSth (Silmarillion, str. 328), Gimilkhad zmarł na dwa lata przed dwusetną rocznicą urodzin (bardzo wcześnie jak na potomka Elrosa, nawet w czasach zmierzchu tej dynastii).
46 Jak zostało to odnotowane w Dodatku A do Władcy Pierścieni, Miriel winna zostać czwartą panującą Królową Numenoru.
Ostatnia rozbieżność między Dynastią Elrosa a Kroniką Królestw Zachodnich dotyczy lat panowania Tar-Palantira. Akallabeth podaje (Silmarillion, str. 327), że Inziladun przejąwszy Berło wybrał sobie wedle dawnego obyczaju imię w języku elfów - Tar-Palantir, podczas gdy w Kronice Królestw Zachodnich (Powrót Króla, str. 477) odnajdujemy wzmiankę: 3175 - Skrucha Tar-Palantira. Wojna domowa w Numenorze. Wydaje się niemal pewnym, że datą wstąpienia Tar-Palantira na tron był rok 3175, szczególnie, że taką właśnie datę zapisał pierwotnie ojciec w Dynastii Elrosa, jako rok śmierci Ar-Gimilzora, i dopiero później poprawił ją na 3177. Podobnie jak w przypadku datowania śmierci Tar-Atanamira (por. przypis 10 powyżej), trudno pojąć, czemu miała służyć ta drobna zmiana pozostająca w sprzeczności z Kroniką Królestw Zachodnich.
47 To jedyna wzmianka przypisująca Elendilowi autorstwo Akallabeth. Gdzie indziej powiada się także, że historia Aldanona i Erendis, jedna z nielicznych opowieści zachowanych z Numenoru zawdzięcza swe przetrwanie Elendilowi, dla którego była szczególnie istotna.
48 Por. Dodatek E do niniejszej książki.
49 Wśród nie publikowanych materiałów dotyczących elfów z Harfindonu, czyli Lindonu leżącego na południe od Jeziora Księżycowego, znajduje się notatka twierdząca, iż były to głównie elfy sindarińsldego pochodzenia i cała ta kraina stanowiła lenno pod rządami Keleborna. Zupełnie naturalnie nasuwa się skojarzenie z informacją zamieszczoną w Dodatku B, wszakże może się to odnosić do późniejszego okresu, nader niewiele bowiem wiadomo o wędrówkach oraz miejscach zamieszkania Keleborna i Galadrieli po upadku Eregionu w roku 1697.
50 Por. Wyprawa, str. 71: Pradawny szlak ze Wschodu na Zachód przecinał Shire, kończąc się w Szarej Przystani, toteż krasnoludy zawsze tędy wędrowały do swych kopalń w Górach Błękitnych.
Ten cytat podaję w nowym tłumaczeniu, w polskim bowiem wydaniu Władcy Pierścieni ma on brzmienie: ...wielki szlak na zachód przecinał Shire i biegł przez most na Brandywinie, toteż krasnoludy zawsze tędy od czasu do czasu chadzały (przyp. tłum.).
51 Powiedziane jest w Dodatku A do Władcy Pierścieni, że pradawne miasta Nogrod i Belegost zostały zniszczone podczas klęski Thangorodrimu [Powrót Króla, str. 459]; wszakże w Kronice Królestw Zachodnich czytamy: ok. 40 Wielukrasnoludów, opuszczając stare siedziby w Ered Lion, przenosi się do Morii, dokąd ściągają coraz liczniej ich współplemieńcy [Powrót Króla, str. 475].
52 W przypisie do tekstu zostało wyjaśnione, że Lorinand to nandorska nazwa tej krainy (zwanej później Lorien lub Lothlorien) i zawiera ona słowo z języka elfów oznaczające złote światło, dolina złota. W języku quenya brzmiałoby to Laurenajide, w sindarińskim Gloman lub Nan Laur. Zarówno tutaj, jak i wszędzie indziej nazwa ta wiąże się ze złocistymi drzewami, mallornami rosnącymi w Lothlorien, zostały one jednak sprowadzone tam przez Galadrielę. Inna, późniejsza rozprawa podaje, że nazwa Lorinand ma być przetworzeniem (dokonanym po sprowadzeniu mallornów) starszej nazwy brzmiącej Lindorinand, Dolina na Ziemi Śpiewaków. Ponieważ na terenach tych dominował ród Telerich, nie ma wątpliwości, że w tej nazwie obecne jest określenie, jakie Teleri sami sobie nadali: Lindar, Śpiewacy. Pozostałe, różniące się nieco rozprawy poświęcone nazwom Lothlorien wskazują, że wszystkie późniejsze miana zostały zapewne nadane przez Galadrielę, która łączyła ze sobą różne wyrazy: lawę - złoto, nan(d) - dolina, ndor - kraina, lin - śpiewać; w nazwie zaś Laurelindorinan Dolina Śpiewającego Złota (tę właśnie Drzewiec podał Hobbitom jako wcześniejszą) z rozmysłem nawiązuje do Złocistego Drzewa rosnącego w Valinorze, za którym Galadriela ani chybi tęskniła z każdym rokiem coraz bardziej, aż w końcu tęsknota zamieniła się we wszechogarniający żal.
Lorien było pierwotnie w języku quenejskim określeniem rejonu Valinoru, często stosowanym jako imię Valara (Irmo), który nią władał: miejsce odpoczynku pod cienistymi drzewami pośród fontann, schronienie przed troskami i smutkami. Późniejsza przemiana z Lorinand, Dolina Złota, w Lorien, mogła zostać uczyniona przez samą Galadrielę, bowiem podobieństwo nie może być dziełem przypadku. Ona właśnie umyśliła uczynić z Lorien schronienie, wyspę pokoju oraz piękna, pamiątkę po dawnych dniach. Galadrielę wypełniały jednak żal i obawa, wiedziała bowiem, że kończy się już złoty sen i bliskie jest przebudzenie w szarości. Warto odnotować, że Drzewiec przetłumaczył Lothlorien jako Kwietny Sen.
W tekście O Galadrieli i Kelebornie zachowałem wszędzie formę Lorinand, chociaż w czasie powstawania tej opowieści miała to być pierwotna, pradawna nandorska nazwa tej krainy, a historia o sprowadzeniu tam przez Galadrielę mallomów jeszcze nie powstała.
53 To późniejsza poprawka, oryginalny tekst podawał, że krainą Lorinand rządzili miejscowi książęta.
54 W osobnej notatce, której data powstania nie jest znana, pada uwaga, że chociaż imię Sauron użyte zostało wcześniej w Kronice Królestw Zachodnich, to jednak tego właśnie imienia owej postaci (miana sugerującego tożsamość z wielkim namiestnikiem Morgotha, występującym w Silmarillionie) nie znano aż do około 1600 roku Drugiej Ery, czasu wykucia Jedynego Pierścienia. Istnienie tajemniczej, wrogiej elfom i Edainom siły, zauważono krótko po roku 500, a spośród Numenoryjczyków ową nieprzyjazną moc pierwszy dostrzegł Aldarion pod koniec ósmego wieku (w czasie budowania przystani w Vinyalonde). Siła ta nie miała wyraźnego źródła. Sauron starał się oddzielać dwa swoje oblicza: wroga i kusiciela. Znalazłszy się między Noldorami, przyjął zwodniczo cudną postać (antycypując w ten sposób późniejsze pojawienie się Istarich) i piękne imię: Artano, Wielki Kowal, lub Aulendil, oznaczające kogoś, kto w pełni oddany jest służbie Valara Aulego (w Pierścieniach Władzy, [Silmarillion, str. 349] Sauron określa się w tym czasie jako Annatar, Pan Darów, tutaj wszakże to imię nie występuje). Notatka podaje następnie, że Galadriela nie dała się omamić i oznajmiła, że Aulendil nie jest poddanym Aulego z Valinoru, ale jej zdanie nie przeważyło, Aule bowiem istniał już przed Stworzeniem Ardy, więc było wielce prawdopodobne, że Sauron to naprawdę jeden z jego Majarów, zwiedziony przed początkiem Ardy, przez Melkora. Współbrzmi to ze zdaniem otwierającym tekst Pierścienie Władzy i Trzecia Era: Z dawna istniał Sauron, Majar [...] Na początku, gdy powstawała Arda, Melkor uwiódł Saurona [Silmarillion, str. 347].
55 W liście napisanym we wrześniu 1954 roku mój ojciec stwierdził: Na początku Drugiej Ery zachowywał on [Sauron] wciąż piękną postać, lub takową potrafił przybierać, i nie ze szczętem był zły, chyba żeby uznać, że wszelcy reformatorzy, pragnący przyspieszyć rekonstrukcję i reorganizację są zawsze z gruntu źli, nawet wówczas, gdy nie wbiją się jeszcze w dumę i nie zeżre ich własna chciwość. Jeden z odłamów Elfów Wysokiego Rodu - Mistrzowie Wiedzy, czyli Noldorowie - zawsze wykazywał szczególną podatność na uleganie nowinkom nauki i techniki, jak i dzisiaj byśmy powiedzieli. Pragnąc posiąść całą wiedzę, jaką Sauron dysponował, Noldorowie z Eregionu zlekceważyli ostrzeżenia Gilgalada i Elronda. Innym przejawem tego wyjątkowego pożądania dręczącego elfy z Eregionu - w sensie alegorycznym: ukochania maszyn i urządzeń technicznych - jest szczególna przyjaźń tych elfów z krasnoludami z Morii.
56 Galadriela nie mogła zrobić użytku z Nenyi aż do czasu, gdy długo później zniszczono Rządzący Pierścień. Trzeba wszakże zauważyć, że tekst nijak tego nie sugeruje (chociaż powiada trochę wcześniej o radzie Kelebrimbora, by nigdy nie używać Pierścieni Elfów).
57 Poprawka tekstu zmienia to na pierwszą Białą Radę. W Kronice Królestw Zachodnich ciało zbiorowe określane jako Biała Rada pojawia się w roku 2463 Trzeciej Ery. Możliwe jednak, że Rada z Trzeciej Ery świadomie nawiązała do poprzedniej, przyjmując taką samą nazwę, zwłaszcza że niektórzy członkowie tej drugiej należeli także do pierwszej.
58 Wcześniej zostało wspomniane, że Gilgalad dał Naryę, Czerwony Pierścień, Kirdanowi, ledwo sam go otrzymał od Kelebrimbora, co zgadza się z informacją zawartą w Dodatku B do Władcy Pierścieni i Pierścieniach Władzy, że Kirdan miał pierścień od samego początku. Odmienna, pomieszczona tutaj wersja została nakreślona na marginesie rękopisu.
59 Por. Dodatek A do niniejszej książki.
60 Por. Dodatek C (j. w.).
61 Pochodzenie nazwy Dor-en-Ernil nie zostało nigdzie wyjaśnione. Poza tym pojawia się tylko na wielkiej mapie Rohanu, Gondoru i Mordom we Władcy Pierścieni. Określa tam miejsce położone po przeciwnej niż Doi Amroth stronie gór, jednak obecny kontekst sugeruje, iż Emil to książę Dol Amrothu (czego i tak można było się domyślać).
62 Por. Dodatek B do niniejszej książki.
63 Można przypuszczać, że pierwszym składnikiem imienia Amroth jest słowo z języka elfów identyczne z quenejskim amba, w górę, spotykane równie w sindarińskim jako amon, co oznacza wzgórze lub gorę o stromych zboczach. Drugą cząstką jest przetworzona forma tematu rath-, wspinać się (stąd też pochodzi rzeczownik rath, który w Gondorze, gdzie dla nadawania imion i nazw posługiwano się numenoryjskim sindarinem, pojawiał się w mianach dłuższych dróg i ulic Minas Tirith. Prawie wszystkie te uliczki biegły po pochyłości, jak Rath Dinen - Ulica Milczenia, wiodąca z twierdzy do Grobowców Królów).
64 We Fragmencie streszczonej pokrótce legendy o Amrocie i Nimrodel czytamy, że Amroth mieszkał na drzewach w Kerin Amroth z miłości do Nimrodel.
65 Miejsce zatoki elfów w Belfalas oznaczone zostało na ozdobnej mapie Śródziemia (sporządzonej przez Pauline Baynes) jako Edhellond  (Przystań Elfów, por. Dodatek do Silmarilliona, hasła edhel i land), nigdzie indziej jednak tej nazwy nie znalazłem. Por. Dodatek D do niniejszej książki. Por. także Przygody Toma Bombadila (1962, str. 8): W Langstrandzie i Dol Amroth istniało wiele przekazów o pradawnych siedzibach elfów i o przystani u ujścia Morthondu, skąd statki na zachód odpływały jeszcze w dniach upadku Eregionu w Drugiej Erze.
66 Zgadza się to z fragmentem w Wyprawie (str. 506), kiedy to Galadriela daje Aragornowi zielony kamień i mówi: Przyjmij w tej godzinie imię, które zostało ci wywożone: Elessar, Kamień Elfów z rodu Elendila!
67 W tekście niniejszym, jak i w następnym, pojawia się imię Finrod, które dla uniknięcia pomyłek zmieniłem na Finarfin. Zanim jeszcze w roku 1966 ukazało się poprawione wydanie Władcy Pierścieni, ojciec zmienił Finroda na Finarfina. Syn zaś Finarfina, Felagund, poprzednio zwany Inglor Felagund, został Finrodem Felagundem. Odpowiednie fragmenty w Dodatkach B i F; Dodatek D w wydaniu polskim] zostały w następnym wydaniu stosownie poprawione. Warto zauważyć, że Galadriela nie wymienia wśród swoich braci Orodretha, Króla Nargothrondu po Finrodzie Felagundzie. Z powodów, których nie znam, ojciec przesunął drugiego Króla Nargothrondu i uczynił go członkiem tej samej rodziny w następnym pokoleniu; jednak ani ta zmiana, ani jej genealogiczne następstwa nie znalazły nigdy obicia w opowieściach Silmarilliona.
68 Porównaj opis Kamienia Elfów znajdujący się w Wyprawie, (str. SOS-506): To mówiąc [Galadriela] pokazała duży, jasnozielony kamień osadzony w srebrnej broszy, wykutej na kształt orła z rozpostartymi skrzydłami. Kiedy podniosła klejnot w górę, błysnął jak słońce przesiane przez wiosenne liście.
69 Niemniej w Powrocie Króla, na stronie 395, kiedy to Błękitny Pierścień pokazuje się na palca Elronda, zwany jest Vilya, najpotężniejszy z Trzech.
70 Nazwa występująca w polskim tłumaczeniu, dosłowny przekład oryginalnej nazwy to środek-Iud (przyp. tłum.).
71 Glanduina (Granica-rzeka) wypływała z Gór Mglistych na południe od Marii, by powyżej Tharbadu połączyć się z rzeką Mitheithel. Na oryginalnej mapie do Władcy Pierścieni jej nazwa nie została zaznaczona (w książce pojawia się tylko raz, w Dodatku A). Wydaje się, że w roku 1969 mój ojciec przekazał pannie Pauline Baynes dodatkowo pewną liczbę nazw do wykorzystania przy sporządzaniu ozdobnej mapy Śródziemia: EdheHond (wspomniana w przypisie 18. do poprzedniego rozdziału), Andrast, Dniwaith laur (Stara Ziemia Pukelów), Lond Daer (ruiny), Eryn Vorn, Rz. Adorn, Łabędzia Woda i Rz. Glanduina. Ostatnie trzy nazwy zostały wpisane w oryginalną mapę dołączoną do książki, jednak nie udało mi się ustalić, czemu właściwie. Nazwę Rz. Adorn poprawnie umiejscowiono, natomiast Łabędzia Woda i Rzeka Glandina [sic] zostały błędnie naniesione w górnym biegu Iseny. Do spraw związanych z dwiema ostatnimi nazwami wracam w dalszym ciągu Dodatku
72 We wczesnych dniach obu królestw najczęściej (wyjąwszy przemieszczenia wojsk) wykorzystywano drogę morską do dawnego portu u ujścia Gwathlo, a dalej do rzecznego portu w Tharbadzie, stamtąd zaś już szlak biegł Gościńcem. Pradawny port morski i jego przystanie popadły w ruinę, ale w Tharbadzie wybudowano wielkim wysiłkiem przystań mogącą przyjmować jednostki pełnomorskie jak i fort strzegący słynnego niegdyś Mostu Tharbadu. Onże pradawny port był jedną z pierwszych przystani Numenoryjczyków. Jego budowę rozpoczął sławny Król-marynarz Tar-Aldarion. Potem kontynuowano prace, powiększając i fortyfikując to miejsce, zwane Lond Daer Enedh, Wielka Środkowa Przystań (jako że znajdowało się pomiędzy Lindonem na Północy i Pelargirem na Anduinie) [przypis autora].
73 W polskim przekładzie się nie pojawia. Chodzi o rozdział Wiele pożegnań, kiedy to dawna (i coraz mniej kompletna) Drużyna Pierścienia wraca na północ częściowo Starym Gościńcem Południowym (jak określa go mapka dołączona do Władcy Pierścieni. Przewodnik... Tylera podaje nazwę stary Gościniec Północny, a w tekście Władcy Pierścieni pada nazwa Północny Gościniec), czyli Zieloną Ścieżką (przyp. tłum.).
74 Sindariński alph, łabędź, liczba mnoga eliph, quenejski algua, tak jak w Algualonde. Teleri zamienili pierwotną zbitkę kw na p (oryginalnie występujące p pozostawiając jednak nie zmienione). Znacznie przekształcony sindariński występujący w Śródziemiu zmieniał głoski zwarte występujące, po l oraz r w szczelinowe. W ten sposób wyraz brzmiący najpierw dkwa przeszedł w alf.
