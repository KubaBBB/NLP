"Ostania podróż statku-widma " 
Gabriel Garcia Marquez 
Wtedy na mnie spojrzała. Wydało mi się, że patrzy na mnie po raz pierwszy, ale potem, kiedy 
obeszła dookoła lichtarz, a ja w dalszym ciągu czułem na ramionach i plecach jej ześlizgujące się, 
oleiste spojrzenie, zrozumiałem, że to ja patrzę na nią po raz pierwszy. Zapaliłem papierosa i zanim 
obróciłem się wraz z krzesłem, zaciągnąłem się mocnym, ostrym dymem. Potem zobaczyłem ją tak 
jak podczas innych nocy, stojącą obok lichtarza i patrzącą na mnie. Przez chwilę nie robiliśmy nic 
innego, tylko patrzyliśmy na siebie. Ja na nią z krzesła, utrzymując równowagę na jednej z jego 
tylnych nóg, ona stojąc, wyciągnąwszy ponad lichtarzem długą, spokojną rękę. Jak co noc widziałem 
jej oświetlone powieki. Wtedy dopiero przypomniałem sobie to, co zawsze, i powiedziałem: "Oczy 
niebieskiego psa." A ona, nie cofając ręki sponad lichtarza: "Tak. Już nigdy nie zapomnimy." 
Wysunęła się z westchnieniem z orbit mego wzroku: "Oczy niebieskiego psa. Pisałam to wszędzie." 
Zobaczyłem, jak podchodzi ku toaletce; zobaczyłem ją w okrągłej tafli lustra znowu patrzącą na 
mnie. Widziałem, jak obraca za mną swe oczy koloru nie wygaszonego popiołu i jak patrzy na mnie, 
równocześnie otwierając pudełeczko z różowej perłowej masy, i jak pudruje nos. Kiedy skończyła, 
zamknęła puderniczkę, wstała i znowu obeszła dookoła lichtarz, mówiąc: "Boję się, żeby komuś nie 
przyśnił się ten pokój i żeby mi ni porobił nieporządków." Teraz ponad płomieniami wyciągnęła tę 
samą rękę, długą i drżącą, którą grzała, zanim podeszła do lustra. I powiedziała: "Nie czujesz zimna." 
A ja powiedziałem: "Czasami." A ona powiedziała: "Teraz powinieneś je czuć." Wtedy zrozumiałem, 
dlaczego nie mogłem wytrzymać sam na moim krześle: zimno przekonywało mnie o mej samotności. 
"Tak, teraz je czuję - powiedziałem. - To dziwne zresztą, bo noc jest łagodna. Może mi się zsunęło 
prześcieradło." Nie odpowiedziała. Znowu skierowała się do lustra, a ja odwróciłem się na krześle, tak 
żeby siedzieć ni niej tyłem. Nie patrząc na nią, wiedziałem, co robi. Wiedziałem, że znów siedzi 
naprzeciw lustra i patrzy na moje plecy, które zdążyły już umieścić się w głębi odbicia i tam spotkać 
się z jej spojrzeniem, a to spojrzenie akurat zdążyło zagłębić się w lustrze i wrócić - zanim ręka 
zaczęła swą następną podróż - do ust teraz powleczonych różem, jeszcze od pierwszej wędrówki ręki 
w kierunku lustra. Naprzeciw siebie widziałem gładką ścianę, jakby inne ślepe lustro, w którym nie 
widząc jej - siedzącej tyłem do mnie - wyobrażałem ją sobie tam, gdzie by się odbijała, gdyby na 
miejscu ściany postawiono lustro. "Widzę cię", powiedziałem. I na ścianie zobaczyłem ją tak, jakby 
podniosła oczy i jakby mnie zobaczyła od tyłu w fotelu, w głębi lustra, z głową zwróconą ku ścianie. 
Potem zobaczyłem, jak raz jeszcze opuszcza powieki i jak wpatruje się we własny stanik, nie mówiąc 
nic. Wtedy powtórzyłem: "Widzę cię." A ona oderwała oczy od stanika. "To niemożliwe", 
powiedziała. Zapytałem, dlaczego. "Bo masz głowę zwróconą do ściany." Więc obróciłem się wraz z 
krzesłem. W ustach trzymałem papierosa. Kiedy znalazłem się na wprost lustra, ona znowu siedziała 
przed toaletką obok lichtarza. Teraz dłonie trzymała rozwarte nad płomieniami, niby rozpostarte 
skrzydła kury, i ogrzewała je, a na jej twarz padał cień palców. "Boję się, żebym się nie zaziębiła -
powiedziała. - To jakieś lodowate miasto." Odwróciła się profilem i jej twarz z rozpalonej do 
czerwoności miedzi posmutniała. "Zrób coś przeciwko temu", powiedziałem. A ona zaczęła się 
rozbierać sztuka po sztuce, poczynając od góry, od stanika. Powiedziałem: "Odwrócę się do ściany." 
Odpowiedziała: "Nie, i tak mnie zobaczysz, tak jak mnie zobaczyłeś, kiedy byłam odwrócona tyłem." 
Zanim skończyła mówić, już była całkowicie rozebrana, z płomień lizał jej miedzianą skórę. "Zawsze 
chciałem zobaczyć cię tak, zobaczyć twój brzuch cały w dziurach, jakby obsunął się młotek 
rzeźbiarza." I zanim zdałem sobie sprawę, że słowa moje brzmią tępo wobec jej nagości, stanęła 

nieruchomo, grzejąc się w zasięgu świec, i powiedziała: "Czasem wydaje mi się, że jestem z 
metalu."Przez chwilę było cicho. Pozycja rąk nad ogniem lekko się zmieniła. Powiedziałem: 
"Czasami, w innych snach, wydawało mi się, że nie jesteś brązowym posążkiem stojącym w roku 
jakiegoś muzeum. Może dlatego ci zimno." A ona na to: "Czasami, jak zasypiam leżąc na sercu, mam 
uczucie, że jestem jakby wydrążona, a skórę mam cienką jak kartka papieru. Jak wtedy krew tłucze się 
we mnie, to jest tak, jakby ktoś wołał mnie pukając palcami w brzuch i słyszę dźwięk brązu w łóżku. 
Tak samo jest, jakbym była - jak mówisz - z cienkiego metalu." Zbliżyła się do lichtarza. "Chciałbym 
cię usłyszeć", powiedziałem. A ona na to: "Jak się jeszcze kiedy spotkamy, przyłóż ucho do moich 
żeber, kiedy będę spała na lewym boku, i usłyszysz rezonans. Zawsze pragnęłam, żebyś kiedyś to 
zrobił." Podczas gdy mówiła, słychać było jej głęboki oddech. I powiedziała, że przez lata nie robiła 
nic innego. Jej życie było poświęcone szukaniu mnie w świecie rzeczywistym, poprzez to wiodące 
zdanie: "Oczy niebieskiego psa." A na ulicy mówiła głośno, w taki sposób zwracała się do jedynej 
osoby, która mogła ją zrozumieć: 
Jestem tą, która pojawia się w twych snach co noc i która ci mówi: ŤOczy niebieskiego psať. I 
powiedziała, że chodziła po restauracjach i zwracała się do kelnerów, jeszcze przed zamówieniem: 
"Oczy niebieskiego psa." A kelnerzy kłaniali jej się z szacunkiem, lecz nie przypominali sobie, by 
kiedykolwiek coś podobnego słyszeli w snach. Potem pisywała na serwetkach lub nożem grawerowała 
na politurowanych blatach stołów: "Oczy niebieskiego psa." I na brudnych szybach w hotelach, na 
stacjach, w miejscach publicznych pisywała palcem wskazującym: "Oczy niebieskiego psa." 
Powiedziała, że kiedyś weszła do drogerii, w której zapach był taki sam jak nocą w jej pokoju, po tym 
kiedy jej się śnię. "Musi być blisko", pomyślała patrząc na nowe, czyściutkie kafelki podłogi. Więc 
zbliżyła się do ekspedienta i powiedziała "Stale śnię o człowieku, który mówi do mnie: ŤOczy 
niebieskiego psa.ť" A wtedy sprzedający spojrzał jej w oczy i powiedział: "Po prawdzie to pani ma 
takie oczy." Na co ona: "Muszę spotkać człowieka, który by mi to powiedział we śnie." Na co 
sprzedawca zaczął się śmiać i odszedł na drugi koniec lady. A ona w dalszym ciągu patrzyła na czyste 
kafelki podłogi i czuła zapach. Więc otworzyła torebkę, uklękła i wielkimi czerwonymi literami 
napisała na podłodze pomadką do ust: "Oczy niebieskiego psa." Sprzedawca zawrócił i powiedział: 
"Pani pobrudziła podłogę." Po czym podając jej mokrą szmatę dodał: "Proszę wytrzeć." A ona, stojąc 
obok lichtarza, mówiła, że całe popołudnie spędziła na czworakach myjąc podłogę i powtarzając: 
"Oczy niebieskiego psa"., aż do chwili gdy we drzwiach zebrał się tłum i zaczęli wołać, że 
zwariowała. 
Teraz, kiedy skończyła mówić, ja nadal siedziałem w kącie, łapiąc równowagę na krześle. 
"Codziennie staram się sobie przypomnieć zdanie, jakim mam cię powitać - powiedziałem. - I teraz 
już myślę, że jutro go nie zapomnę. Chociaż zawsze tak mówiłem i zawsze zapominałem po 
przebudzeniu, jakimi słowami powinienem cię przywitać." A ona powiedziała: "Sam przecież 
wymyśliłeś je pierwszego dnia." A ja odpowiedziałem: "Wymyśliłem je, jak zobaczyłem twoje oczy z 
popiołu. Ale następnego rana nigdy nic nie pamiętam." A ona, zaciskając pięści obok lichtarza, 
westchnęła głęboko: "Gdybym chociaż mogła sobie przypomnieć, w jakim mieście pisałam te słowa." 
Jej zaciśnięte zęby błysnęły w płomieniu. "Chciałbym cię teraz dotknąć", powiedziałem. 
Podniosła twarz zwróconą ku światłu, podniosła oczy płonące, żarzące się tak jak ona, jak jej ręce. A 
ja poczułem, że widzi mnie w kącie, gdzie nadal siedziałem moszcząc się na siedzeniu. "Nigdy mi 
tego nie powiedziałeś", zauważyła. "Teraz ci to mówię, i to prawda", powiedziałem. Stojąc z drugiej 
strony świecznika poprosiła o papierosa. Niedopałek znikł w moich palcach. Zapomniałem, że pali. 
Powiedziała: "Nie wiem, dlaczego zupełnie nie mogę sobie przypomnieć, gdzie ja to pisałam." "Tak 
samo jak ja nie będę mógł jutro przypomnieć sobie tych słów." Na co ona, smutno: "Nie. Tylko 
czasem wydaje mi się, że to także mi się śniło." Podniosłem się i podszedłem do świecznika. Stała 
trochę dalej, ja zaś zacząłem się przechadzać, trzymając papierosy i zapałki po tej stronie świecznika. 

Wyciągnąłem do niej papierosa. Wzięła go i pochyliła się nad płomieniem, zanim zdążyłem potrzeć 
zapałkę. "W jakimś mieście, na wszystkich ścianach, muszą być wypisane te słowa: ŤOczy 
niebieskiego psať - powiedziałem. - Jeżeli jutro rano będę je pamiętał, pójdę cię szukać." Znowu 
podniosła głowę, ognik już żarzył się na jej ustach. "Oczy niebieskiego psa", westchnęła z papierosem 
zwisającym z jej warg, z przymkniętym jednym okiem. Potem z papierosem w palcach wciągnęła dym 
i krzyknęła: "To jest co innego, robi mi się gorąco." A powiedziała to ciepłym, gasnącym głosem, 
jakby nie powiedziała tego w rzeczywistości, tylko jakby to napisała na papierze, i przysunęła papier 
do ognia, czytając; "Zaczyna mi być - stała, nadal obracając między palcami papier, który powoli się 
palił, ja zaś czytałem dalej - strasznie gorąco", skończyłem, zanim papier spalił się do końca i spadł na 
ziemię malutki, kruchy, zmieniony w lekki popiół. "Tak lepiej - powiedziałem. - Nieraz boję się 
czegoś, patrząc, jak marzniesz tuż obok płomienia." 
Widywaliśmy się od wielu lat. Nieraz, jak już byliśmy razem, ktoś upuszczał łyżeczkę i 
budziliśmy się. Powoli zaczęliśmy rozumieć, że nasza przyjaźń jest zależna od pewnych rzeczy, od 
najzwyklejszych wydarzeń. Nasze spotkania zawsze tak się kończyły, że rankiem upadała łyżeczka. 
Teraz, stojąc obok lichtarza, patrzyła na mnie. Pamiętam, że dawniej tak samo n a mnie patrzyła, z 
tego dalekiego snu, w którym obracałem krzesło na tylnych nóżkach i znajdowałem się na wprost 
nieznajomej o oczach z popiołu. To we śnie po raz pierwszy ją zapytałem: "Kim pani jest?", a ona 
odpowiedziała: "Nie pamiętam." Więc powiedziałem: "Ale mam wrażenie, żeśmy się już kiedyś 
widzieli." A ona, obojętnie: "Kiedyś śnił mi się pan, w tym samym pokoju." A ja: "Tak, tak. 
Zaczynam sobie przypominać", a ona: "Ciekawe. Z pewnością spotykaliśmy się i w innych snach." 
Pociągnęła dwa razy papierosa. Jeszcze stałem na wprost lichtarza, kiedy nagle zacząłem na nią 
patrzeć. Patrzyłem od góry do dołu i ciągle była miedziana. Ale to już nie był twardy i żółty metal, to 
była żółta miedź, miękka, plastyczna. "Chciałbym cię dotknąć", powtórzyłem. A ona powiedziała: 
"Wszystko zmarnujesz." A ja: "Teraz to już nie ma znaczenia. Wystarczy przewrócić poduszkę na 
drugą stronę, żebyśmy się spotkali." I wyciągnąłem rękę ponad lichtarzem. Nie drgnęła. "Wszystko 
zmarnujesz, powtórzyła, zanim udało mi się ej dotknąć. Może jeżeli obejdziesz lichtarz dookoła, 
obudzimy się raptownie, zaskoczeni, Bóg wie w jakiej części świata." Ale ja się upierałem: "To nie ma 
znaczenia." A ona powiedziała:" Jeżeli przewrócimy poduszkę na drugą stronę, spotkamy się. Ale jak 
się obudzisz, i tak zapomnisz." Zacząłem posuwać się w stronę kąta. Została za mną, grzejąc sobie 
ręce w cieple płomienia. Jeszcze nie doszedłem do krzesła, kiedy usłyszałem, jak mówi za moimi 
plecami: "Kiedy budzę się o północy, przewracam się w łóżku bez końca, materiał poduszki parzy 
mnie w kolana i do rana powtarzam: ŤOczy niebieskiego psa.ť" 
Stałem w dalszym ciągu twarzą do ściany. "Już dnieje - powiedziałem nie patrząc na nią. -
Obudziłem się, gdy biła druga, to było już bardzo dawno." Podszedłem do drzwi; kiedy wziąłem za 
klamkę, usłyszałem po raz drugi jej głos, nie zmieniony, taki sam: "Nie otwieraj tych drzwi - 
powiedziała. - Na korytarzu pełno jest trudnych snów. "Na co ja: "Skąd wiesz?" Odpowiedziała: "Bo 
byłam tam przed chwilą i musiałam wrócić, jak zobaczyłam, że śpię, leżąc na sercu" Drzwi były 
uchylone, poruszyłem nimi i weszło świeże powietrze, wnosząc zapach ziemi, roślin, wilgotnej wsi. 
Ona znowu zaczęła mówić. Poruszałem drzwiami, których zawiasy nie skrzypiały, i powiedziałem: 
"Tam chyba nie ma żadnego korytarza. Czuć świeży zapach pól." Skrzyżowała ręce nad płomieniem. 
"To ta kobieta, co zawsze chciała mieć dom na wsi - powiedziała - a nigdy nie mogła opuścić miasta." 
Przypomniałem sobie, że widziałem tę kobietę w jakimś dawnym śnie, ale wiedząc - drzwi były 
otwarte -że za pół godziny muszę zejść na śniadanie. Powiedziałem więc: "W każdym razie muszę 
stąd wyjść, żeby się obudzić." 
Na dworze przez chwilę wiał wiatr, potem uspokoił się i buło słychać oddech kogoś śpiącego, kto 
odwrócił się na łóżku. Wiatr ustał. Nie dochodził już żaden zapach. "Jutro poznam cię po tym - 

powiedziałem. - Poznam cię, jak zobaczę na ulicy jakąś kobietę piszącą na murach: ŤOczy 
niebieskiego psa.ť" A ona ze smutnym uśmiechem - uśmiechem poddania się temu, co nieuniknione - 
rzekła: "Ale w dzień i tak nie będziesz nic pamiętał." Znowu wyciągnęła ręce nad lichtarzem, z twarzą 
przesłoniętą mgłą goryczy: "Jesteś jedynym człowiekiem, który kiedy się budzi, nie pamięta nic z 
tego, co mu się śniło." 

