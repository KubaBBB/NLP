Autor: Allen Steele
Tytul: Dobry szczur

(Good Rat)

Z "NF" 7/97

   Z powrotem w domu po dwóch tygodniach w Tajlandii i Nepalu. 
Ładna opalenizna od wylegiwania się na plaży w Koh Samui, 
worek pełen drobiazgów kupionych tanio na ulicach Katmandu. 
Świetne wakacje, ale mam pusty portfel. Pieniądze za 
zastawienie nerek prawie wydane, skrzynka na listy pełna 
rachunków i ponagleń.  
   Dzwonię do agentki, zostawiam wiadomość na jej sekretarce. 
Oddzwania tego samego popołudnia. Rozmawiamy trochę o mojej 
podróży; mówię, że posyłam jej oryginalną drewnianą maskę. 
Jest zadowolona, ale mówi, że właśnie pracuje nad wynajęciem 
paru innych szczurów do eksperymentów w Procter & Gamble. 
Pyta, po co dzwonię.  
   Mówię, że jestem spłukany. Potrzebuję szybko pracy. Mam 
rachunki do zapłacenia. Odpowiada, popracuję nad tym, odezwę 
się wkrótce, ciao, po czym odkłada słuchawkę. Dochodzę do 
wniosku, że poślę jej najbrzydszą maskę z worka.  
   Wyczerpany po spędzeniu ostatnich dwudziestu czterech godzin 
w samolotach, śpię przez następne dwa dni, w przerwach 
oglądam dużo telewizji. Mama dzwoni we wtorek, pyta, gdzie 
byłem przez cały miesiąc. Mówi, że próbowała mnie znaleźć. 
Ani pary z gęby na temat Koh Samui i Katmandu. Odpowiadam, 
że zapisałem się na kursy wieczorowe na miejscowej uczelni. 
Korepetycje z angielskiego i podstawy obsługi komputerów. 
Uczę się czytać i tego, jak robić rzeczy na komputerze. Jest 
zadowolona. Pyta, czy znalazłem już pracę. Właśnie mam 
skłamać po raz kolejny, kiedy dzwoni drugi telefon. Mówię, 
że mam inną rozmowę. Muszę iść, pa. No i dobrze. Nienawidzę 
kłamać mamie.  
   Agentka przy telefonie. Pyta, czy moje nogi są w dobrej 
formie. Też coś, zaperzam się. Właśnie spędziłem dziesięć 
dni łażąc po górach w rejonie Annapurny, pewnie, że są w 
dobrej formie. O co chodzi?  
   Prywatny ośrodek badawczy w Bostonie potrzebuje szczura do 
eksperymentów fazy wstępnej, odpowiada. Jakaś firma 
opracowuje popularny płyn na odciski. Potrzebują kogoś z 
dobrymi nogami do chodzenia po taśmociągu. Dwutygodniowy 
turnus. Czy dam sobie radę?  
   Nie wiem, odpowiadam. Mam trochę siniaków na udach od 
częstego spadania ze skał. Ile płacą? Sto dolców dziennie, 
mówi, minus piętnaście procent jej prowizji. Nie najgorzej. 
Nie wspaniale, ale i nie najgorzej. Pytam, czy fundują 
przelot. Tak, mówi, klasa turystyczna linią Continental. 
Kurczę, mówię, nie wiem, te sińce są naprawdę bolesne. 
Pierwsza klasa w TWA sprawiłaby, że poczułbym się lepiej. 
Mówi, że oddzwoni, ciao, i odkłada słuchawkę.  
   Włączam telewizor, skaczę po kanałach, aż znajduję 
kreskówki. Głupi kojot spada właśnie ze skały, kiedy agentka 
dzwoni ponownie. Klasa biznes w TWA wystarczy, pyta? 
Zastanawiam się, czy nie powalczyć o bilet do loży na mecz 
Red Sox, ale postanawiam nie przeciągać struny. Siniaki 
czują się o wiele lepiej, mówię. Kiedy mam być na miejscu?  
   Za dwa dni, mówi, w porządku, odpowiadam. Bilety przyjdą 
jutro pocztą kurierską, ale nie mów im o sińcach, dobrze? 
Nie mam żadnych sińców, odpowiadam. Chciałem tylko załatwić 
sobie porządny bilet na przelot.  
   Nazywa mnie brzydkim słowem i wyłącza się. Tym razem nie 
mówi nawet "ciao". Postanawiam w ogóle nie posyłać jej 
maski. Niech pojedzie do Katmandu i sama sobie kupi.  
 
   Dwa dni później. Wysiadam z samolotu w Mieście Fasoli. Byłem 
tu dwa lata temu, kiedy pewne laboratorium wynajęło 
mnie, żebym przez trzy dni pił jakieś różowe paskudztwo tak, 
by naukowcy mogli obejrzeć to, co wysikałem i wyrzygałem. 
Lubię Boston. Ładne miejsce. Chociaż nigdy nie odgadłem, 
czemu nazywają je Miastem Fasoli.  
   Chudy studenciak przy wyjściu trzyma tekturową tabliczkę z 
jakąś nazwą i moim nazwiskiem pod spodem. Podchodzę do 
niego, pytam, czy to mnie szuka. Posyła mi dziwne 
spojrzenie. To twoje nazwisko jest na tabliczce, pyta? Nie, 
odpowiadam, ja jestem Kaczor Donald, czy on jest z ośrodka 
badawczego?  
   Wkurza się. Prosi o jakiś dokument. Pokazuję mu legitymację 
klubu bilardowego z sąsiedztwa. Jest tam moje zdjęcie, ale 
on nie daje za wygraną. Pyta, czy mam prawo jazdy. Upuszczam 
mu torbę na nogi, mówię, że jestem człowiekiem zajętym, więc 
lepiej ruszajmy w drogę.  
   Prowadzi mnie na podziemny parking, gdzie stoi jego volvo. 
Tym razem nie podstawili limuzyny. To pewnie jakieś tandetne 
laboratorium. Ostatnim razem, kiedy miałem robotę w 
Bostonie, wieźli mnie limuzyną. Studenciak wygląda jednak na 
wściekłego, toteż nie robię z tego powodu afery.  
   Po wyjeździe z lotniska stajemy w korku w tunelu. Chcę się 
zdrzemnąć na tylnym siedzeniu, ale studenciak ma ochotę 
pogawędzić. Pyta mnie, jakie to uczucie być szczurem.  
   Wiem, do czego zmierza. Już to słyszałem. Mówię hej, koleś, 
płacą mi, żebym dał się przebijać igłami piętnaście razy na 
dzień, chodził po taśmociągach, jadł to, pił tamto, srał do 
nocnika i gwizdał w butelkę. To robota, kapujesz?  
   Uśmiecha się. Myśli, że jest lepszy ode mnie. Ma dyplom z 
uczelni, legalne potwierdzenie. Mówi, wiesz, robili to samo z 
psami, małpami i królikami, dopóki nie wprowadzili zakazu.
Jak to jest, być traktowanym niby zwierzę?  
   Nie rozumiesz, pytam. Masz w domu psa, którego 
naprawdę lubisz? Może kota? To przyprowadź go do swojego 
laboratorium, każ mu robić to wszystko, co robię ja, plus 
jeszcze trochę, i wtedy mi powiesz.  
   W tym momencie zaczyna mi opowiadać o eksperymentach w 
hitlerowskich obozach koncentracyjnych. Ten argument też już 
słyszałem, zazwyczaj z ust gości, którzy urządzają 
demonstracje przed laboratoriami. Ci sami ludzie, którzy nie 
mogli znieść, że psów, małp i królików używa się do 
eksperymentów, teraz wściekają się, że używa się do tego 
ludzi. Co każe mi się zastanawiać, dlaczego mój kierowca 
pracuje dla firmy wykonującej eksperymenty na ludziach, 
skoro uważa je za niemoralne. Może wyższe wykształcenie 
wcale nie jest taką wspaniałą rzeczą, skoro trzeba robić 
coś, w co się nie wierzy.  
   Hej, mówię, hitlerowcy nie prosili o ochotników i nie 
płacili im. Jest tu pewna różnica. Właśnie wróciłem z 
dwutygodniowej włóczęgi po górach w Nepalu. A ty gdzie 
spędziłeś swoje ostatnie wakacje?  
   Zaczyna coś bulgotać na te słowa. Mówi mi, ile zarabia 
rocznie, przed opodatkowaniem. Mówię mu, ile ja zarabiam 
rocznie, po opodatkowaniu. Plus darmowa opieka medyczna i 
urlopy dowolnej długości.  
   To zamyka mu usta. Przez resztę drogi jedziemy w milczeniu.  
 
   Studenciak podwozi mnie pod duży stary budynek z cegły 
wychodzący na Charles River. Kiedyś mogła tu 
być fabryka. Na parkingu typowa banda demonstrantów. Pada 
deszcz, więc są zziębnięci i przemoczeni. Zgodnie z wyrokami 
sądowymi muszą trzymać się co najmniej piętnaście metrów od 
wejścia. Nie mogę odczytać ich transparentów. Zresztą i tak 
nic mnie to nie obchodzi. Protestują przeciwko mojej 
pracy, toteż jeśli złapią grypę, lepiej niech nie przychodzą 
wypłakiwać mi się w rękaw, bo to pewnie ja testowałem 
pigułki, które zapisał im lekarz.  
   Staję przy recepcji, żeby się wylegitymować, dostaję 
identyfikator. Bagaże zostawiam strażnikowi. Jadę windą na 
szóste piętro. W środku budynek wygląda lepiej niż z 
zewnątrz. Gipsowe ściany, kafelki na podłodze, oszklone 
drzwi, wszystko pomalowane na biało i szaro. W pokojach 
wykładziny, nowe meble, zieleń, komputer na każdym biurku.  
   Pierwszy przystanek to ambulatorium. Lekarka robi mi testy 
neurologiczne, zagląda w uszy, sprawdza oczy, bierze próbkę 
krwi, daje małą buteleczkę i wskazuje na łazienkę. Pięć 
minut później oddaję jej pełną buteleczkę, uśmiecham się, 
pytam, co robi za dwa tygodnie od teraz. Nie odwzajemnia 
uśmiechu. Dziękuje mi za mocz.  
   Studenciak prowadzi mnie korytarzem do następnego gabinetu. 
Czeka na mnie główny naukowiec: chudy facet z łysą głową i 
długą krzaczastą brodą. Wstaje i wyciąga rękę, podaje mi 
swoje nazwisko. Po pięciu minutach już go nie pamiętam. W 
myślach nazywam go doktorem Nadętym. To tylko kolejny facet 
w białym fartuchu. Nieważne, jak brzmi jego nazwisko, byle 
tylko podpisał się na moim czeku z wypłatą.  
   Doktor Nadęty proponuje mi kawę. Proszę o wodę. 
Studenciak wychodzi po szklankę wody i doktor Nadęty 
zaczyna opowiadać mi o eksperymencie.  
   Nie rozumiem połowy z tego, co mówi. Naukowy bełkot. Nie na 
mój rozum. Słucham uprzejmie i w odpowiednich momentach 
kiwam głową, jak dobry szczur.  
   Wreszcie przechodzi do konkretów. Jakaś firma farmaceutyczna 
wynajęła jego laboratorium w celu wykonania pierwszej fazy 
testów swego nowego produktu. Jest to płyn na odciski. Nie 
ma jeszcze nazwy rynkowej. Eksperyment wymaga, bym chodził po 
taśmociągu  pierwszego dnia przez osiem godzin z godzinną 
przerwą na lunch, a przynajmniej do czasu, aż dostanę 
ładnych odcisków na stopach. Wtedy posmarują mi odciski 
płynem, pozwolą odpocząć przez dwanaście godzin, ale 
następnego dnia znowu postawią na taśmociągu. To będzie się 
powtarzało co drugi dzień przez dwa tygodnie.  
   Czy płacą mi za dni, kiedy nie jestem na taśmociągu?  
   Oczywiście, odpowiada, ale musisz zostać na terenie ośrodka. 
Mamy dla ciebie pojedynczy pokój na górze w części dla 
gości. Oprócz tego barek i świetlica.  
   Czy jest stół do bilardu?  
   Mamy naprawdę ładny stół do bilardu, odpowiada. Poza tym 
wideo i biblioteka. Również komputer, ale bez faksu i 
modemu. Wewnętrzne przepisy ściśle zabraniają uczestnikom 
badań utrzymywania otwartych kontaktów ze światem 
zewnętrznym. Rozmowy telefoniczne są dozwolone, ale będą 
kontrolowane. Można dostawać pocztę, ale wszelkie listy 
wychodzące z ośrodka będą najpierw czytane przez 
wydelegowanego pracownika.  
   Kiwam głową. Słyszałem to wszystko już nieraz. Większość 
ośrodków badawczych działa na podobnych zasadach. Brzmi 
rozsądnie, mówię.  
   Kiedy nie będziesz na taśmociągu, mówi, musisz być w łóżku 
albo na wózku inwalidzkim. Nie możesz stać ani chodzić, 
chyba że pod prysznicem albo do łazienki.  
   Wzruszam ramionami. Nic wielkiego. Kiedyś leżałem w łóżku 
przez trzy dni z rzędu, nie robiąc nic poza oglądaniem 
starych odcinków "Jaskiniowców" na wideo. Jakiegoś rodzaju 
eksperyment psychiatryczny dla UCLA. Byłem gotów krzyczeć 
jabba-dabba-du i wskakiwać na plecy pielęgniarkom, kiedy 
wszystko dobiegło końca. Po tym nie ma już nic, czego nie 
byłbym w stanie zrobić.  
   Doktor Nadęty przestaje się teraz uśmiechać. Składa dłonie 
na biurku. Czas na kwestie poważniejsze.  
   Płyn, który będziemy nakładali ci na stopy, może nie być 
finalnym produktem, mówi. Być może będziemy musieli 
przebadać różne wersje tej samej formuły. Mogą wystąpić 
efekty uboczne, takie jak uporczywe swędzenie, 
zaczerwienienie lub łuszczenie się skóry, niewielka 
opuchlizna. W trakcie symulacji komputerowych nie pojawiły 
się żadne z takich efektów, ale to pierwszy raz, kiedy płyn 
będzie poddawany testom na ludziach.  
   Kiwam głową. Znam, wiem.  
   Ciągnie dalej. Mówi, że w eksperymencie uczestniczy jeszcze 
troje innych ochotników. Troje z nas będzie obiektami 
doświadczalnymi, a czwarty obiektem kontrolnym, który 
otrzyma placebo. Nie będziemy uprzednio poinformowani, kto 
dostaje produkt, a kto placebo. Czy rozumiem?  
   Obiekty doświadczalne, obiekty kontrolne, placeba, a stopy 
mogą mi odpaść, zanim to wszystko się skończy. Kapuję, 
doktorku. Brzmi w porządku.  
   Doktor Nadęty mówi dalej. Jeśli cokolwiek mi nie odpowiada, 
mogę wyjść teraz, a jego firma zapłaci mi sto dolarów za 
jeden dzień mojego czasu i odwiezie samolotem do domu. 
Jeśli jednak dostanę pietra w trakcie okresu badawczego
albo złapią mnie na próbach zmycia płynu, to wyrzucą z 
eksperymentu i nie dostanę ani grosza.  
   Tak, w porządku. Musi powiedzieć mi to wszystko ze 
względu na przepisy prawne. Nigdy jeszcze nie spietrałem, 
mówię. Wszystko brzmi świetnie. Kiedy zaczynamy?  
   Doktor Nadęty szczerzy zęby. Lubi spotkać miłego, gotowego 
do współpracy szczura. Jutro rano, mówi. Punktualnie o 
ósmej.  
   Pytam, czy mogę wyjść i zabawić się trochę dziś wieczorem. 
Marszczy czoło. Mówi, że w takim razie będę musiał 
dostarczyć jeszcze jedną próbkę moczu. Kiwam głową. Nie ma 
sprawy. Wzrusza ramionami. Pewnie, pod warunkiem, że będziesz 
z powrotem nie później niż o północy. Po tym czasie 
zostajesz tutaj aż do zakończenia eksperymentu.  
   Nie ma sprawy.  
   Spędzamy następną godzinę zajmując się kwestiami prawnymi. 
Doktor Nadęty nie jest specjalnie zaskoczony, że nie umiem 
dobrze czytać. Musiał widzieć akta, które moja agentka 
przesłała jego firmie. Każę mu czytać na głos i nagrywam 
wszystko na przenośnym CD, które ze sobą przywiozłem. 
Agentka nauczyła mnie tego. W ten sposób możemy podać jego 
firmę do sądu, jeśli wywiną jakiś numer. Być może ten szczur 
nie umie czytać, ale wciąż ma swoje prawa.  
   Wszystko brzmi świetnie. Podpisuję dokumenty. Doktor Nadęty 
daje mi plastykową bransoletkę, patrzy, jak zakładam ją 
sobie na lewy nadgarstek i pozwala mi odejść. Zauważam, że 
tym razem nie podaje mi ręki. Może boi się, że zapadnie na 
wtórny analfabetyzm.  
   Ten sam studenciak czeka na zewnątrz. Zabiera mnie do części 
mieszkalnej na siódmym piętrze.  
   Przypomina to oddział szpitalny. Brak okien. Sześć 
pojedynczych pokoi otaczających przestrzeń rekreacyjną. Mały 
barek z jednej strony. Kilka stołów, krzesła, sofy. Regał 
pełen  starych książek i czasopism. Telewizor z 
pięćdziesięciodwucalowym płaskim ekranem, stos kaset wideo 
w szafce powyżej. Automat telefoniczny w rogu. Stół do 
bilardu, aczkolwiek sprawia wrażenie dość tandetnego. 
Spoglądam w górę, widzę obiektyw kamery ukrytej w suficie.  
   Wszystko jak zwykle. Mogło być lepiej, mogło być gorzej.  
   Pokój jest mały. Pojedyncze łóżko, biurko, szafka. Tutaj też 
brak okien, ale przynajmniej jest osobna łazienka. Los mi 
sprzyja. Tym razem bez współlokatora. Ostatni chrapał, a ten 
przed nim zwariował w szóstym dniu eksperymentu i został 
wyrzucony.  
   Moja torba leży na łóżku. Zauważam, że zamek jest tylko 
częściowo zasunięty. Przeszukali ją, by sprawdzić, czy nie 
przywiozłem alkoholu, papierosów, trawki albo telefonu 
komórkowego.  
   Studenciak mówi, że musi iść. Przypomina mi, żebym nie 
wychodził bez identyfikatora. Do zobaczenia jutro, mówię.  
   Rozpakowuję się, wychodzę z pokoju. Chcę wrzucić coś na ząb 
i sprawdzić, jak dziś wygląda życie nocne.  
   Dwoje ludzi siedzi w świetlicy i ogląda wiadomości 
telewizyjne. Facet i kobieta. Facet wygląda na jakieś 
trzydzieści lat. Chudy, długie włosy, rzadka bródka. Otwarta 
książka w miękkiej okładce na jego kolanach. Ledwie spogląda 
w moją stronę.  
   Kobieta jest inna. Jeszcze jeden szczur, ale za to 
najpiękniejszy, jakiego widziałem od jakiegoś czasu. Długie 
ciemne włosy. Szczupła, ale nie pozbawiona mięśni. W 
moim typie.  
   Łapię jej spojrzenie przechodząc obok. Skłaniam głowę. Ona 
odpowiada tym samym, uśmiecha się odrobinę. Nic nie mówi. 
Tylko skinienie głowy i uśmiech.  
   Myślę o tym skinieniu głowy i uśmiechu przez całą drogę do 
windy.  
   
   Znalazłem dobry lokal, kiedy ostatni raz byłem w Bostonie, w 
dzielnicy Dorchester. Jadę tam teraz rykszą.  
   Znak na drzwiach głosi: "Dla * wstęp wzbroniony". Kiedy 
byłem tu pierwszy raz, ktoś musiał odczytać mi napis, a 
potem wyjaśnić, że znak pośrodku to gwiazdka. Jaka część 
twojego ciała wygląda jak gwiazdka? Wciąż nie rozumiem, 
odpowiadam. Facet śmieje się i mówi, zegnij się w pół, wsadź 
głowę między nogi i wytęż wzrok. Kapuję, gadam.  
   Wewnątrz możesz zapalić skręta, kiedy tylko masz na to 
ochotę, jeśli oczywiście potrafisz znaleźć skręta do 
zapalenia w dzisiejszych czasach. Pięćdziesiąt sześć 
gatunków piwa. Podawane nie tylko w barze na dole, ale też 
przy stoliku, jeśli chcesz. Hamburgery, hot dogi, stek i 
szaszłyk w menu. Pizzy z wegetariańskim serem tofu albo zupy 
warzywnej ani śladu. Na ścianach oprawione w ramki akty 
Madonny, Keitha Moona, Cindy Crawford i Sylvestra Stallone.  
Antyczna szafa grająca marki Wurlitzer załadowana płytami, 
których nie wolno sprzedawać bez ostrzegawczej naklejki dla 
rodziców na okładce.  
   Jak również żadnych rozwrzeszczanych dzieciaków.  
   Gliniarze zamknęliby to miejsce, gdyby większość ludzi 
wiedziała, że istnieje. A może nie. Paru facetów przy barze 
sprawia wrażenie gliniarzy po służbie. Gliny też potrzebują 
miejsca, gdzie mogą sobie zapalić i chlapnąć piwko, wiecie, 
jak to jest.  
   Dobry bar. Powinien być taki w każdym mieście. Kiedyś był, 
ale potem wszyscy zaczęli obrażać się o byle co i wsadzać 
nos w nieswoje sprawy. Wydano prawa gwarantujące, że musisz 
mieszkać w bezdymnym, pozbawionym tłuszczu, trzeźwym, 
bezpiecznym dla dziecka otoczeniu. Teraz trzeba się nieźle 
napocić, żeby znaleźć miejsce, gdzie dla * wstęp jest 
wzbroniony.  
   Dzisiaj jednak musiałem zapłacić przy wejściu. Cóż, nie 
można mieć wszystkiego.  
   Znajduję miejsce niedaleko sceny, zamawiam piwo imbirowe,
oglądam jakiś neopunkowy zespół rujnujący stare numery 
Romantics i Clash. Jesteśmy w Bostonie, więc muszą zagrać 
coś z repertuaru The Cars. Zapewne byli jeszcze 
niemowlakami, kiedy Ric Ocasek rozwalał głośniki.  
   Zazwyczaj robię sobie balangę przed rozpoczęciem 
eksperymentu. Nigdy pijaństwo, po prostu dobrze się bawię. 
Dużo dziewczyn tutaj dzisiaj, większość z facetami, którzy 
wyglądają, jakby powinni siedzieć w domu i masturbować się w 
internecie. Niektóre z dziewczyn rzucają w moją stronę 
proszące spojrzenia.  
   Powinienem coś z tym zrobić. Wciąż jest wcześnie. Zawsze 
mogę wynająć na parę godzin pokój w hotelu. Użyć tekstu o 
tym, że jestem ekspertem z dziedziny badań biomedycznych, na 
delegacji w związku z ważną konferencją. Dziewczęta 
uwielbiają spać z lekarzami.  
   Ale nie mam do tego serca. Wciąż myślę o dziewczynie ze 
świetlicy. Nie wiem czemu. Tylko jeszcze jeden szczur.  
   Łapię się na tym, że oglądam się przez ramię za każdym 
razem, kiedy otwierają się drzwi, w nadziei że to ona. 
   Wychodzę przed jedenastą, tym razem samotny. Mówię sobie, że 
to dlatego, bo zespół był kiepski. Ale to nieprawda.  
   W powrotnej drodze do ośrodka badawczego zastanawiam się, 
czy mama nie ma przypadkiem racji. Może powinienem znaleźć 
pracę. Nauczyć się czytać.  
   Założę się, że ona umie czytać.  
   Ósma rano następnego dnia. Schodzę na dół w moim szczurzym 
stroju. Szorty, sportowa kurtka, adidasy. Czas na pracę dla 
dobra nauki i całej ludzkości.  
   Doktor Nadęty czeka na mnie. Nie jest tak sympatyczny jak 
wczoraj. Zabiera mnie do ambulatorium i czeka, aż napełnię 
kolejną buteleczkę dla pani doktor. Odprowadza mnie do 
laboratorium.  
   Cztery elektryczne taśmociągi ustawione obok siebie po 
jednej stronie pomieszczenia, z telewizorem przyczepionym 
pod sufitem ponad nimi. Na ekranie jakiś durny film 
rysunkowy o różowych dinozaurach. Studenciaki w białych 
fartuchach siedzą przed komputerami po drugiej stronie 
pomieszczenia. Jeden z nich to gość, który odebrał mnie z 
lotniska. Kiedy wchodzę, na moment podnosi wzrok. Nie 
odwzajemnia pozdrowienia. Spogląda z powrotem na ekran, 
wystukuje coś na klawiaturze. Zbyt ważny teraz, żeby 
rozmawiać ze szczurami.  
   Dwóch innych szczurów siedzi w plastykowych krzesłach. Już 
odrutowani, oglądają telewizję, czekają na swoją kolej. 
Podchodzę, żeby się przywitać. Jeden to długowłosy 
chudzielec, którego widziałem wczoraj. Ma na sobie starą 
koszulkę z trasy Lollapalooza. Nazywa się Doug. Drugi facet 
wygląda na takiego, co pracuje dużo na powietrzu. Wielki. 
Ogolona głowa, kolczyk w nosie, tatuaż na prawym 
przedramieniu. Mówi, że nazywa się Phil.  
   Doug wygląda na znudzonego, Phil na zdenerwowanego. Podajemy 
sobie dłonie. Jesteśmy patrolem szczurów szukającym guza.  
   Czas dać się odrutować. Siadam na stole, ściągam koszulkę, 
pozwalam jednemu ze studenciaków poprzyklejać na moim ciele 
elektrody. Głowa, szyja, klatka piersiowa, plecy, uda, 
kostki. Wystarczy, że drgnę, a linie na ekranach komputerów 
natychmiast podskakują. Ktoś pyta, co jadłem na śniadanie, 
kiedy ostatni raz byłem w ubikacji. Zapisuje to wszystko na
specjalnej karcie.  
   Phil pyta, czy mamy kablówkę. Proszę zmienić kanał, mówi, bo 
ten przyprawia mnie o ból głowy. Nikt nie zwraca na niego 
uwagi. W końcu wstaje i sam przełącza na "Wydarzenie dnia". 
Doktor Nadęty rzuca mu spojrzenie. Ciekawe, czy to 
pierwszy raz, kiedy Phil znalazł się w szczurzym patrolu. 
Jeśli naukowcy chcą, żebyś oglądał kreskówkę o dinozaurach, 
robisz to, bez Zbędnych pytań. Równie dobrze może to być część 
eksperymentu.  
   Nie zadzieraj z naukowcami. Stara prawda.  
   W końcu pojawia się ostatni szczur. Nie jestem zaskoczony, 
to dziewczyna, którą widziałem wczoraj. Ubrana w 
jednoczęściowy strój sportowy. Dzięki ci, Panie, za 
człowieka, który wymyślił elastyczne materiały. Phil i Doug 
gotowi są połknąć własne języki na jej widok. Facet 
przyczepiający elektrody dostaje wzwodu pod fartuchem, kiedy 
dochodzi do jej piersi i ud.  
   Ona ignoruje jego dłonie, tak jak ignoruje wszystkich 
pozostałych, łącznie ze mną i chłopakami. To prawdziwie 
lojalny, profesjonalny do szpiku kości, amerykański szczur.  
   Czas wejść na taśmociągi. Doktor Nadęty robi wielkie halo, 
żeby każdy z nas wszedł na przydzieloną mu maszynę, jakby 
miało to jakiekolwiek znaczenie. Dziewczyna dostaje 
taśmociąg na lewo ode mnie, Doug na prawo, a Phil obok 
niego.  
   Chwytam metalową barierkę przed sobą. Doktor Nadęty 
sprawdza, czy komputery są gotowe, po czym włącza 
taśmociągi. Gładka gumowa mata pod moimi stopami zaczyna 
przesuwać się powoli, zaledwie jakieś pół metra na parę 
sekund. Moja babka potrafiłaby iść szybciej.  
   Spoglądam na dziewczynę. Ogląda Willarda Scotta 
rozmawiającego z jakimś facetem ubranym jak indyk. Pyta 
doktora Nadętego, czy może zrobić głośniej. Nie, odpowiada, 
mogłoby to przeszkodzić jego zespołowi w skupieniu. Myślę, 
że jest wkurzony ponieważ Phil wyłączył film o różowych 
dinozaurach.  
   No i dobrze. Przynajmniej mamy szansę się zaznajomić.  
   Ona zaczyna pierwsza. Pyta, jak mi na imię. Mówię jej. Kiwa 
głową, podaje mi swoje. Sylvie Simms. Cześć, Sylvie, mówię, 
miło cię poznać.  
   Naukowcy rozmawiają półgłosem za naszymi plecami. Sylvie 
pyta mnie, skąd pochodzę. Mówi, że urodziła się w Columbus, 
w stanie Ohio.  
   Daj spokój, człowieku, mówi Phil, zrób głośniej. Nie słyszę, 
co mówią o pogodzie.  
   Doktor Nadęty nie zwraca na niego uwagi.  
   Spoglądam na Douga. Ma diskmana przyczepionego do pasa. Oczy 
zamknięte, rytmicznie kiwa głową w górę i w dół. Maszeruje w 
takt muzyki w słuchawkach.  
   Byłem w Columbus, mówię. Ładne miasto. Mają tam świetny 
lokal z grillem naprzeciwko siedziby samorządu lokalnego.  
   Sylvie śmieje się. Ładny śmiech. Pyta, czy to restauracja 
z irlandzką nazwą. Tak, odpowiadam, to ta. Podają tam 
żeberka w słodkim sosie. Zna to miejsce, była tam wiele 
razy.  
   I tak to się kręci. Albo toczy. Cokolwiek.  
   Doug słucha rocka na swoim diskmanie, co jakiś prosząc 
kogoś, żeby zmienił mu płytę. Phil wpatruje się w telewizor, 
zastępując własnym dialogiem teksty, których nie słyszy, 
narzekając, że nie może zmienić kanału. Asystent przychodzi 
co jakiś czas z butelką wody, pozwalając nam pociągnąć 
szybki łyk przez plastykową słomkę.  
   Sylvie i ja rozmawiamy.  
   Dowiaduję się o niej dużo, czekając, aż pojawią się odciski. 
Panna. Dwadzieścia siedem lat. Skończyła wychowanie 
początkowe na tym samym uniwersytecie, gdzie ja zacząłem 
jako szczur, ale nie mogła znaleźć porządnej pracy. Szkoły 
publiczne nie zatrudniają nikogo, kto nie ma uregulowanego 
stosunku do służby wojskowej, prywatne biorą tylko ludzi z 
dyplomem. No więc została szczurem, pracuje już od dwóch 
lat. Wciąż chciałaby uczyć w szkole, ale przynajmniej w ten 
sposób ma na opłacenie czynszu.  
   Mówię jej o sobie. Urodziłem się tu. Mieszkam tam. Nie 
wspominam, że nie umiem zbyt dobrze czytać, ale co do reszty 
jestem szczery. Cztery lata jako szczur po krótkiej 
przygodzie z wojskiem. Opowiadam jej o testach fazy 
pierwszej, w jakich uczestniczyłem, przechodzę do miejsc, 
które odwiedziłem.  
   To ją interesuje. Pyta, gdzie byłem. Mówię jej o niedawnej 
włóczędze po Nepalu, o plaży w Koh Samui, gdzie można się 
wykąpać nie natrafiając na pływające śmieci. O lodowcach na 
Nowej Zelandii, wrzosowiskach w Szkocji i ścieżkach w 
brazylijskiej dżungli.  
   Lubisz podróżować, mówi.  
   Uwielbiam, odpowiadam. Nie pierwszą klasą, nie jak turysta, 
ale tak jest lepiej. Mogę zobaczyć miejsca, gdzie nigdzie 
nie byłem.  
   Pyta, co tam robię. Chodzę, odpowiadam. Chodzę i robię 
zdjęcia.  Patrzę na ptaki i zwierzęta. Po prostu żeby tam 
być, to wszystko.  
   Pyta, jak mnie na to wszystko stać. Mówię jej o zastawieniu 
organów w bankach narządów.  
   Odwraca wzrok. Sprzedajesz swoje organy?  
   Nie, mówię, nie sprzedaję. Zastawiam je. Wątroba dla firmy 
klonującej w Tennessee, serce dla banku narządów w Oregonie, 
oba płuca dla szpitala w Teksasie. Jedna nerka do Idaho, 
druga do Minnesoty...  
   Niemal przestaje iść, kiedy to słyszy. Sprzedałbyś im całe 
swoje ciało?  
   Wzruszam ramionami. Niczego jeszcze nie sprzedałem, mówię. 
Nie zastawiłem jeszcze rogówek, skóry ani żył. Oszczędzam 
je na koniec, kiedy będę już za stary, żeby pracować jako 
szczur, i nie będę już mógł sprzedawać plazmy, szpiku 
kostnego albo spermy.  
   Rumieni się, kiedy wspominam o spermie. Udaję, że tego nie 
widzę. Pyta, czy wiem, co zrobią z moimi organami, kiedy 
umrę.  
   Pewnie, mówię. Ktoś w kostnicy sprawdza skanerem kod 
towarowy wytatuowany na moim lewym ramieniu. W wyniku tego 
ładują mnie do lodówki i powiadamiają najbliższy ośrodek 
informacyjny dla dawców organów. Wszyscy wierzyciele 
przyjadą, żeby zgłosić roszczenia do tego, co zgodnie z 
umową wynegocjowaną przez moją agentkę należy do nich. Jeśli 
cokolwiek zostanie, kostnica wrzuca to do pieca. Z prochu 
powstałeś i tak dalej.  
   Sylvie bierze głęboki oddech. I to wszystko cię nie 
niepokoi?  
   Wzruszam ramionami. Nie, odpowiadam. Wolę, żeby moje organy 
pomogły przeżyć komuś innemu, niż żeby miały gnić w trumnie 
pod ziemią. Kiedy są jeszcze moje, przynajmniej mogę 
wykorzystać pieniądze na odwiedzenie miejsc, których 
nie widziałem.  
   Taśmociąg przesuwa się teraz trochę szybciej. Nie drepczemy 
już w tempie babuni. Najwyraźniej doktor Nadęty niecierpliwi 
się. Chce, żebyśmy pod koniec dnia mieli na stopach parę 
ładnych odcisków.  
   Phil poci się obficie. Narzeka, że musi oglądać Sally Jesse 
zamiast programu Oprah. Nie chcę oglądać tej białej suki, 
mówi. No już, dajcie mi w zamian tę czarną sukę. Doug też 
spływa potem, ale maszeruje twardo. Prosi o krążek Smashing 
Pumpkins. Jeden ze studenciaków zmienia mu płytę w 
odtwarzaczu, ale nie zmienia kanału w telewizorze.  
   Nie mogłabym tego robić, mówi Sylvie. Moje ciało jest dla 
mnie zbyt drogocenne.  
   Dla mnie również, mówię, ale to przecież nie ja. Pójdę gdzie 
indziej, kiedy umrę. Potem zostaje już tylko mięso. Dlaczego 
nie sprzedać tego i owego, kiedy jeszcze tu jestem?  
   Nie odzywa się przez długą chwilę. Patrzy w telewizor. Salle 
Jesse rozmawia z kimś, kto chce wyglądać jak kobieta udająca 
mężczyznę, ale wygląda jak mężczyzna przebrany za kobietę, 
czy coś takiego.  
   Może nie powinienem był zdradzać jej moich poglądów na temat 
zastawiania organów. Bycie szczurem to jedno, ale stopniowe 
dzierżawienie własnych wnętrzności to co innego. Niektórzy 
ludzie nie rozumieją tego, a części tych, którzy rozumieją, 
wcale się to nie podoba.  
   Sylvie musi o tym wiedzieć. Wszystkie szczury wiedzą. 
Większość z nas zastawia organy. Więc o co jej chodzi?  
   Gdzieś za nami rozlega się gong. Czas na lunch. Nawet nie 
zauważyłem, że już południe. Doktor Nadęty wraca do 
pomieszczenia, wyłącza taśmociągi. Każe nam usiąść na 
stołach laboratoryjnych i ściągnąć buty. Chociaż nie mamy 
jeszcze odcisków, i tak sadza nas w wózkach inwalidzkich. W 
porządku, mówi, macie tu być z powrotem za godzinę.  
   Nie mogę się doczekać, mamrocze pod nosem Phil.  
 
   Lunch przygotowano dla nas w świetlicy. Rosół, grzanki z 
serem, sałatka z tuńczyka. Przeciskamy się do kontuaru, 
trzymając tace na kolanach, sięgamy po kolejne dania. 
Jeździłem już kiedyś w wózku, podobnie Doug i Sylvie, ale 
Phil nie jest do tego przyzwyczajony. Rozlewa sobie gorącą 
zupę na kolana, klnie wniebogłosy.  
   Dzielę stół z Sylvie. Na blacie porozkładane gazety i 
czasopisma. Pielęgniarz przynosi korespondencję.
Dla mnie tylko rachunki i reklamy, ale Sylvie dostaje 
pocztówkę. Ze zdjęciem tropikalnej dżungli.  
   Pytam, kto ją wysłał. Jej brat, odpowiada. Pytam, gdzie 
mieszka, a ona podaje mi pocztówkę.  
   Udaję, że czytam. Jedyne duże słowo, jakie znam, to Meksyk. 
Zawsze chciałem pojechać do Meksyku, mówię. Co on tam 
porabia?  
   Waha się. Interesy, mówi.  
   Powinienem się już zamknąć, ale nie robię tego. Jakiego 
rodzaju interesy?  
   Spogląda na mnie dziwnie. Nie przeczytałeś pocztówki?  
   Jasne, jasne, mówię. Tylko pytam.  
   Myśli o tym przez chwilę, a potem mi mówi. Młodszy brat 
mieszkał w Minneapolis, ale w zeszłym roku wpadł w łapy 
agentów federalnych. Sprzedawał z bagażnika swojego 
samochodu kartony papierosów szmuglowanych z Meksyku. 
Palenie jest nielegalne w Minneapolis. Karalne wykroczenie, 
jego trzecie z rzędu za sprzedawanie szlugów na ulicach. 
Zgodnie z prawem trzech skazań oznacza to, że musi spędzić 
w więzieniu resztę życia. Za sprzedawanie papierosów.  
   Sędzia wyznaczył kaucję w wysokości siedmiu tysięcy dolarów. 
Sylvie zapłaciła. Brat skorzystał z okazji, tak jak 
przypuszczała. Zwiał na południe, poprosił o azyl, najął się 
do pracy w meksykańskiej wytwórni tytoniu. Przysyła jej 
pocztówki raz na jakiś czas, ale nie widziała go od prawie 
dwóch lat.  
   Ciężka sprawa, mówię. Kiwa głową. Zastanawiam się przez 
chwilę. Pytanie przychodzi mi do głowy. Skąd tak prędko 
wzięła siedem tysięcy?  
   Milczy przez minutę, a potem mi mówi.  
   Dostała je za zastawienie swoich rogówek.  
   Pięć patyków to zwykła cena, ale ona dostała siedem na 
czarnym rynku za granicą. Kiedy umrze, jej oczy znajdą się w 
Indiach. Przynajmniej oszczędziłam mojemu bratu więzienia, 
mówi, ale widzę, że tak naprawdę nie o to chodzi.  
   Sylvie nie chce być pochowana bez swoich oczu.  
   Bierze pocztówkę, odwraca ją, żeby spojrzeć na zdjęcie. 
Kiedy się na to patrzy, to ma się ochotę pojechać do 
Tijuany, prawda?  
   Tijuana sprawia wrażenie wspaniałego miejsca, mówię. Zawsze 
chciałem tam pojechać. Przynajmniej brat znalazł miłe 
miejsce do życia.  
   Wpatruje się we mnie długo, uparcie. Pocztówka nie została 
wysłana w Tijuanie, mówi. Jest z Mexico City, tam, gdzie brat 
teraz mieszka. Nie przeczytałeś tego?  
   Och, mówię. Tak, pewnie. Po prostu zapomniałem.  
   Nic nie mówi przez chwilę. Przysuwa do siebie gazetę, 
spogląda na pierwszą stronę. Wskazuje na nagłówek. Mówi, czy 
to nie wstyd?  
   Patrzę na zdjęcie obok. Pokazuje mieszkankę Afryki z martwym 
dzieckiem na ręku, krzyczącą do obiektywu. Tak, mówię, 
kiepska sprawa. Nienawidzę czytać takie rzeczy.  
   Sylvie stuka palcem w nagłówek. Mówi, że poziom bezrobocia w 
Massachusetts jest najniższy od piętnastu lat.  
   Ach tak, odpowiadam. Miałem na myśli co innego. To dobra 
wiadomość, tak.  
   Odsuwa gazetę. Rozgląda się, żeby sprawdzić, czy ktoś nie 
podsłuchuje. Ścisza głos do szeptu. Nie umiesz czytać, 
prawda?  
   Czuję ciepło na twarzy. Nie ma sensu kłamać. I tak już wie.  
   Tylko trochę, mówię. Tyle żeby zorientować się w menu w 
restauracji albo sprawdzić bilet na samolot. Ale nie na 
tyle, żeby przeczytać pocztówkę od jej brata albo gazetę.  
   Czuję się teraz głupio. Chcę wstać i odejść. Zapominam, że 
mam siedzieć w wózku, zaczynam się podnosić. Sylvie kładzie 
dłoń na mojej, zatrzymuje mnie.  
   Wszystko w porządku, mówi. To nie ma znaczenia. Trochę to 
podejrzewałam, ale nie byłam pewna, dopóki nie zapytałeś, co 
napisał do mnie brat.  
   Nadal chcę odejść. Chwytam gumowe koła, zaczynam odsuwać się 
od stołu.  
   Daj spokój, nie odchodź, mówi. Nie chciałam wprawić cię w 
zakłopotanie. Zostań.  
   Czuję się jak idiota, mówię.  
   Sylvie potrząsa głową. Znowu posyła mi ten swój uśmiech. 
Nie, mówi, nie jesteś idiotą. Jesteś równie łebski jak każdy 
inny facet tutaj.  
   Spoglądam na nią. Nie odwraca wzroku. Jej oczy są własnością 
jakiejś firmy w Indiach, ale w tej chwili należą tylko do 
mnie.  
   Możesz nauczyć się czytać, mówi. Po prostu nigdy nie miałeś 
takiej nauczycielki jak ja.  
  
   Mam odciski na stopach pod koniec pierwszego dnia. To samo 
pozostali. Doktor Nadęty bardzo zadowolony. Nigdy nie 
widziałem, żeby ktoś się tak podniecił na widok odcisków. 
Ciekawe, czy ma hopla na punkcie stóp.  
   Naukowcy robią zdjęcia naszych stóp, notują coś 
zawzięcie, potem nacierają nam podeszwy płynem. Jasnozielone 
świństwo.  Jak to co wydmuchujesz podczas kataru, zapachem 
przypomina bożonarodzeniową choinkę unurzaną w nafcie. 
Używają pipetek, żeby odmierzyć właściwą ilość. Powinni 
raczej użyć pędzli.  
   Każdy dostaje płyn z innej buteleczki. Nie mam pojęcia, 
czy dostałem właściwy produkt, czy placebo, ale  po zabiegu 
odciski bolą jakby trochę mniej.  
   Nie trwa to długo. Po obiedzie skóra zaczyna mnie swędzieć. 
Nie okropnie, ale nie mogę się powstrzymać od podrapania 
po podeszwach stóp. To trochę jak ukąszenia pcheł. 
Sylvie i Phil mają te same objawy, ale nie Doug. Siedzi w 
rogu świetlicy, czyta książkę w miękkiej okładce, ani razu 
nie dotykając swoich stóp. Reszta z nas ogląda telewizję i 
drapie się nerwowo po nogach.  
   Chyba wiem, kto dostał placebo.  
   Następnego dnia nie pracujemy na taśmociągach, ale po 
śniadaniu prowadzą nas do laboratorium, żeby naukowcy mogli 
zrobić nam dodatkowe badania. Mówię im o swędzeniu, kiedy 
pobierają próbkę krwi. Kiwają głową, słuchają, robią kolejne 
zdjęcia, znowu notują, potem nakładają następną porcję 
zielonego cholerstwa na nasze stopy.  
   Inny skład tym razem. Teraz jest to Super Silne Zielone 
Świństwo. Chyba wytwarzają to z jadowitych mrówek. Niemal 
zeskakuję ze stołu. Sylvie syczy i przewraca oczami, kiedy 
nadchodzi jej kolej na nałożenie płynu. Phil klnie na czym 
świat stoi. Dwaj faceci muszą go przytrzymać, bo chce kopnąć 
studenciaka, który go obsługuje.  
   Kiedy wracamy na górę, stopy wciąż mnie pieką, Sylvie idzie 
do swojego pokoju. Doug bierze książkę i zaczyna czytać. Phil 
wściekły jak diabli, rzuca obelgi pod adresem doktora 
Nadętego. Mówi, że zrobił to tylko po to, żeby trochę 
zarobić, nie wiedział, że zamkną go w więzieniu i będą 
torturować na śmierć. Mówi, że ma ochotę wsadzić nogi do 
sedesu.  
   Nie rób tego, mówię mu, zepsujesz im eksperyment. Dodaję, że 
zachował się całkiem bez sensu próbując kopnąć naukowca. 
Uspokój się, koleś. Zagrajmy trochę w bilard. Zapomnij o tym 
wszystkim.  
   Mamrocze coś pod nosem, ale mówi, w porządku, dobrze, niech 
będzie.  
   Trudno grać w bilard siedząc w wózku inwalidzkim, ale przez 
jakiś czas nam się udaje. Philowi nic nie wychodzi. Psuje 
łatwe strzały, dwa razy nie trafia w białą kulę. Kończy, 
kiedy ja mam jeszcze cztery bile na stole. Traci 
panowanie. Wali kijem w stół, odwraca się i odjeżdża do 
swojego pokoju. Zatrzaskuje za sobą drzwi.  
   Spoglądam na obiektyw pod sufitem. Wiem, że ktoś musi to 
wszystko oglądać.  
   Podjeżdżam do telewizora, włączam go, zaczynam oglądać 
program Oprah. Sylvie pojawia się jakiś czas później. Pyta, 
czy chcę rozpocząć lekcje czytania.  
   Nie bardzo, odpowiadam. Wolę oglądać Oprah.  
   Rzuca mi spojrzenie, pod wpływem którego stanąłby nawet 
mnichowi. No już, mówi. Proszę. Bardzo bym chciała, żebyś 
się zgodził.  
   Myślę, że może zyskam coś u niej w ten sposób, więc daję się 
przekonać. A co mi tam. Może nawet się czegoś nauczę.  
   W porządku, mówię.  
   Wyłącza telewizor, podjeżdża do regału z książkami, zaczyna 
szperać. Myślę, że weźmie jakąś książkę albo czasopismo. Nie 
potrafię przeczytać nawet tytułów większości z nich. Jeśli 
wróci z Szekspirem albo czymś takim, to spadam stąd.  
   Bierze stos czasopism z dolnej półki. Kładzie je sobie na 
kolanach, przewozi na stół, każe mi ustawić się obok niej.  
   Znajduje strony z humorem. Pyta, czy lubię komiksy. Nie 
bardzo, odpowiadam. Nigdy specjalnie ich nie oglądałem. 
Uśmiecha się i mówi, że czyta je każdego ranka. Największa 
rozrywka dnia. Wskazuje na historyjkę na górze pierwszej 
strony. To moja ulubiona, mówi. Powiedz mi, co ten mały 
chłopiec mówi do tygrysa.  
   W ten właśnie sposób zaczynam uczyć się czytać. Patrząc, co 
Calvin i Hobbes zrobili dziś rano.  
   
   Po przerwie udajemy się z powrotem do laboratorium na 
kolejne badanie. Stopy już nie pieką, ale swędzenie 
powróciło. Skóra trochę zaczerwieniona. Znowu próbki krwi, 
zdjęcia, notatki. Kolejna porcja płynu na nasze stopy. Nie 
pali tak bardzo tym razem. Wygląda też trochę inaczej. To 
musi być Nowe Ulepszone Super Silne Zielone Świństwo.  
   Naukowcy zauważają coś nietypowego, kiedy badają stopy 
Phila. Poświęcają im dużo uwagi. Porównują ich obecny stan 
ze zdjęciami, które zrobili wcześniej. Jeden z nich bierze 
skalpel, usuwa trochę martwej skóry z podeszwy każdej ze 
stóp, kładzie ją na przezroczysty spodeczek, wynosi z 
pomieszczenia.  
   Phil powtarza ciągle, co się dzieje? O co chodzi? Mam prawo 
wiedzieć.  
   Naukowcy nic mu nie odpowiadają. Badają Sylvie i Douga, 
nacierają im stopy płynem, potem pozwalają naszej trójce 
wrócić na górę. Philowi każą zostać. Mówią, że chcą zbadać 
go dokładniej.  
   Doktor Nadęty mija nas, kiedy czekamy na windę. Pozdrawia 
nas tylko, nic więcej. Idzie prosto do laboratorium, zamyka 
za sobą drzwi.  
   Phil spieprzył sprawę, mówię do Douga i Sylvie, kiedy 
znajdujemy się sami w windzie. Nie wiem, co dokładnie 
zrobił, ale sądzę, że spieprzył sprawę.  
   Kiwają głowami. Wiedzą, o co chodzi. Widzieli to już 
wcześniej. Ludzie czasem wariują w trakcie długich 
eksperymentów. Nowym facetom przydarza się to regularnie. Co 
jakiś czas jakiś durny szczur zostaje spłukany do rynsztoka.  
   Wracamy do świetlicy. Doug sięga po książkę, Sylvie i ja 
bierzemy się z powrotem za czytanie komiksów. Próbuję 
właśnie dojść, dlaczego Sarge kopnął Beetle'a w tyłek, kiedy 
wchodzi Phil. Nie jest na wózku. Doktor Nadęty i strażnik 
idą zaraz za nim.  
   Nic do nas nie mówi, idzie prosto do swojego pokoju, bierze 
torbę. Wychodzi bez słowa pożegnania.  
   Doktor Nadęty zwraca się do nas. Mówi, że Phil został 
usunięty z eksperymentu, ponieważ ścierał produkt ze stóp. 
Wykazał się również brakiem odpowiedniej postawy. Nie będzie 
przez nikogo zastąpiony, bowiem jest na to za późno bez 
konieczności ponownego rozpoczynania badań.  
   Kiwamy głową, milczymy. Nie ma sensu mówić mu, że 
spodziewaliśmy się tego. Ostrzega, żeby coś podobnego nie 
przyszło nam do głowy. Phil nie otrzymuje wynagrodzenia za 
swój czas, mówi, ponieważ złamał warunki umowy.  
   Kiwamy głową. Nie, sir. Jesteśmy dobrymi szczurami.  
   Przeprasza nas za zamieszanie. Pyta, czy czegoś nie 
potrzebujemy.  
   Sylvie podnosi dłoń. Prosi o komiksy, jakiekolwiek. Doktor 
Nadęty spogląda na nią dziwnie, ale kiwa głową. Obiecuje 
dostarczyć nam komiksy do jutra rana. Potem wychodzi.  
   Doug podnosi wzrok znad swojej książki, kiedy drzwi 
zatrzaskują się za doktorem. Dobrze, mówi. Więcej zielonego 
świństwa dla nas.  
   
   Dwa tygodnie szybko mijają.  
   Testy fazy pierwszej trwają czasami w nieskończoność. 
Doprowadzają wszystkich do szału. Tak powinno być i w tym 
przypadku, bo nie chodzimy na taśmociągu codziennie i mamy 
dużo wolnego czasu, ale nie dzieje się tak.  
   Przynajmniej raz robię coś poza wpatrywaniem się w 
telewizor. Zazwyczaj spędzam godziny leżąc na sofie w 
świetlicy, oglądając jeden film na wideo za drugim, 
zabijając czas, aż przychodzi moment zejścia do laboratorium.  
   Ale nie tym razem.  
   Po pracy i w dni wolne siadam przy stole z Sylvie, 
przedzierając się w pocie czoła przez historyjki obrazkowe.  
   Czasem pomaga Doug, kiedy Sylvie musi się przespać, albo 
kiedy stopy za bardzo ją pieką. Oboje są cierpliwi. Nie 
traktują mnie jak dziecko albo opóźnionego w rozwoju, ani 
nie śmieją się ze mnie, kiedy nie mogę poradzić sobie z 
jakimś długim słowem, i pomagają mi wymawiać je raz po raz, 
aż zrobię to poprawnie. Jeśli jest to coś trudnego, Sylvie 
tłumaczy mi, co oznacza w zwykłym języku, czasem nawet 
rysując malutki obrazek. Robię notatki w zeszycie w linie i 
studiuję je w nocy przed zaśnięciem.  
   Po pierwszych kilku dniach jestem w stanie czytać 
historyjki bez specjalnej pomocy po; potem bierzemy się za 
komiksy, które dostarczył nam doktor Nadęty. Archie i 
Jughead na początek, ponieważ są łatwe. Kiedy Sylvie nie ma 
w pobliżu, dyskutujemy z Dougiem, kogo wolelibyśmy 
przelecieć, Betty czy Veronicę, ale wkrótce zaczynam już 
mieć do czynienia z Batmanen i bohaterami X-Men. Okazuje 
się, że komiksy są o wiele lepsze od filmów.  
   Doug jest dobrym nauczycielem, ale wolę być z Sylvie.  
   Dzieje się coś niezwykłego. Zaczynam rozumieć nagłówki w 
gazetach. Przestają być dla mnie czarną magią. Odkrywam, że 
naprawdę coś znaczą. Są tam rzeczy, których nie podają w 
telewizji.  
   Potem stopniowo odcyfrowuję tytuły książek Douga. Wiem 
teraz, że lubi powieści szpiegowskie i fantastycznonaukowe. 
Lepsze niż filmy, mówi, a wierzę mu, kiedy opowiada mi, o 
czym są. Nadal nie potrafię przeczytać tego, co jest w 
środku, ponieważ wciąż potrzebuję obrazków do pomocy, ale po 
raz pierwszy naprawdę chcę wiedzieć, o czym jest dana 
książka.  
   Uczucie trudne do opisania. Coś jak maszerowanie przez gęstą 
tropikalną dżunglę, gdzie nie widać nic poza cieniami i 
wydaje ci się, że jest noc, a ty próbujesz trzymać się 
ścieżki, bo nie wiesz, co czyha dookoła. Potem wychodzisz na 
wzniesienie, gdzie jest polana. Słońce świeci ci prosto nad 
głową, jest ciepło, i masz widok na wiele kilometrów, góry i 
pagórki i równiny leżą rozciągnięte przed tobą, i jest to 
tak piękne, że masz ochotę zostać tam na zawsze.  
   To mniej więcej coś takiego. Ni stąd, ni z owąd nie jestem 
już taki głupi, jak kiedyś o sobie myślałem.  
   Którejś nocy, po tym jak wszyscy kładą się do łóżek i gasną 
światła, zaczynam płakać. Nie przychodzi mi to łatwo, ze 
względu na to jak mnie wychowano. Ojciec spuszczał mi manto, 
jeśli złapał mnie na płaczu, nazywając mnie pedziem i małą 
dziewczynką. Niełatwo to wyjaśnić, ale to mniej więcej 
dlatego wypisał mnie ze szkoły i wziął do pracy w swoim 
warsztacie. Powiedział, że chce, żebym był mężczyzną, i nie 
dopuści, żeby bezbożni liberałowie mieszali mi w głowie za 
pomocą swoich książek i idei.  
   Kiedy padł martwy z kluczem nasadowym w ręce, skończyłem
właśnie osiemnaście lat. Jedyne, co miałem w portfelu, to kartę 
powołania, której nie potrafiłem przeczytać. Czas spędzony w 
armii pozwolił mi zobaczyć kawał świata i sprawił, że 
chciałem zobaczyć więcej, ale wtedy było już za późno, żeby 
wrócić do szkoły. Jedynym sposobem na to, żeby utrzymać się 
przy życiu i zobaczyć świat, było zostać szczurem. Szczurem, 
którego ciało nie należy do niego samego.  
   Coś jest nie tak z prawem, które pozwala człowiekowi być 
szczurem, szczególnie, kiedy szczur cieszy się większym 
szacunkiem niż człowiek. Szczury nie mogą nauczyć się 
czytać, ale ludzie tak. Tyle że nikt nie chce wydawać 
pieniędzy na budowanie szkół. Wolą stawiać więzienia, a 
potem zamykać w nich ludzi, którzy sprzedają papierosy. W 
tym samym czasie nauczyciele muszą robić rzeczy, których nie 
pozwala się już robić szczurom.  
   Nie płakałem tej nocy nad Sylvie i jej bratem, chociaż i to 
miało swój udział. Płakałem nad wszystkimi straconymi 
latami mego życia.  
   
   Ostatnie dni spędzam ucząc się najwięcej jak mogę, ale 
jedno nie daje mi spokoju.  
   Sylvie.  
   Zacząłem uczyć się czytać, bo chciałem ją przelecieć. Zgoda 
na jej propozycję wydawała mi się najlepszym sposobem by
zaciągnąć ją do łóżka.  
   Nie mogę tego zrobić w trakcie eksperymentu, ponieważ, 
zgodnie z warunkami umowy, seks z innymi szczurami jest 
ściśle zabroniony.  Widziałem, jak inne szczury były 
wyrzucane tylko za to, że złapano je w pokoju kogoś innego, 
nawet jeśli obie osoby miały na sobie bieliznę. Kiedy jednak 
badania dobiegną końca i wszyscy dostaniemy wypłatę, nie ma 
nic złego w zorganizowaniu małego przyjęcia w jakimś 
anonimowym motelu w okolicy.  
   Wciąż chcę się z nią przespać. Czasem dostaję wzwodu siedząc 
obok niej w świetlicy, kiedy pomaga mi poradzić sobie ze 
słowem, z którym nigdy wcześniej się nie zetknąłem. Nie mogę 
oderwać od niej wzroku, kiedy maszeruje po taśmociągu obok 
mnie.  
   Teraz jednak sytuacja uległa zmianie. Nie chodzi już o 
zaciągnięcie jej do jakiegoś taniego motelu na małe bara-
bara. Nawet nie o naukę czytania. Przepełniające mnie 
uczucia napawają mnie lękiem.  
   Dwa dni przed zakończeniem eksperymentu. Siedzimy samotnie w 
świetlicy, czytając sobie nawzajem odcinki Spidermana. Pytam 
ją prosto z mostu. Słuchaj, czemu właściwie pomagasz mi w 
ten sposób?  
   Wciąż wpatruje się w komiks, ale odsuwa włosy do tyłu i 
uśmiecha się lekko. Ponieważ jestem nauczycielką, odpowiada, 
i na tym właśnie polega moje zajęcie. Jesteś pierwszym 
uczniem, jakiego miałam od czasu studiów.  
   W parku siedzi cała masa włóczęgów, którzy nie umieją 
czytać, mówię. Mogłabyś uczyć ich. Dlaczego zawracasz sobie 
głowę mną?  
   Rzuca mi długie spojrzenie. Nie gniewne, nie zimne. Nie 
potrafię tego określić do końca.  
   Ponieważ, mówi, zawsze chciałam odwiedzić Katmandu, i może 
znalazłam kogoś, kto mnie tam zabierze.  
   Mogę cię tam zabrać, odpowiadam. Mogę cię zabrać do Nepalu, 
Brazylii, Irlandii, do Meksyku, żebyś mogła odwiedzić brata, 
jeśli chcesz.  
   Rumieni się. Odwraca wzrok na moment, a potem patrzy z 
powrotem na mnie. Może chcesz tylko zabrać mnie do 
najbliższego hotelu, kiedy tu skończymy, mówi. Robiłam to 
już. Nie miałabym nic przeciwko zrobieniu tego ponownie.  
   Potrząsam głową. Wolę Katmandu, mówię. Wschód słońca nad 
Annapurną jest niesamowity. Kocham myśl, że moglibyśmy 
zobaczyć to razem.  
   Kocham? Myślałam, że po prostu uczę cię czytać.  
   Spoglądam wokoło, żeby sprawdzić, czy ktoś nas nie podgląda. 
Nikogo nie ma, ale z pewnością ktoś siedzi za obiektywem 
kamery pod sufitem.  
   Do diabła z nimi. Wsuwam dłoń pod blat stołu i znajduję jej 
rękę. Jeszcze jedno słowo, którego mnie nauczyłaś, mówię.  
   Uśmiecha się. Nie zabiera ręki. Znajduje długopis w 
kieszeni, podaje mi go, przysuwa kartkę papieru.  
   Jeśli potrafisz to napisać, mówi, to ci uwierzę.  
   
   Faza wstępna badań produktu zakończona sukcesem po dwóch 
tygodniach. Ostatnia partia Najnowszego Ulepszonego 
Zielonego Świństwa nie pachnie, nie powoduje swędzenia ani 
pieczenia, i doskonale goi odciski na naszych stopach. Nie 
pomaga, co prawda, na skurcze mięśni, ale to już inna sprawa.  
   Doktor Nadęty dziękuje nam, składa podpis na czekach z naszą 
wypłatą. Mówi nam, że byliśmy wspaniałymi obiektami 
doświadczalnymi. Ma nadzieję, że wkrótce znowu będzie z nami 
pracował. W gruncie rzeczy, czy mamy czas w marcu? Planują 
testy nowego środka antydepresyjnego. Szukają teraz 
ochotników. Co my na to?  
   Spoglądam na Sylvie. Siedzi obok mnie. Nic nie mówi. Patrzę 
na czek. Został wypisany na poczet rachunku w First Bank of 
Boston, podpisany przez doktora Leonarda Whyte'a.  
   Dziękuję panu, doktorze Whyte, mówię. Moja agentka 
skontaktuje się z panem. Ciao.  
   Taksówka czeka na nas przed wejściem. Każemy kierowcy 
zawieźć się do najbliższego motelu.  
   
   Trzy lata minęły od czasu, kiedy Sylvie i ja poznaliśmy się 
w Bostonie. Parę rzeczy się zmieniło.  
   W końcu udało jej się doprowadzić do tego, że używam 
właściwych form gramatycznych, zamiast zwrotów z ulicznego 
slangu. Wciąż się uczę, ale zaimki osobowe nie są już dla 
mnie tajemnicą i nie muszę już opisywać wszystkich wydarzeń 
w czasie teraźniejszym. Wszystkich tych, którzy cierpliwie 
przedzierali się przez prymitywny język tego sprawozdania, 
proszę o wybaczenie. Była to próba opisania osoby, którą 
kiedyś byłem, zanim Sylvie pojawiła się w moim życiu.  
   Wykorzystaliśmy pieniądze zarobione za udział w 
eksperymencie w Bostonie na podróż do Mexico City, gdzie 
Sylvie ujrzała swojego brata po raz pierwszy od dwóch lat. 
Pół roku później polecieliśmy do Nepalu i odbyliśmy wyprawę 
w rejon Annapurny, gdzie pokazałem jej wschód słońca nad 
Himalajami. Od tamtego czasu byliśmy na safari w Kenii i na 
spływie łodzią po Amazonce. Teraz planujemy wiosenną wyprawę 
do północnej Kanady, poza krąg polarny. Odrobinę za zimno 
jak na mój gust, ale ona chce zobaczyć zorzę polarną.  
   Wszystko dla mojej dzieciny.  
   Pierwszej nocy w Katmandu obiecałem dać jej ten świat, który 
znam, w zamian za jej świat. Ona dotrzymała swojej 
obietnicy i teraz ja dotrzymuję swojej.  
   Mimo to wciąż jesteśmy szczurami.  
   Nie możemy zalegalizować naszego związku, ponieważ 
laboratoria, które nam płacą, nie przyjmują par małżeńskich 
jako obiektów doświadczalnych. Chociaż mieszkamy razem od 
blisko trzech lat, utrzymujemy adresy w różnych miastach, 
wysyłamy oddzielne zeznania podatkowe i mamy odrębne konta w 
banku. Korespondencja do niej przesyłana jest pod mój adres
i tylko nasi agenci znają różnicę. Zapewne nigdy nie 
będziemy mieli dzieci, przynajmniej do czasu, kiedy 
postanowimy zrezygnować z tej dziwnej wolności, którą 
odnaleźliśmy.  
   Nasza wolność ma swoją cenę. Ja zastawiłem ostatnie tkanki 
swojego ciała. Sylvie nie odzyskała praw do swoich rogówek, 
pomimo prób znalezienia luki prawnej, która by jej to 
umożliwiła, i chociaż może nadejść czas, kiedy będzie 
musiała poświęcić jeden czy dwa ze swoich organów, utrzymuje 
twardo, że jej ciało należy tylko do niej.  
   Bardziej bolesny jest fakt, że, co jakiś czas, musimy 
spędzać kilka tygodni uczestnicząc w eksperymentach fazy 
wstępnej. Czasem są to te same eksperymenty, przeprowadzane 
jednocześnie w tym samym ośrodku, toteż musimy udawać, że w 
ogóle się nie znamy.  
   Nie przyzwyczaiłem się jeszcze do tego, ale nic nie można na 
to poradzić.  
   Zarabiamy jednak dobrze, bilety lotnicze mamy za darmo, i 
czasem spotykamy starych znajomych. Spędziliśmy tydzień z 
Dougiem parę miesięcy temu, uczestnicząc w eksperymentach na 
wychłodzenie ciała w ośrodku w Colorado. Omawialiśmy nasze 
ulubione powieści Juliusza Verne'a siedząc w wannach 
wypełnionych lodowatą wodą.  
   Przy tym wszystkim jestem zadowolony z życia, które wiodę. 
Sylvie i ja mamy dość pieniędzy, żeby opłacić rachunki, i 
odwiedzamy najciekawsze miejsca na całym świecie. Jestem z 
kobietą, którą kocham, matka przestała męczyć mnie, żebym 
znalazł sobie pracę, i nauczyłem się czytać.  
   Nie dość na tym, zawsze możemy powiedzieć, że zrobiliśmy 
swoje dla dobra nauki i całej ludzkości.  
   Czegóż więcej może chcieć dobry szczur?  
                             Przełożył Marcin Wawrzyńczak

                        ALEEN STEELE
   Rocznik 1958, amerykański dziennikarz i pisarz. 
Zadebiutował w "Isaac Asimov's Science Fiction Magazine" w 
1988 roku opowiadaniem "Live from the Mars Hotel". Rok 
później ukazała się jego pierwsza powieść "Orbital Decay". 
Uprawia twardą science fiction i zazwyczaj umieszcza akcję 
swych utworów poza Ziemią. "Dobry szczur" jest tu wyjątkiem.
                                                  (D.M.)
