Tove Jansson
Wiosenna piosenka (ze zbioru: "Opowiadania z Doliny Muminków")
Tłumaczenie: Irena Szuch - Wyszomirska
Zoceerowała: Małgorzata "Zuzanka" Krzyżaniak

-----------------------------------------------------------------

     W  pewien  pogodny  i  bezchmurny  wieczór  w końcu kwietnia
Włóczykij zaszedł tak daleko na północ, że na  stokach  skał,  po
ich północnej stronie, leżały jeszcze łaty śniegu.
     Wędrował  cały  dzień  przez niezbadane okolice, słysząc nad
sobą nawoływanie ptaków przelotnych.
     Również i one wracały z południa w rodzinne strony.
     Szło mu się łatwo, plecak był niemal pusty, a trosk nie miał
żadnych.  Cieszył  się  lasem,  pogodą i sobą samym. Teraz, kiedy
jasnoczerwone słońce świeciło pomiędzy brzozami, a powietrze było
rześkie  i łagodne, dzień wczorajszy i jutrzejszy wydawały mu się
równie odległe.
     "To jest wieczór na piosenkę - pomyślał Włóczykij. - Na nową
piosenkę,  która  składać się będzie w jednej części z nadziei, w
dwóch z  wiosennej  tęsknoty  i  której  resztę  stanowić  będzie
niewypowiedziany  zachwyt, że mogę wędrować, że mogę być sam i że
jest mi z sobą dobrze".
     Melodię tę nosił pod kapeluszem od wielu dni, ale  nie  miał
jeszcze odwagi jej wydobyć. Trzeba było poczekać, aż wyrośnie, aż
stanie się radosnym przekonaniem, że gdy  tylko  dotknie  wargami
swojej  harmonijki, wszystkie dźwięki wskoczą na właściwie miejs­
ca.
     Jeśli wydobyłby ją za  wcześnie,  mogłoby  się  zdarzyć,  iż
przekorne  dźwięki ułożyłyby się w piosenkę tylko w połowie dobrą
lub że mógłby je pogubić i nigdy już nie potrafiłby uchwycić  ich
we  właściwy sposób. Melodie to sprawy poważne, szczególnie jeśli
mają być wesołe i zarazem rzewne.
     Lecz tego wieczoru Włóczykij czuł się pewny swojej piosenki.
Istniała  już,  była  niemal gotowa - lepsza od wszystkich, jakie
kiedykolwiek wymyślił.
     Kiedy dojdzie  do  Doliny  Muminków,  zagra  ją  siedząc  na
poręczy  mostu,  a  Muminek  powie zaraz, że jest piękna. Że jest
niezwykle piękna.
     Włóczykij przystanął; zrobiło mu się  trochę  przykro.  Tak,
Muminek, który czekał na niego i okropnie tęsknił. Muminek, który
siedział w domu i czekał, i podziwiał  go,  i  zawsze  mu  mówił:
"Naturalnie, musisz być wolny. Jasne, że musisz wyruszyć w drogę.
Jasne, rozumiem - czasem musisz być sam".
     Lecz  jednocześnie  oczy  Muminka  robiły  się   chmurne   z
rozczarowania i bezradnej tęsknoty.
     -  Oj, oj - powiedział Włóczykij podejmując wędrówkę. - Ojo­
joj. Tyle jest uczuć w tym Muminku. Ale  nie  będę  teraz  o  nim
myślał.  Dziś  wieczorem  jestem sam z moją melodią, a dzisiejszy
wieczór to nie jutro.
     I po chwili udało się Włóczykijowi zupełnie zapomnieć o  Mu­
minku. Węszył za dobrym miejscem na rozbicie namiotu, a kiedy nie
opodal w lesie usłyszał szmer  strumyka,  zaraz  ruszył  w  tamtą
stronę.
     Ostatni czerwony promień słońca zgasł pomiędzy pniami - nad­
chodził wiosenny zmierzch,  powolny  i  błękitny.  Cały  las  był
błękitny,  a brzozy, jak białe kolumny, wędrowały coraz głębiej i
głębiej w mrok.
     To był dobry strumyk.
     Przejrzysty i brązowy tańczył poprzez warstwy zeszłorocznych
liści  i  resztki  tuneli lodowych, skręcał w mech, pikował w dół
małym wodospadem i  opadał  na  białe,  piaszczyste  dno.  Czasem
śpiewał  w tonacji dur jak komar, to znów starał się grzmieć niby
wielki i groźny potok, czasem  zaś  bulgotał  przepłukując  sobie
gardło wodą ze stopniałego śniegu i śmiał się ze wszystkiego.
     Włóczykij stał na mokrym mchu i nasłuchiwał.
     "W  mojej  piosence  musi być strumyk - pomyślał. - Jako re­
fren".
     W tej samej chwili od progu wodospadu oderwał się  kamień  i
zmienił melodię wody o jedną oktawę.
     "To  nie było złe - pomyślał Włóczykij z podziwem. - To jest
sposób na ułożenie melodii. Gwałtowne zwroty i  przejścia..  Zas­
tanawiam  się, czy moja piosenka nie powinna być piosenką strumy­
ka".
     Wydobył kociołek i napełnił go pod wodospadem. Potem  ruszył
pod  świerki,  by  poszukać  drzewa  na  ogień.  Las mokry był od
tającego śniegu i wiosennych deszczy, więc Włóczykij zmuszony był
wpełznąć  w  gąszcz  jeżyn,  aby  znaleźć suche patyki. Wyciągnął
łapkę i  w  tym  samym  momencie  ktoś  krzyknął,  przemknął  pod
świerkami   i  jeszcze  dłuższą  chwilę  słychać  było  ów  głos,
zanikający w głębi lasu.
     "Tak, tak - mruknął Włóczykij do siebie. - Zwierzątka i dro­
biazg  leśny  wszelkiego rodzaju pod każdym krzakiem. To się wie.
Dziwne, że toto zawsze takie nerwowe. Im mniejsze,  tym  bardziej
narwane".
     Wyciągnął  suchą szczapę i nieco drobnych gałęzi i spokojnie
zbudował ognisko u zakrętu strumyka. Ogień, jako że ognisko  zbu­
dowane   było  umiejętnie,  chwycił  od  razu;  Włóczykij  bowiem
przyzwyczajony był gotować sobie obiady sam. Nigdy, jeśli nie był
do tego zmuszony, nie gotował obiadu komuś innemu i obiady innych
niewiele go obchodziły. Wszyscy upierali się zawsze, żeby  rozma-
wiać przy jedzeniu.
     Mieli  też  słabość  do  krzeseł  i stołów, a w najcięższych
przypadkach używali serwetek. Słyszał nawet o  pewnym  Paszczaku,
który  za  każdym  razem przebierał się do jedzenia, lecz była to
zapewne tylko złośliwa plotka.
     Włóczykij jadł swoją cienką zupę i w  zamyśleniu  popatrywał
na ziemię pod brzozami, całą okrytą mchem.
     Melodia  była  teraz bardzo blisko, wystarczyło ją złapać za
ogon. Ale Włóczykij miał czas - melodia była otoczona i nie mogła
uciec.  Wpierw  należało  zmyć  naczynia,  potem  zapalić fajkę i
wówczas - gdy ogień będzie przygasał, a  nocne  zwierzęta  zaczną
się  nawoływać w lesie - dopiero wówczas przyjdzie pora piosenki.
     W chwili gdy zabierał się do płukania kociołka  w  strumyku,
spostrzegł  to  stworzonko.  Siedziało  pod  korzeniem po drugiej
stronie wody i patrzyło na niego spod zmierzwionej grzywki.
     Było najwyraźniej przestraszone, lecz jednocześnie jego oczy
z   ogromnym  napięciem  i  zaciekawieniem  śledziły  każdy  ruch
Włóczykija.
     Para nieśmiałych  oczu  pod  strzechą  włosów:  tak  właśnie
wyglądają ci, z którymi nikt się nie liczy.
     Włóczykij  udał, że nie zauważył stworzonka. Zgarnął ognisko
i naciął jedliny, aby mieć na czym usiąść. Wydobył  fajkę  i  za­
paliwszy  ją  nieśpiesznie,  wydmuchiwał  w  nocne  niebo  piękne
obłoczki dymu i czekał na swoją wiosenną piosenkę.
     Ale piosenka nie przychodziła. Czuł natomiast oczy stworzon­
ka  - śledziły go, podziwiały każdy jego ruch, wszystko, co robił
- i Włóczykij poczuł, jak wzbiera w nim niechęć.
     Klasnął więc w łapki i zawołał:
     - A sio!
     Ale wówczas stworzonko wypełzło spod korzeni i rzekło bardzo
nieśmiało:
     -  Mam  nadzieję, że się nie przestraszyłeś? Ja wiem, kto ty
jesteś. Jesteś Włóczykij.
     Po czym stworzonko zeszło wprost do strumienia,  by  przejść
go  w bród. Lecz strumyk był za duży dla tak małego stworzenia, a
woda była lodowato zimna. Traciło grunt pod nogami i  przewracało
się,  a  jednak  Włóczykijowi,  pełnemu niechęci, nie przyszło do
głowy, aby mu pomóc.
     W końcu coś żałosnego i cienkiego jak nitka wdrapało się  na
piaszczysty brzeg i dzwoniąc zębami powiedziało:
     - Hej! Taki jestem szczęśliwy, że cię spotkałem.
     - Hej! - odpowiedział Włóczykij chłodno.
     -  Czy  mogę  ogrzać  się przy twoim ognisku? - mówiło dalej
stworzonko, a jego mokra twarz promieniała. - Pomyśl,  będę  tym,
który  siedział  kiedyś przy ognisku Włóczykija. Nie zapomnę tego
nigdy, nigdy, przez całe życie.
     Stworzonko przysunęło się nieco bliżej,  położyło  łapkę  na
plecaku i spytało uroczyście szeptem:
     - To tutaj masz harmonijkę? Ona jest tu w środku?
     -  Tak  -  odpowiedział  Włóczykij dość oschle. Jego samotna
melodia znikła i cały nastrój był zepsuty. Ścisnął zębami  cybuch
fajki i wbił spojrzenie między brzozy, nie widząc ich.
     -  Nie  przeszkadzaj  sobie  -  zawołało  stworzonko - jeśli
chcesz grać. Nie masz pojęcia, jak tęsknię za muzyką.  Nigdy  nie
słyszałem  muzyki. Ale o tobie słyszałem. Jeż, myszka i moja mama
opowiadali mi o tobie... Myszka  nawet  cię  widziała!  Nie  masz
pojęcia... tu się tak niewiele dzieje... A my tak dużo marzymy...
     - No, a jak ty się nazywasz? - spytał Włóczykij.  Wieczór  i
tak był popsuty, uważał więc, że już lepiej będzie porozmawiać.
     -  Jestem  taki  mały, że się nie nazywam. Nie mam imienia -
odpowiedziało stworzonko z przejęciem. - Zresztą nikt mnie  o  to
nigdy  przedtem  nie  zapytał.  I  przychodzisz ty, o którym tyle
słyszałem, którego tak bardzo pragnąłem zobaczyć, i  pytasz,  jak
się  nazywam. Czy sądzisz - o, gdybyś tak mógł, pomyśl - to jest,
chciałem powiedzieć, czy sprawiłoby ci to wiele trudu, gdybyś  mi
wymyślił  imię,  które byłoby tylko moje i niczyje więcej? Teraz,
dzisiaj wieczorem?
     Włóczykij mruknął coś i naciągnął kapelusz na oczy.  Ktoś  o
długich,   spiczastych  skrzydłach  przeleciał  nad  strumieniem,
wołając żałośnie i przeciągle w głębi lasu: Ju-juu,  ju-juu,  ti-
uu...
     -  Nigdy  nie  jest  się zupełnie wolnym, jeśli się kogoś za
bardzo podziwia - powiedział nagle Włóczykij. - To wiem.
     - Wiem, że ty wszystko wiesz - mówiło dalej stworzonko przy­
suwając się jeszcze bliżej. - Wiem, że wszystko widziałeś. Wszys­
tko, co mówisz, jest słuszne, i zawsze będę się starał być równie
wolnym  jak ty. I wiem, że teraz pójdziesz do domu, do Doliny Mu­
minków wypoczniesz i spotkasz znajomych... Jeż  mówił,  że  kiedy
Muminek  obudził  się  ze  snu  zimowego, zaraz zaczął tęsknić za
tobą... Czy to nie przyjemnie mieć kogoś, kto tęskni i chodzi,  i
czeka, i czeka?
     - Przyjdę, kiedy mi się będzie podobało - przerwał Włóczykij
gwałtownie. - Może wcale nie przyjdę. Może pójdę w zupełnie  inną
stronę.
     - Ach! To on się bardzo zmartwi - powiedziało stworzonko.
     Jego  futerko zaczęło już schnąć w cieple i z przodu zrobiło
się jasnobrązowe i miękkie. Stworzonko znów  dotknęło  plecaka  i
spytało ostrożnie:
     - Może byś... Tyle podróżowałeś...
     -  Nie  -  odpowiedział Włóczykij. - Nie teraz. - I pomyślał
rozgoryczony: "Dlaczego  nie  pozwolą  mi  nigdy  zachować  moich
wspomnień  o wędrówkach tylko dla siebie? Czy nie mogą zrozumieć,
że gadaniem niszczą wszystko? Jeśli im opowiadam,  to  potem  nic
nie  zostaje.  Pamiętam  tylko  swoje  własne  opowiadanie, kiedy
staram się przypomnieć sobie, jak było".
     Przez długą chwilę panowała cisza, aż ptak nocny znów zaczął
wołać.
     Wtedy stworzonko wstało i powiedziało cicho:
     - No, to chyba pójdę do domu w takim razie. Hej!
     -   Hej!  Hej!  -  odpowiedział  Włóczykij  i  poruszył  się
niespokojnie. - Słuchaj. To imię, o którym mówiłeś. Mógłbyś nazy­
wać  się: Ti-ti-uu. Ti-ti-uu, rozumiesz, z wesołym początkiem i z
trochę smutnym "u" na końcu.
     Stworzonko stało wlepiwszy w niego  oczy,  lśniące  żółto  w
blasku  ognia.  Przemyśliwało  swoje imię, powtarzało, aż w końcu
zwróciło pyszczek ku niebu i pisnęło je cicho z takim smutkiem  i
zachwytem, że Włóczykijowi dreszcz przeszedł po plecach.
     Potem brązowy ogonek śmignął między wrzosami i wszystko uci­
chło.
     - Ech - mruknął Włóczykij i kopnął ognisko.
     Wystukał popiół z fajki. W końcu wstał i zawołał:
     - Hej! Wróć no tu!
     Ale las milczał.
     - No, tak - powiedział Włóczykij  do  siebie.  -  Nie  można
przecież  wciąż  być uprzejmym i towarzyskim. Po prostu nie można
nadążyć. Ale dostało przecież imię, więc wszystko w porządku.
     Usiadł i słuchał strumyka i ciszy, czekając na  swoją  melo­
dię. Ale nie wracała. Wiedział od razu, iż odeszła tak daleko, że
jej nie uchwyci. Może już nigdy. Jedyne, co  miał  w  głowie,  to
przejęty  i nieśmiały głos stworzonka, które wciąż mówiło, mówiło
i mówiło.
     - Tacy powinni siedzieć w domu ze swoją  mamą  -  powiedział
Włóczykij ze złością i wyciągnął się na jedlinie. Po chwili znowu
usiadł i zaczął wołać w głąb lasu.
     Długo nasłuchiwał, a potem nasunął kapelusz na  twarz,  żeby
usnąć.

                           .oOo.

     Nazajutrz  Włóczykij ruszył dalej. Był zmęczony i w złym hu­
morze. Szedł na północ nie patrząc ani na prawo, ani na  lewo,  a
pod  kapeluszem  nie  przemykał  mu  nawet  najmniejszy  początek
jakiejś melodii.
     Nie mógł też myśleć a niczym innym, jak  tylko  o  spotkanym
wczoraj  stworzonku. Pamiętał każde jego słowo i wszystko, co sam
powiedział, i przypominał to sobie raz po raz. Aż zrobiło mu  się
niedobrze i poczuł się tak wyczerpany, że musiał usiąść.
     -  Co  się  ze  mną  dzieje? - rozważał zły i zakłopotany. -
Nigdy jeszcze tak się nie czułem. Pewnie jestem chory.
     Wstał i wolno ruszył naprzód; i znów przypomniał sobie  całą
tę historię ze stworzonkiem.
     W  końcu  już dalej tak być nie mogło. Po południu Włóczykij
zmienił zamiar i zaczął iść z powrotem.
     Po chwili poczuł się lepiej. Szedł coraz prędzej i  prędzej,
potem  zaczął  biec.  Małe piosenki latały mu wokół uszu, ale nie
miał czasu ich chwytać.
     Pod wieczór był znowu w brzozowym lesie i zaczął wołać:
     - Ti-ti-uu! Ti-ti-uu!
     Nocne ptaki zbudziły się i odpowiedziały: - Ti-uu, ti-uuu  -
ale  stworzonko  się  nie  odezwało.  Włóczykij  chodził  tam i z
powrotem, szukał i wołał, aż wreszcie zapadł zmierzch. Z  polanki
zobaczył nów; stał i patrzył nań zupełnie zbity z tropu.
     "Powinienem wypowiedzieć jakieś życzenie - pomyślał. - Prze­
cież jest nów".
     I już miał sobie życzyć tego, co zwykle: nowej piosenki albo
nowych dróg, lecz szybko zmienił zamiar i powiedział:
     - Chcę znaleźć Ti-ti-uu.
     Potem obrócił się trzy razy, przebiegł przez polankę, wszedł
w głąb lasu i wspiął się na wzgórze. W krzakach coś zaszeleściło,
coś jasnobrązowego i puszystego.
     -  Ti-ti-uu!  -  zawołał Włóczykij cicho. - Wróciłem, żeby z
tobą pomówić.
     - O, hej - powiedział Ti-ti-uu, wyłaniając się z krzaków.  -
Bardzo  dobrze,  że  jesteś.  Będę  ci mógł pokazać, co zrobiłem.
Tabliczkę z imieniem!  Spójrz!  Moje  własne  nowe  imię!  Będzie
wisiała na drzwiach, kiedy będę miał własne, nowe mieszkanie!
     I stworzonko pokazało mu kawałek kory z wyciętym imieniem, i
mówiło dalej z przejęciem:
     - Ładna, prawda? Wszyscy ją podziwiali.
     - Wspaniała! - odpowiedział Włóczykij.  -  I  będziesz  miał
własne mieszkanie?
     -  Jasne!  -  mówiło  stworzonko rozpromienione. - Tymczasem
wyprowadziłem się ze starego mieszkania i zacząłem żyć na  dobre!
To  takie emocjonujące! Kiedy nie miałem imienia, rozumiesz, bie­
gałem tylko i najwyżej przeczuwałem to czy owo na temat tego  czy
owego,  a  wydarzenia  trzepotały wokół mnie; czasem były niebez­
pieczne, czasem nie, ale nic nie było  p r a w d z i w  e,  rozu­
miesz?
     Włóczykij  usiłował  coś  powiedzieć  ale  stworzonko mówiło
dalej:
     - Teraz jestem osobą, która należy do siebie, i wszystko, co
się  dzieje,  ma  znaczenie. Nie dzieje się bowiem "w ogóle", ale
wydarza się  m n i e, Ti-ti-uu. A Ti-ti-uu patrzy na  sprawy  tak
albo inaczej - jeśli rozumiesz, co mam na myśli.
     -  Jasne, że cię rozumiem - odpowiedział Włóczykij. - Bardzo
dobrze.
     Ti-ti-uu kiwnął potakująco głową, po czym zaczął czegoś szu­
kać w krzakach.
     - Wiesz co - powiedział Włóczykij. - Ja w każdym razie pójdę
odwiedzić Muminka. Coś mi się zdaje, że trochę tęsknię za nim.
     - Aha - powiedział Ti-ti-uu.  -  Muminek?  Oczywiście,  tak,
tak.
     -  Więc  jeśli masz ochotę, mógłbym ci teraz trochę pograć -
mówił Włóczykij dalej. -  Albo opowiedzieć jakąś historyjkę.
     Stworzonko wytknęło głowę z krzaków.
     - Historyjkę? - powiedziało. - Ach,  tak,  oczywiście.  Może
wieczorem.  Wybacz  mi,  ale teraz nie mam zbyt dużo wolnego cza­
su...
     Jasnobrązowy ogonek znikł na chwilę  w  zaroślach,  po  czym
nieco dalej ukazały się uszy Ti-ti-uu, który wesoło zawołał:
     -  Hej!  I  pozdrów Muminka! Muszę się śpieszyć i żyć - tyle
czasu się zmarnowało!
     I w jednej chwili znikł.
     Włóczykij podrapał się w głowę.
     - A więc to tak - powiedział. - Tak.
     Wyciągnął się na mchu i patrzył w wiosenne niebo -  błękitne
prosto nad nim i zielone jak morze nad wierzchołkami drzew. Czuł,
jak gdzieś pod kapeluszem zaczyna  powstawać  jego  melodia,  ta,
która  w jednej części ma składać się z nadziei w dwóch z wiosen­
nej  tęsknoty i której resztę  stanowić  będzie  niewypowiedziany
zachwyt nad samotnością.

