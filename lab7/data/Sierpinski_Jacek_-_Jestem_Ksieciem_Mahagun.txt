Autor: Jacek Sierpiński
Tytuł: Jestem Księciem Mahagun

Z "NF" 4/91

Kiedy zachodzące słońce śpiewa pieśń czerwonych mgieł na 
tamtym krańcu miasta, wzbiera we mnie potrzeba. Wbrew 
niektórym, a zwłaszcza księdzu Kunze, nie uważam tej 
potrzeby za brudną, gdyż jej zaspokojenie sprawia mi 
przyjemność o wiele większą, niż mogą wyobrazić to sobie ich 
proste mózgi. Dzięki niej przeżywam chwile słodsze, niż 
kiedykolwiek indziej - gdzież więc mogę uznać ją za 
niemoralną?
   Daję znak. Dwaj moi wierni lokaje, dwa moje psy o 
imionach rzymskich cesarzy - Karakalla i Geta - stają u mego 
boku. Karakalla wymuskany, pachnący, w wykwintnym meloniku, 
nie rozstający się ze swą cichą zabawką - małym jak 
zapalniczka urządzeniem, z którego czubka wytryska czasami 
zielony, śmiercionośny promień. Geta wygląda na zbira, i to 
o wysokim stopniu zbirowatości. Jest nim zresztą, dziesięć 
lat spędził pijąc szczurzą wodę w lochach Rosario. Doskonale 
włada nożem, a także malajskim krisem o falistym ostrzu; 
jego potrzebą jest dźganie, dzięki niemu potrafi przeżywać 
swoistą rozkosz i choć jest ona tylko nieskończenie małym 
odbiciem tego, czego ja doznaję, szanuję jego prawo do niej. 
On wie, że dziś znowu będzie mógł sobie pofolgować i z jego 
brudnej, nieogolonej twarzy promieniuje zadowolenie. 
Karakalla dla odmiany jest ponury, zawsze jest ponury, 
milcząc schodzi do garażu. Wyprowadza mego forda-tajfuna. 
Wsiadam. Geta siada obok, przytulony do swych ostrzy. 
Ruszamy.
   Zmrok już zapadł. Ford-tajfun przecina miasto jak czarny 
pocisk, napotkane samochody z szacunkiem zjeżdżają z drogi. 
Wkrótce eleganckie wieżowce ustępują miejsca odrapanym, 
rozsypującym się kamienicom z cegły czerwonej jak krew. To 
znak, że opuszczamy centrum i wjeżdżamy w Mahagun; po chwili 
pojawiają się pozarastane pajęczynami, na wpół rozwalone 
chałupy, po spękanych chodnikach zaczynają pomykać 
nieprzyjemne cienie, kuląc się i przypadając do muru pod 
światłem naszych reflektorów. Do wnętrza samochodu zaczyna 
docierać smród. Tego smrodu nie da się zlikwidować, on 
dopływa zewsząd, ta dzielnica nim żyje; tysiące ludzi złych 
profesji, dziadów, zbirów, wuli, obszarpańców na trwałe 
wniosły go w jej istotę. Tu nikt nie sprząta; bywa, że 
śmieci, wydaliny i wymiociny gromadząc się blokują jakąś 
ulicę. Wtedy mieszkańcy powoli ją opuszczają, ich miejsce 
zajmują hordy dziadów, które wybierają resztki tego, co 
jeszcze zdatne jest do użycia i odchodzą. Ulica przeradza 
się w śmietnik, promieniuje gniciem, dołączając swoją 
cegiełkę do ogólnego fetoru Mahagun; czasami staje się 
miejscem wyrzucania śmieci dla mieszkańców innych ulic, wtedy 
ten śmietnik tętni życiem, coraz to nowe bandy dziadów 
ogałocają go, jak sępy, ze spleśniałych kromek chleba i 
niedopitych piw, grzebiąc w jego wnętrznościach długimi 
prętami. Tam wule piją tanie wino, piją je litrami, sikając 
i wymiotując. Tam zaciąga się padłe ofiary ostrych noży i 
szybkolotnych kul, narkomanów, co ostatni raz dali sobie w 
kanał, biedaków, których rodzin nie stać było na trumnę.
Powoli zmieniając swą konsystencję, zasilają śmietnik w nowe 
elementy.
   Dwie trzecie Mahagun to śmietniki.
   Karakalla włącza klimatyzację. Niewiele to pomaga, ale ja 
jestem przyzwyczajony. Od czasu, gdy skończyłem dziesięć 
lat, bywam tu prawie co miesiąc, a bywały okresy, że i 
częściej. Najpierw zawoził mnie ojciec. Tak samo pędziliśmy 
fordem-tajfunem, zagłębialiśmy się w smród, chłonąłem 
atmosferę Mahagun. Ojciec chciał, by było mi dane wszystko 
to, co jemu, jego ojcu, dziadkowi, pradziadkowi i każdemu z 
moich przodków, hrabiów von Landau na przestrzeni wieków.
   - Pamiętaj - mówił - szlachetne rody, takie jak nasz, nie 
mogą zadowalać się rozkoszami ubogich. Jesteśmy w stanie 
sięgać po więcej, przeżywać gwałtowniej. W Mahagun jest to 
możliwe; nasi przodkowi odkryli to już setki lat temu. 
Dzisiaj wyczerpała się już większość dawnych ośrodków, w 
których można było osiągać owe przyjemności, nigdzie 
indziej nieosiągalne. Lecz Mahagun istnieje nadal, jest 
takie jak dawniej. Ta cała armia typów spod ciemnej gwiazdy, 
zbirów, dziadów istnieje po to, byśmy mogli wykorzystywać ją 
do swoich celów. Oni tam ciągną, instynktownie ciągną. Lecz 
nie oni są w stanie osiągnąć cel, lecz my. Zapamiętaj to 
sobie, Karl. Jesteśmy do tego stworzeni.
   Tak mówił mój ojciec, a ja mu wierzyłem. Powoli Mahagun 
wciągało mnie. Podczas gdy moi rówieśnicy zaczynali 
zagłębiać się w jedyną dającą im rozkosze studnię seksu i 
pornografii, ja poznawałem kolejne zaspokojenia, powoli 
dojrzewałem w szokująco - dla nich, gdyby się dowiedzieli - 
odmienny sposób. Mając czternaście lat, wśród mieopisanego 
fetoru, osiągnąłem wreszcie najwyższą potrzebę i rozładowałem 
ją. Wtedy to właśnie przestałem zwracać uwagę na zapach 
panujący w Mahagun; stał się nieodłączną częścią tej 
łamigłówki, którą była moja potrzeba i moje przemienione 
ciało. Podczas tego pierwszego razu był z nami syn naszej 
pokojówki, o rok starszy, towarzysz moich dziecięcych zabaw. 
Mój ojciec zabrał go wtedy, kusząc słodką wizją nagrody za 
wierną służbę w postaci darmowych ud najpiękniejszej z 
dziwek Mahagun. Przewidująco sądził, że nie będę potrafił 
opanować swego pierwszego razu; miał rację. Tamten chłopiec 
stał się jednym z elementów tego pierwszego zaspokajania, 
jego początkowym etapem. Wiedziony niemądrą litością 
uprosiłem wówczas ojca, by go nie zabijał; porzuciliśmy go 
pod jednym z obsypujących się murów. Co się stało z nim 
później, nie mam pojęcia, zapewne umarł z głodu lub zakłuty 
dla zabawy przez jakiegoś zbira lub pijaną dziwkę-sadystkę. 
Przyjemność, którą doznałem podczas tego pierwszego razu, 
wydaje mi się większa niż jakakolwiek późniejsza - to 
niemożliwe, a jednak tak jest. Nigdy nie osiągnąłem już w 
sobie tego wulkanu, co wtedy. A mimo to rozkosze, które 
osiągałem, były nieskończone. Von Trautenbach, mój 
szlachetnie urodzony przyjaciel-matematyk, próbował 
wytłumaczyć mi to na przykładzie liczb ponadskończonych. 
Alef zero i alef. Nie zrozumiałem jego wywodów. Ale nie 
przeszkadza mi to.
   To właśnie wtedy, po przeżyciu owej pierwszej 
doskonałości, zerwałem z kościołem; nie był mi już 
potrzebny. Obraz pośmiertnego szczęścia, jaki proponował, 
wydał mi się mdły i bezbarwny. Nie mógł już mnie pociągać. 
Ksiądz Wolfarth, a potem ksiądz Kunze wielokrotnie, 
pamiętam, przychodzili do naszego domu nawracać najpierw 
dziadka, potem ojca, a wreszcie mnie. Pochodzili z ludu; nie 
byli w stanie zrozumieć. W końcu zaprzestali swoich 
wysiłków. A ja rozpalałem się coraz gwałtowniej, 
przechodziłem okres dojrzewania, co prawda zupełnie innego 
niż u moich rówieśników, niemniej potrzeba była 
codziennością i prawie codziennie jeździłem też do Mahagun.
   Stopniowo nauczyłem się kontrolować moją potrzebę i 
opanowałem algorytm jej zaspokajania. Zrzuciłem z siebie 
resztki dobrej dla gminu, fałszywej moralności. W Mahagun 
przyszło mi to z łatwością, nie było tam Innych, z których 
pragnieniami musiałbym się liczyć. Spotykałem tam tylko 
hordę wyzutych nawet z tego skrawka człowieczeństwa, jakim 
dysponują prostacy. Z nimi można było robić wszystko, co się 
chciało, były to zabawki stojące w gruncie rzeczy bliżej 
ameby niż mnie. Lecz w zaspokajaniu mojej potrzeby okazały 
się niezastąpione.
   Mijamy góry śmieci. Przez moment wydaje mi się, że oto 
również i główna ulica została przemieniona w śmietnik; 
ford-tajfun z trudem przepycha się wśród nieczystości. Lecz 
nie: po chwili śmietnisko znika i z powrotem wyłaniają się 
domy. Z bram sączą się strużki niezidentyfikowanych 
śmierdzących cieczy, tu nie ma szamb ani, rzecz jasna, 
kanalizacji, wjeżdżamy w podejrzaną kałużę i samochodem 
niebezpiecznie zarzuca. Karakalla wściekle manewruje 
kierownicą i pedałami, wychodzimy z poślizgu. Pod murem 
niewyraźna sylwetka: to jakiś wul załatwia swoje mniejsze 
sprawy wydalnicze, pociągając jednocześnie z butelki. 
Przyjmuje i oddaje jednocześnie. Obserwuję go. Czuję, że nie 
mogę się już dłużej wstrzymywać. Trudno. Będzie musiał iść na 
początek.
   Wskazuję. Karakalla z piskiem opon hamuje tuż przy 
obszarpańcu. Geta ma przygotowaną szmatkę z obezwładniającą 
miksturą, błyskawicznie otwiera drzwiczki, wyskakuje.
   Wciągamy obdartusa do samochodu. Karakalla zatyka nos. 
Powoli, ruchem grzechotnika, zbliżam się do wula. Tu 
dygresja. To, co robię, nie jest seksem ani żadnym innym 
sposobem zaspokajania tego typu prymitywnych instynktów. 
Obłaskawiając swoją potrzebę korzystam z zupełnie innych 
narządów; ich zarodki znajdują się w każdym człowieku, lecz 
tylko szlachetnie urodzeni potrafią je wykształcić. Trzeba 
jednak do tego doprowadzić poprzez specyficzne ćwiczenia. 
Tylko Mahagun - nie wiem, czy zostało jeszcze inne podobne 
miejsce na Ziemi - daje ku temu odpowiednie warunki. Tylko 
tu tajemnicze wiry i fluidy, wnikając w ciała dziadów i 
dziwek, wuli i narkomanów, zbirów i włóczęgów, wydobywają z 
ludzi naszej rasy to, co przed wiekami Bóg ukrył głęboko, 
nie chcąc, by stworzone przezeń istoty przeżywały rozkosze 
równe jemu. Tak niegdyś mówiła moja babcia. Wydobyłem swoje 
narządy ze swego ciała (lub ze swej duszy, nie wiem), mając 
czternaście lat i używam ich od tej pory do zapewnienia sobie 
szczęścia przy każdym pobycie w Mahagun. Gdzie indziej nie 
działają; nawet ich nie widać. Lecz tutaj zaprawdę czynią 
mnie równym Bogu, jeśli istnieje.
   Moje psy patrzą w milczeniu. Daje im to pewną 
przyjemność, to niewątpliwe. Karakalla bezwiednie przesuwa 
rękami w miejscu, gdzie - gdyby miał - znajdowałyby się jego 
narządy szczęścia. Geta pociera płazem krisa swój zbirowski 
zarost. Sapie. Odrywam się od obdartusa. Jest narzędziem 
jednorazowym: to, co mi daje zadowolenie, jemu przyniosło 
obłęd. Gdy obudzi się, pobiegnie jak opętany i roztrzaska 
głowę o mur albo wpadnie do rzeki. Oszczędzę mu tego. 
Karakalla wie; wycelowywuje swoje urządzenie. Zielona 
świetlna igiełka trafia w brudne ucho wula, który 
spazmatycznie, po raz ostatni wciąga powietrze i przestaje 
oddychać. Geta nie może się powstrzymać, wbija kris w martwe 
już ciało i przez chwilę wierci. Potem wyrzuca trupa z 
samochodu. Karakalla odwraca się do kierownicy. Jedziemy. 
Pędzimy dalej.
   Ford-tajfun gna po ulicach Mahagun jak prawdziwy tajfun. 
Slumsy migają po bokach, o szyby obijają się śmieci. Jeszcze 
czuję smak tego pierwszego wejścia. Powoli regeneruję swe 
narządy szczęścia. Obdartus chwilowo tylko udobruchał moją 
potrzebę, w rzeczywistości wzmocnił ją dopiero do 
odpowiedniego poziomu i uaktywnił kolejny fragment moich 
narządów; pora na drugi seans. Zatrzymujemy się przed 
oświetlonym - to w Mahagun rzadkość - domem. Na drugim 
piętrze okna jarzą się purpurową poświatą. Idziemy. Najpierw 
Geta, ze swoją ponurą fizjonomią i ostrymi przyjaciółmi 
drzemiącymi w kieszeni. Potem ja. Krakalla wlecze się z 
tyłu, jak zwykle nic go nie cieszy. Klatka schodowa śmierdzi 
odwiecznymi sikami, gdzieniegdzie leżą również kupy, świeże 
- brązowe i zastarzałe - czarne. Po kątach pełno śmieci. 
Normalka. Wchodzimy na drugie piętro, spróchniałe schody 
trzeszczą jak piasek w zębach. Geta puka trzy razy.
   Otwiera nam gruby człowieczek, łysy i czerwony. To 
właściciel tego salonu rozpusty, Herr Figge. Poznaje nas. 
Krzywi się.
   - Znowu, hrabio? - mówi jęczącym głosikiem. - Ja nie 
nadążę uzupełniać braków. Ja mam przez pana straty. Czy nie 
mógłby pan hrabia...
   - Nie - przerywam. Karakalla wygrzebuje z kieszeni 
monetę. Złotą. To prawdziwy, średniowieczny dukat, jeden z 
wielu złotych krążków odziedziczony po moich szlachetnych 
przodkach. Jest wart kilku takich salonów, jak ten. Wręczam 
go Herr Figgemu. Ten pośpiesznie kłania się, coś mamrocze i 
pokazuje, abyśmy szli za nim. Idziemy nieprawdopodobnie 
długim, czerwonym korytarzem, zza mijanych drzwi dobiegają 
nas posapywania, wrzaski i pochrząkiwania. Moim psom też się 
coś tu należy. Karakalla znika za jednymi z tych drzwi, Geta 
za następnymi. Mnie Herr Figge prowadzi dalej. Wie, że 
domagam się zawsze towaru najwyższego gatunku, nie ma to 
znaczenia dla tego, co będę robił, ale taki jest mój kaprys. 
Dochodzimy do końca korytarza. Herr Figge złotym kluczykiem 
otwiera najpiękniejsze ze wszystkich drzwi. Wchodzę.
   Drugi etap potrzeby jest gwałtowniejszy niż pierwszy. 
Teraz moje ruchy są ruchami boa dusiciela, dostojniejszymi i 
wolniejszymi, lecz promieniuje z nich większa moc. 
Zapomniałem wziąć od Gety obezwładniającą szmatkę, dziwka 
jest w pełni świadoma, może to i dobrze... Widzę, jak powoli 
bierze ją we władanie szaleństwo. Nie chce do tego dopuścić, 
wyrywa się, krzyczy. Zatykam jej usta. Wiem, jak teraz 
odbiera moją rękę; to, co z nią teraz robię, zmienia jej 
widzenie rzeczywistości. Czuje zimną, gadzią mackę. Za 
ścianą rozlega się przeciągłe, długie wycie. To Geta doszedł 
już do swego szczytu, nieskończenie małego, lecz będącego 
jakże kuszącym celem dla ludzików jego pokroju. To zaledwie 
piramida Cheopsa. Mój szczyt to Mount Everest; moje narządy 
są przerażająco doskonalsze, ich budowa jest niepojęta dla 
człowieka niskiego stanu. Von Trautenbach określił je jako 
najbardziej skomplikowaną figurę możliwą do pomyślenia przez 
umysł dążący do doskonałości. Von Trautenbach też bywa w 
Mahagun. Rzadziej; jest ode mnie o dwadzieścia lat starszy. 
Poza nami istnieje jeszcze pięcioro szlachetnych, o których 
wiem. Jesteśmy elitą.
   Już! Dziwka opada bezwładnie, piana spływa z jej 
obłąkanych ust. Moja duchowa istota rozrywa mnie od wewnątrz, 
wierzchołek Mount Everestu odłamuje się i spada w czarną 
przepaść mojej potrzeby. Przez chwilę wszystko sprawia mi 
przyjemność. Potem się uspokajam. Tak kończy się drugi etap.
   Wychodzę. Herr Figge już czeka z muskularnym zbirem-
osiłkiem. Za chwilę tamten połamie biednej, obłąkanej dziwce 
kości i skręci jej kark, a potem zakopią ją gdzieś pod hałdą 
śmieci. Wołam moje psy, przybiegają. Geta zadowolony, 
troskliwie wyciera swój nóż. Karakalla jak zwykle. Nie 
zdążył. Trudno.
   Pędzimy dalej.
   Była już teza i antyteza, teraz czas na syntezę. Korzenna 
część moich narządów szczęścia uaktywniła się i prze do 
ostatecznego zaspokojenia. Z tym będzie największy kłopot. 
Natura jest skąpa i nieżyczliwa naszej elicie; nie 
wykształciła czegoś będącego połączeniem kobiety i 
mężczyzny, nie miała potrzeby tego robić. Muszę poradzić 
sobie inaczej. Ojciec mnie tego nauczył. Tak robili wszyscy 
moi przodkowie i do czasu, aż w Instytutach Genetyki nie 
wyprodukują idealnego hermafrodyty, ród Landau będzie tak 
robić. Teraz szukamy. Moja potrzeba narasta. Przed trzecim 
etapem jest zawsze najsilniejsza. Karakalla zwalnia. 
Wypatrujemy. Dostrzegamy kilku dziadów, jak zwykle grzebią w 
śmieciach długimi dziadowskimi prętami. Smród jakby nieco 
się wzmógł. To chyba od ich łachów. Jeden z dziadów chyba 
jest kobietą, ma widoczne piersi, w gruncie rzeczy jest to 
nie dziad, a baba śmietnikowa. Któryś z dziadów-mężczyzn 
podchodzi do niej. Coś mówi. Dziad-kobieta kładzie się za 
szczególnie odrażającą górą śmieci, tracimy ją z oczu. 
Dziad-mężczyzna również tam włazi.
   To może być to, czego szukamy. Stajemy za rogiem. 
Wychodzimy z samochodu. Po cichu zbliżamy się od tyłu. 
Stąpamy jak koty podkradające się do zdobyczy. Tak. Mieliśmy 
rację. Kryjemy się za murem, obserwując pionowe i poziome 
ruchy obojga dziadów; Karakalla patrzy na zegarek. Oblicza 
czas. Potrzeba skręca mi kiszki. Prawdę mówiąc jest to ból, 
potworny ból, jakby ktoś wlewał mi w umysł roztopione złoto. 
Człowiek niskiego urodzenia nie zniósłby tego. Ale za to 
rozładowanie...
   Moje narządy szczęścia drgają niecierpliwie, falują i 
skręcają się jak czterowymiarowe węże-anakondy. Ruchy 
dziadów stają się coraz szybsze, obserwuję je, usiłując 
sobie przypomnieć wzór figury, w którą się układają. Jest to 
chyba wzór 65B według klasyfikacji von Trautenbacha, nie mam 
pewności, Karakalla powinien lepiej wiedzieć. Patrzę na 
mojego wykwintniejszego psa, w napięciu śledzi sekundnik, 
już pewnie podstawił do wzoru. Między figurą tworzoną przez 
poruszające się ciała a czasem pierwszego wyładowania 
zachodzi zależność, to bardzo ważne, muszę natrafić na ten 
moment, by oszukać Naturę. Karakalla odlicza na głos 
ostatnie sekundy.
   Zero. Wyskakuję jak rakieta bliskiego zasięgu i w 
mgnieniu oka dopadam kotłującą się parę. Kilka pozostałych 
dziadów dostrzega mnie. Wrzeszczą. Za późno. W momencie, gdy 
dziad-kobieta osiąga przesilenie, moje anakondy biorą ich 
oboje w swe sploty. Widzę ich śmiertelne przerażenie, jak 
niepojęte dla nich tkanki zatapiają się w ich ciałach; to 
nieodłączny element mojej satysfakcji, razem z odorem śmieci 
i mrokiem mahaguńskiej nocy stanowi zapalnik dla tego 
wewnętrznego dynamitu.
   Wybuch jest piękny.
   Unoszę się na falach doskonałej przyjemności, która 
zastąpiła ból. Jestem szczęśliwy. Jestem Bogiem. Więcej niż 
Bogiem. Jestem Księciem Mahagun.
   Powoli wracam do stanu równowagi. Dobrze, że z tego się 
wychodzi; inaczej nie przeżyłbym. Nikt bowiem nie może 
ciągle przeżywać doskonałego szczęścia. Nie odczuwam już 
jednak potrzeby, została zaspokojona. Dziady leżą bezwładnie 
i charczą. Daję znak Gecie, podchodzi z krisem i nożem 
jednocześnie, niech i on ma swoją chwilę przyjemności. Słaby 
odblask tego, co przeżywam, jest dla niego prawdziwym 
słońcem. Przystępuje do dzieła. Odchodzę na bok. Karakalla 
przyglądał mi się, jest jeszcze bardziej ponury i wściekły, 
Karakalla-bękart. Dziecko szlachcica i mieszczki. Krew matki 
nie pozwala mu osiągnąć tego, co ja. Ale też przyjemnostki 
motłochu są dla niego za małe. Nigdy nie dostąpi 
zaspokojenia; jest najnieszczęśliwszym człowiekiem na 
świecie. Taki już jego parszywy los.
   Podchodzi Geta, uszczęśliwiony. Dopiął swego. Karakalla 
rzuca mu mordercze spojrzenie; gdyby jego oczy mogły wysyłać 
tę zieloną igiełkę, mój pies-zbir byłby już nieżywy. 
Ładujemy się do forda-tajfuna. Wracamy. Brudy bębnią po 
szybach, dmie wiatr. Mahagun żegna nas jak zwykle, smrodem i 
śmieciem. Stopniowo znikają ceglane kamienice, ustępują 
miejsca szklanym i plastykowym tworom końca cywilizacji, 
nawierzchnia drogi wygładza się, powoli opuszczamy teren 
prawdziwego życia. Moje narządy szczęścia bledną i wtapiają 
się w ciało, a może w duszę. Teraz nie różnię się już niczym 
od Karakalli czy Gety, od księdza Kunze, chłopa czy 
mahaguńskiego elementa. Wracam do domu.
   Odsyłam Getę i Karakallę. Znikają jak nocne koszmary. Na 
palcach prześlizguję się przez pokoje. Wchodzę do sypialni. 
Żona i córka śpią; oddychają równym, miarowym rytmem.
   Patrzę na Irmę z czułością. Moje jedyne dziecko. Jutro 
są jej urodziny, kończy dziesięć lat. Ofiaruję jej 
najcudowniejszy prezent, jaki mogę jej dać: zawiozę ją do 
Mahagun. Będzie to jej pierwsza wizyta w tym miejscu. Odtąd 
będę zapoznawać ją z tajnikami szczęścia, tak jak mój 
ojciec zapoznawał mnie. Pozna prawdziwą przyjemność, zanurzy 
się w atmosferze Mahagun, jak ja się zanurzyłem, wydobędzie 
z siebie narządy szczęścia piękniejsze i wspanialsze od 
wszystkich, jakie dotąd istniały. Synowie Karakalli i Gety 
będą jej służyć jak wierne szczenięta. Kiedyś, w 
przyszłości, zostanie Królową Mahagun.
   Kładę się do łóżka. Wschodzące słońce śpiewa pieśń 
różowych mgieł na naszym krańcu miasta.
                                        Jacek Sierpiński

                      JACEK SIERPIŃSKI
Urodzony w 1969 roku, znany Czytelnikom "Fantastyki" także 
jako Hotlyss-Hotland ("F" 4/87). Mieszkaniec Zawodzia, 
student filozofii, specjalizuje się w krótkich, przewrotnych 
opowiadaniach, drukowanych m.in. u nas, lecz także w punk-
zinach ("V Kolumna", "Analfabet"). Ekstrawagancki, 
ironiczny, drażniący, przełamujący gatunkowe szablony 
narracyjne i fabularne - taki wizerunek Sierpińskiego-
Hotlyssa potwierdzają publikowane u nas opowiadania: "Życie 
w osiedlach nad Rawą" ("F" 2/89), "Wielkim chemikiem zostać" 
("F" 12/89), "Lwie szczenię" ("NF" 5/90). Prezentowany dziś 
tekst "Jestem księciem Mahagun" należy do szeroko rozumianej 
odmiany dark future, ale też jest podany w 
charakterystycznym "hotlyssowym sosie".  
                                                    (mp)

