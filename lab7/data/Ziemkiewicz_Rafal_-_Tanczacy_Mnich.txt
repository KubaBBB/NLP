Rafał A. Ziemkiewicz 
TAŃCZĄCY MNICH 




     Krótko przed świtem trzeciej nocy stwierdziłem, że 
cokolwiek ma się stać, dłużej już tego nie wytrzymam. 
     Z głębi dżungli, spoza linii wart, dobiegał moich uszu 
wartki, jednostajny rytm bębenka. Odzywał się krótko po zmroku i 
nie cichł aż do brzasku. Momentami wtapiał się w nocne dźwięki 
dżungli, przyczajał gdzieś w parnym powietrzu, niemal wydawało 
się, że wreszcie umilkł; ale wystarczało, żebym przymknął oczy, 
a ściana tropikalnej nocy pękała nagle i znów wyrzucała ze swych 
rozpalonych trzewi ten szybki, obłąkańczy puls, nie mający 
końca, wpijający się w mózg i odpędzający sen. 
     Nikt inny nie przyznał się, aby go słyszał. Zresztą szybko 
przestałem o to pytać, nie chcąc dawać okazji do współczujących 
spojrzeń i komentarzy o tym, co wojna robi z ludzi. Wolałem już 
trawić noce na rozpamiętywaniach i na bezsilnym wsłuchiwaniu się 
w stłumiony odległością oraz gęstwiną rytm, brzmiący jak 
wezwanie na jakieś odbywające się w zaświatach buddyjskie 
rytuały. 
     Prawdę mówiąc, od czasu nieszczęsnej bitwy o Wzgórze 
zasypianie było dla mnie koszmarem i bez żadnych buddyjskich 
bębenków. W swym klaustrofobicznie ciasnym baraku, ustawionym na 
skraju zajmowanego przez trzeci batalion wzgórza, rzucałem się 
po skotłowanych kocach, chwytając rozpaczliwie powietrze, jak 
gdyby każdy oddech miał być już tym ostatnim. Każdej nocy 
drżałem, mokry i lepki od potu, zalewany na przemian falami 
chłodu i gorąca, to pogrążając się w męczącym półśnie, pełnym 
krwi, krzyku i ognia, to znowu wybudzając całkowicie. 
     Wartki, jednostajny rytm. Ledwie słyszalny, ale bezlitośnie 
wyraźny. Nieodparcie przywołujący na pamięć jakieś niezrozumiałe 
ceremonie tubylców, oglądane całą wieczność temu przez 
przybyłego wprost z Annapolis podporucznika, poznającego dopiero 
kraj, któremu miał nieść pomoc i obronę przed komunistyczną 
agresją. 
     Noce były najgorsze. Powietrze, rozgrzane w piecu dnia, 
oślizłe od zgniłego zaduchu dżungli, dusiło. Jeszcze bardziej 
dusił strach. Im mniej dni pozostawało do ewakuacji, tym 
bardziej narastał. Zwierzęcy, niepohamowany, wszechogarniający. 
Przestrzeń za cienkimi płatami moskitiery stawała się gęsta od 
czyhających kul, tłustych i jadowitych jak pająki. Krążyły 
wokół, brzęcząc złowrogo i wyczekując stosownego momentu, by 
znienacka wgryźć się głęboko w bezbronne, miękkie ciało. 
     A teraz do strachu doszedł jeszcze miarowy, odległy warkot 
bębenka, niosący się przez zatopioną w nocy dżunglę - i splotły 
się one wśród zaduchu bezsennych nocy w tajemniczy, trudny do 
zrozumienia i jeszcze trudniejszy do wytrzymania sposób. 
     Nad ranem trzeciej nocy stwierdziłem, że cokolwiek ma się 
stać, dłużej już nie wytrzymam. Postanowiłem tam pójść. 
     Podniosłem się i zacząłem ubierać. Wyciągnąłem z worka 
świeże kalesony i podkoszulek, wziąłem czyste skarpety. 
Starannie dopinałem każdy guzik koszuli. Kilkanaście sekund 
poświęciłem na należyte ułożenie czapki. 
     Stroiłem się jak na śmierć - bo to mogła być moja śmierć. 
Ale wtedy, kiedy wreszcie zdecydowałem się pójść za dobiegającym 
z ciemności wezwaniem, nawet o tym nie pomyślałem. Zakładanie 
munduru, wygładzanie fałdek koszuli i długie poprawianie czapki 
uspokajało mnie, przynosiło ulgę. Aż wreszcie odciągnąłem rygle, 
otworzyłem szeroko drzwi i zanurzyłem się w parnej, cuchnącej 
dżunglą nocy. 
     Noc była ciemna, pochmurna - tylko nieliczne światła obozu 
ćmiły się mgliście w przygnębiającej czerni. Pozostawiałem je za 
plecami, schodząc ku grząskiemu strumieniowi, który oddzielał 
nasze wzgórze od sąsiedniego. Tuż za wodą wyrastała splątana 
gęstwa, z której sączył się uporczywy, jednostajny stukot. Od 
obozowiska, pozostawionego na wzgórzu za moimi plecami, daleko, 
niósł się przyciszony gwar. Jakieś tranzystorowe radio, 
stłumiony odległością puls gitary basowej, jakieś złorzeczenia, 
okrzyki. Bardzo ciche, daleko cichsze niż głosy dżungli i 
przebijający się przez nie rytm. 
     Czułem się, jak gdyby to nie moja wola poruszała 
zesztywniałym ciałem. Szedłem niczym zahipnotyzowany, wprost na 
linię perymetru, ku strumieniowi oddzielającemu wzgórze zajęte 
przez piechotę morską Stanów Zjednoczonych od zarośniętych 
zboczy, po których bez przeszkód szalały duchy dżungli; i z 
każdym krokiem byłem coraz bardziej opętany tym nerwowym, 
wartkim pulsem, przenikającym całe ciało. Powietrze wokół 
gęstniało od kul, czyhających w mroku, ale nie zważając na to 
przekroczyłem lśniącą czarno, rozlaną taflę strumienia, 
wystawiając plecy na strzał skrytego w ciemności, niewidocznego 
wartownika. 
     Opętańczy rytm przybierał na sile. Brodząc po kolana w 
strumieniu wydostałem się na drugi brzeg, jakimś cudem nie 
zauważony przez nikogo - nawet o tym nie myślałem. Zanurzyłem 
się w dżungli, jakbym wskoczył w ciepłe, parujące zgnilizną 
bagno. Wysoko nad moją głową zawarło się szczelne sklepienie 
liści i w jednej chwili zapanowała absolutna ciemność, w której 
bez ustanku mrowiły się robaki. Nie było w tej ciemności niczego 
oprócz dźwięków; szelestów i poskrzypywań, jakichś dziwacznych 
chrobotów, bezcielesnych szlochów, tajemniczych westchnień i 
zwierzęcych krzyków, ponad które wybijał się coraz głośniejszy, 
coraz bliższy łoskot bębenka. Szedłem w jego kierunku, nie 
widząc nawet własnych, wyciągniętych do przodu dłoni. Bardziej 
na północ dżungla rzeczywiście przypominała tę znaną z 
podróżniczych książek i filmów - gęsta, skłębiona, aż trzeba się 
było przez nią przerąbywać maczetą. Ale tu, w Qang Nam, gęstwina 
zaczynała się dopiero kilka metrów nad ziemią. Niżej były tylko 
gołe pnie, jakieś porosty i ziemia - wszystko spleśniałe i 
obgniłe, nawet powietrze spleśniale i zgniłe, wionące trupim 
smrodem w nieprzeniknionej, piwnicznej czerni, wciąż takiej 
samej, bez względu na to, ile zrobiłem kroków, wspinając się po 
zboczu. Na świecie mogło nie być już niczego, poza tą przeklętą 
dżunglą, mogło w ogóle nie być już świata, mogło nie być już 
wojny ani porucznika Russela Seiberta, za którego głowę jakiś 
śmiertelnie przerażony chłopiec miał szansę dostać od ruchu 
antywojennego tysiąc dolarów nagrody. Tylko jedno istniało na 
pewno - magiczny dźwięk bębenka. Wabiący do siebie, prowadzący 
mnie przez mrok, nie milknący i nie zwalniający tempa ani na 
sekundę. 
     Teraz już ten dźwięk całkowicie wypełniał mi czaszkę. Od 
strony, z której dochodził, coraz wyraźniej dawał się zauważyć 
migoczący blask. Słaba poświata stopniowo rozlewała się w 
czerwoną łunę, ku której wspinałem się niczym w transie, w 
powietrzu tak gorącym i mokrym, że nieomal dawało się w nim 
płynąć. Aż wreszcie minąłem grzbiet wzgórza i zaraz potem, w 
jednej chwili, czarne sklepienie palmowych liści urwało się nad 
moją głową. Dźwięk bębenka sięgnął apogeum. Nagle rozdarło się 
pochmurne niebo, przepuszczając błysk księżyca, parne powietrze 
po stęchliźnie dżungli otoczyło mokre ciało niemalże przyjemnym 
chłodem. 
     Przede mną płonęły ogniska. Jedno, drugie... siedem ognisk, 
tworzących u ściany lasu wielki krąg. Musiałem długą chwilę 
mrużyć oczy, zanim dostrzegłem pomiędzy nimi ciemną sylwetkę, 
poruszającą się dokoła posuwistym, ceremonialnym krokiem. Potem 
sylwetka zbliżyła się do jednego z ognisk i w migotliwym świetle 
zranił moje oczy ostry pobłysk wypolerowanego srebra. 
Dostrzegłem czarny, długi strój, przecięty białą kreską, siwiznę 
i wyciągniętą w górę rękę. Potem nieznajomego pochłonął mrok. 
Gdy zbliżył się do następnego ogniska, mogłem już zobaczyć, że 
czarna szata to mnisi habit, przewiązany białym sznurem, a 
raniący przywykłe do mroku oczy pobłysk pochodził od srebrnego 
szkaplerza na piersi nieznajomego. Jeszcze jedno ognisko i 
mogłem się przekonać, że w uniesionej ręce mnich trzyma 
buddyjski bębenek i szybkimi ruchami nadgarstka wydobywa zeń ten 
uporczywy, jednostajny rytm. 
     Potem dowiedziałem się, że taki bębenek miejscowi nazywają 
damaru i że robi się go z dwóch ludzkich czaszek. Obcina się z 
każdej równo wierzch, a potem łączy te wierzchy czubkami ze 
sobą, tak, by były zwrócone otwartą stroną w przeciwne strony, 
niczym podwójny kielich. Potem obciąga się je skórą, mocuje na 
kijku i przywiązuje do niego zaszyte w skórę kamyki na krótkich 
rzemieniach. Wystarczy lekko poruszyć nadgarstkiem, a trzymany w 
ręku damaru ożywa i dobywa z siebie dźwięk, który dociera do 
świata duchów i demonów. 
     To potem - bo wtedy stałem tylko zdyszany, z głową pełną 
monotonnego pulsu, narosłego aż do samej krawędzi, do skraju 
szaleństwa, a płonące w mroku ognie zdawały się wirować wokół 
mnie niczym wielkie, utkane z blasku ćmy. Rozpaczliwie mrużąc 
oczy, by przebić się wzrokiem przez migotanie ich skrzydeł, 
wpatrywałem się w tańczącego mnicha. 
     Zachował resztki włosów, okalających łysą głowę siwym 
wieńcem. Był biały, niezbyt wysoki, ale kiedyś zapewne 
barczysty. Jego oczy lśniły w pełgającym blasku szaleństwem. A 
może boskim natchnieniem. Przyglądałem mu się długo, przez całe 
stulecia, jak tańczy, jak wiruje wokół ognisk, szepcząc w kółko 
tajemnicze zaklęcia i potrząsając swoim bębenkiem, i nie mogłem 
zdobyć się na śmiałość, by się do niego zbliżyć. Jakaś 
zewnętrzna, fizyczna siła niemal przemocą trzymała mnie w 
miejscu, nie pozwalając wyjść spomiędzy drzew, nie pozwalając 
nawet wydobyć z siebie głosu. A on nie ustawał w tańcu, 
pogrążony w transie, jak postać z zupełnie innego świata. 
     Patrzyłem, skamieniały pomiędzy nagimi pniami drzew, a w 
moich piersiach wzbierał niepojęty, bolesny szloch, pod 
krawędziami powiek nabrzmiewały piekące łzy, aż nagle poczułem, 
jak cały mój strach, cała histeria ostatnich tygodni wzbiera 
niepowstrzymaną falą, jak coś we mnie pęka - i nagle po 
policzkach spłynęły mi strugi gorąca, zacząłem łkać, łkać jak 
dziecko, usiadłem na trawie, ukryłem twarz w dłoniach i 
płakałem, płakałem - nad sobą, nad tą absurdalną wojną, nad 
moimi chłopcami zapakowanymi na Wzgórzu w plastykowe worki, nad 
całym tym przeklętym światem, a człowiek w habicie tańczył i 
tańczył, potrząsając buddyjskim bębenkiem, wirował i 
podskakiwał, ogarnięty szalonym rytmem - i czułem, jak od tego 
rytmu z wolna spływa na mnie tak dawno już nie zaznane ukojenie. 
     Pozostawiłem go tam, do końca nie mogąc się przemóc, aby 
dać znak o swojej obecności. Jak przez sen pamiętam, że 
schodziłem przez mrok, wiedziony jakąś niewidzialną ręką lub 
instynktem, a odgłos bębenka cichł w oddali, aż po którymś kroku 
zamilkł zupełnie. Kiedy dotarłem do bramy obozu, słońce wznosiło 
się już ponad ścianą dżungli. Wartowników nawet nie zdziwiło, że 
porucznik Russel Siebert przyszedł pieszo; tego ranka cały obóz 
miał tylko jeden temat do rozmów, zaprzątający bez reszty uwagę 
wszystkich, od najmłodszego z przysłanych przed kilkoma dniami 
strzelców, po pułkownika Weldona Honeycutta. 
     Zdążyłem dotrzeć do swojego baraku, by dowiedzieć się od 
służbowego, że ten ostatni wzywa mnie do siebie zaraz po 
porannym apelu. Od tego samego żołnierza dowiedziałem się także, 
że przed godziną zamordowano Gilberta, dowódcę drugiego plutonu 
mojej kompanii. 
                               * 
     Prawdopodobnie nie zdążył się nawet obudzić. Ktoś po prostu 
wrzucił do jego baraku odbezpieczony granat i uciekł, nie 
zauważony przez nikogo. A raczej chroniony zmową milczenia, bo 
nie potrafiłem uwierzyć, aby morderca przemknął się pośród 
kilkuset obudzonych nocną eksplozją ludzi zupełnie niezauważony. 
     Nie umiałbym się wtedy nikomu przyznać, że formując swój 
pluton do porannego apelu czułem przede wszystkim ulgę. Nawet 
nie z tej przyczyny, że śmierć przyszła po niego, nie po mnie. 
Śmierć Gilberta dowiodła, że nocne strachy, nawiedzające mnie od 
kilkunastu dni, nie były szaleństwem, histerią ani załamaniem 
nerwowym. Okazały się uzasadnionym przeczuciem, reakcją na 
prawdziwe, nie wyolbrzymione przez znękaną duszę zagrożenie - i 
ta świadomość w przewrotny sposób ukoiła na chwilę mój lęk. Nie 
popadałem w obłęd, naprawdę było się czego bać. Miałem 
dwadzieścia trzy lata, dwa tygodnie do końca frontowej tury i 
potwornie nie chciałem umierać. 
     To było dziwne, myślałem nieraz nocami, dręczony 
bezsennością i hałasami z dżungli, jaka przepaść dzieliła mnie 
od tego porucznika Sieberta, który zaledwie pół roku temu 
wysiadał w Da Nang z oznaczonego wietnamskimi ideogramami 
samolotu. Tamtemu chłopakowi wydawało się, że wie o wojnie 
wszystko, co wystarczy wiedzieć, by wyjść z niej cało i wyrwać 
swoją porcję chwały. Ryzyko śmierci było dla niego po prostu 
nieodłączną częścią zawodu, który mu się spodobał - zwykłą 
wielkością statystyczną, czymś z czym trzeba się liczyć, jak 
przy inwestowaniu trzeba się liczyć z nagłym krachem rynku i 
bankructwem. Pojęcie śmierci nie miało dla tego porucznika nic 
wspólnego ze strachem, strach w ogóle nie mieścił się w jego 
sposobie myślenia. 
     Wystarczyło mu pół roku, by krok po kroku odkrywać, że 
wszystko jest inaczej - wojna nie przypomina niczego, o czym 
wykładano w Akademii, na bohaterów nikt nie czeka z wyrazami 
wdzięczności i kwiatami, a śmierć równie dobrze jak od wrogów 
spotkać go może z rąk własnych podkomendnych. 
   - Bardzo się mylicie co do naszego porucznika, chłopcy - 
teatralny szept wybijał się ponad szmer prowadzonych ukradkiem 
rozmów. Korzystając z przedłużającej się nieobecności 
Honeycutta, Swine strofował demonstracyjnie swoich sąsiadów w 
szeregu; młodych żołnierzy, których twarze wydawały się zupełnie 
jednakowe i nie mówiły mi zupełnie niczego. Nie miałem czasu ani 
ochoty choćby nauczyć się ich nazwisk. Niedopatrzenie, które w 
świetle zasad wykładanych w Annapolis poważnie mnie 
dyskredytowało jako dowódcę plutonu - ale nie sądziłem, by 
odpoczynek, jaki pułk dostał po bitwie miał się tak szybko 
skończyć i byłem pewien, że do następnej akcji bojowej 
poprowadzi ich już ktoś inny. 
   - Mówicie, źle wygląda? Jakby miał jakieś kłopoty ze 
zdrowiem, źle sypiał, albo się czegoś bał? Ale żebyście go 
widzieli na Wzgórzu, tak jak ja! Jaki on tam był odważny, 
chłopcy, mówię wam - prawdziwy bohater! Siedział z 
radiotelegrafistą w swojej dziurze i tylko pchał nas naprzód i 
naprzód, prosto na bunkry! Całkiem jak nieboszczyk Gilbert... 
     W swoich własnych oczach Swine musiał być niewiarygodnym 
pechowcem. Nic go nawet nie drasnęło, choć więcej niż połowa z 
tych, co przeżyli, zdołała się wyewakuować w najbliższych dniach 
po bitwie. Za to w oczach nowoprzybyłych uchodził niemal za Boga 
i to rozzuchwalało go może jeszcze bardziej niż fakt, że 
kilkakrotnie zdarzyło mi się udawać, że go nie słyszę. 
     Nie zmieszał się pod moim spojrzeniem. 
   - Właśnie tłumaczę kolegom, panie poruczniku, że zupełnie źle 
pana oceniają - mówił, patrząc mi bezczelnie wprost w oczy. - 
Niech pan sobie wyobrazi, ci młodzi ludzie ośmielili się wysunąć 
przypuszczenie, że boi się pan stać do nas plecami... 
   - Zamknij mordę, Swine - mój głos był zmęczony, ale zabrzmiał 
nawet twardziej, niż się spodziewałem. 
   - Rozkaz, poruczniku. Czy mam przez to rozumieć, że 
podejrzenia tych młodych ludzi... 
   - Nie są bezpodstawne - przerwałem mu spokojnie. - A tak. 
Kogoś takiego, jak na przykład wy, szeregowy, można się obawiać 
tylko wtedy, kiedy się do niego stoi plecami. Tak oko w oko to 
jesteście zupełnie niegroźni. Dopiero jak się do takiego 
odwrócić plecami, zaraz się robi strasznie odważny i pyskaty. 
     Teraz w jego wzroku już nie było drwiny; tylko nienawiść. 
Ja też go nienawidziłem. 
   - Powiedzcie to na głos, Swine - podjąłem po długiej chwili. 
- Tak, żebym słyszał i ja, i oni. Nie wiecie nawet, jaką mi 
sprawi przyjemność wlepienie wam choćby paru dni dosługi. 
     Znowu chwila dłuższego milczenia, podkreślająca, kto 
odzierżył pole. 
   - A skoro już, przy okazji - dodałem, wskazując na czarną 
chustkę, którą miał na ramieniu jeden z sąsiadów Swine'a. - 
Widzę, że już się nauczyliście nosić to gówno. Jeśli ktoś chce, 
to dla mnie to OK. Tylko żeby mi taki spryciarz wiedział, że na 
każdym patrolu będzie lądował w szpicy albo dostanie do 
niesienia radio. Osobiście mu to załatwię z następnym dowódcą. 
     Słońce zaledwie zdążyło się wznieść ponad dachy baraków, a 
żar już wydawał się niemożliwy do wytrzymania. Stałem na swoim 
miejscu obok uformowanych do apelu drużyn, czekając ze 
wszystkimi na dowódcę pułku. Stałem i czułem dwie rzeczy - jak 
moja nowa koszula przesiąka potem i jak nienawidzą mnie ci 
chłopcy, przerażeni czekającym ich uganianiem się za cieniami i 
wystawianiem pleców na ich strzały. 
                               * 
     Wystawianie pleców na strzał - to właśnie było to, co tak 
naprawdę tam robiliśmy. Nie miało ono nic wspólnego z wojną, 
jakiej uczono mnie w Akademii Marynarki Wojennej, i na jaką 
przyjeżdżał ten młody porucznik sprzed pół roku. 
     Na naszych sztabowych mapach wyznaczono linie, za które nie 
wolno było wychodzić. Nie wolno było atakować komunistów w ich 
bazach, choć na setkach lotniczych zdjęć każde dziecko 
potrafiłoby pokazać składy broni i amunicji oraz tereny 
dyslokacji oddziałów. Przeciwnikowi wystarczyło odskoczyć ledwie 
pięćdziesiąt mil od Sajgonu, by móc się śmiać z naszej 
bezsilności. Łaził jak chciał po tym, co z niewiadomych przyczyn 
uparliśmy się uważać za kraje neutralne albo strefy 
zdemilitaryzowane, by w chwili wybranej przez siebie przeniknąć, 
jak korowód duchów, w gęstwinę dżungli, po której kręciliśmy się 
niczym ślepe dzieci, czekając, aż ktoś zacznie do nas strzelać. 
     Wyskakiwaliśmy z helikopterów na jednym z lądowisk i przez 
zarośla, wysokie trawy lub rozmokłe pola brnęliśmy, objuczeni 
sprzętem, kilkanaście lub kilkadziesiąt kilometrów, do innego 
lądowiska, skąd te same helikoptery zabierały nas do bazy. Chyba 
że podczas tej wędrówki wkleiliśmy się w zasadzkę. Wtedy ci, 
którzy nie zginęli od pierwszych salw, przypadali ku ziemi, 
wzywali artylerię i bombowce, podciągali odwody i obłożywszy 
pozycje wroga ogniem, ruszali do szturmu na nie. Po godzinie, 
dwóch, kiedy szala zwycięstwa przechylała na naszą stronę, wróg 
cichcem roztapiał się w gęstwinie, równie nagle, jak wcześniej 
się pojawił, zostawiając po sobie trupy. Liczyliśmy je starannie 
i wpisywaliśmy do rubryk raportów, ciesząc się, że jest ich 
dziesięć razy więcej niż po naszej stronie. Pakowaliśmy naszych 
zabitych do worków, a rannych do szpitali i wracaliśmy do bazy, 
chwycić dzień lub dwa odpoczynku, by po jakimś czasie cała 
historia powtórzyła się od nowa, czasem w innym miejscu, czasem 
w tym samym. 
     A nasze raporty, zsumowane i podliczone w równe słupki 
wędrowały przez kolejne szczeble hierarchii aż do Waszyngtonu, 
umacniając tam niezłomną wiarę, że politbiuro w Hanoi, 
przerażone ponoszonymi stratami, złapie się wreszcie za głowy i 
czym prędzej odwoła swe armie z powrotem na północ, by nie 
ryzykować wybuchu niezadowolenia wśród wyborców. 
     Tak to szło, dzień za dniem, tydzień po tygodniu - ci, 
którzy szczęśliwie odsłużyli swoją turę wracali do domu, na ich 
miejsce przysyłano nowych, tak że największym problemem dowódcy 
plutonu było zapamiętać zmieniającą się bezustannie listę 
nazwisk swojego pododdziału i zapanować nad ruchem papierów. I 
nagle zdarzył się cud. Na kauczukowych plantacjach Michelina w A 
Szau patrole trafiły na regularne, potężne umocnienia, bronione 
przez oddziały, które najwyraźniej nie miały zamiaru po 
godzinnej strzelaninie rozpłynąć się w dżungli. Po raz pierwszy 
wróg tkwił twardo na wyraźnie określonej rubieży bunkrów i 
okopów. Nie żaden ulotny cień, nie pojawiający się nagle i 
znikający demon śmierci, tylko kilka kompanii regularnego 
wojska, z ciężkim sprzętem, umocnionych na wzgórzu 937, 
otoczonych i broniących się twardo przez kilka dni. 
     Nigdy nie będę umiał zrozumieć tego, co stało się później. 
Przez całą tę wojnę mogliśmy o tym tylko marzyć - mieć wreszcie 
przed sobą realnego, namacalnego przeciwnika i broniony teren do 
zdobycia, zamiast kręcić się ślepo pośród kąsających z ukrycia, 
nieuchwytnych cieni. Nawet sajgońskie bataliony biły się, jakby 
w nie wstąpił diabeł. Trzeciego dnia dotarliśmy do szczytu 
wzgórza. Oczywiście, zapłaciliśmy za to ciężkimi stratami. 
Oczywiście, trupów w sraczkowatych mundurach Ludowej Armii 
Wietnamu było jak zwykle znacznie więcej, ale to już chyba 
nikogo nie obchodziło, poza rachmistrzami z Białego Domu. Któryś 
z żołnierzy puścił w obieg nazwę "Hamburger Hill", i chociaż sam 
widziałem bardziej krwawe starcia, właśnie to wzgórze miało 
zostać w pamięci jako symbol najgorszych jatek w tej wojnie. 
     Oczywiście, nie było najmniejszego powodu, by pozostawać na 
zdobytym wzgórzu. Zwyciężyliśmy, pozbieraliśmy trupy, 
przeliczyliśmy je, wyewakuowaliśmy swoich rannych i wróciliśmy 
do bazy, przyjąć i przeszkolić uzupełnienia - zwłaszcza w dwóch 
pierwszych plutonach kompanii C, moim i Gilberta, które szły w 
przodzie i najmocniej ucierpiały. 
     Ale to, co dla nas oczywiste, dla zwykłych cywilów okazało 
się niepojęte. Nie potrafili zrozumieć, po co kosztem kilkuset 
ludzi zdobywaliśmy to wzgórze, żeby je zaraz opuścić. Po co ta 
wojna, na co idą nasze podatki, w jakim celu giną nasi chłopcy - 
dość tego, dość, skończyć zaraz, już, za każdą cenę! Nikt już 
nie chciał słuchać wyjaśnień oficerów. Coś w ludziach pękło, 
zaczął się amok. Nowi, których przysłano na miejsce zabitych i 
rannych, nawdychali się już oparów antywojennych rewolt i to, co 
ze sobą przywieźli, w połączeniu z rozgoryczeniem weteranów, 
okazało się mieszanką piorunującą. 
     Tydzień po bitwie Gilbert pokazał mi zabraną któremuś z 
chłopców gazetkę, jeden z tych dziesiątków papierów, wydawanych 
przez żołnierzy i zapełnianych w połowie dowcipami, a w połowie 
sprośnościami. Ale ta była czymś nowym. Brzmiała jak 
propagandowe wydawnictwo komunistów i stanowiła dowód, że ruch 
antywojenny wcisnął się już do oddziałów, wzywając do jawnego 
buntu. 
     Gilbert śmiał się z ogłoszenia, które, niczym list gończy z 
Dzikiego Zachodu, obiecywało nagrody pieniężne za wykonanie 
wyroków na "winnych bezmyślnej masakry Hamburger Hill" - 
Honeycutcie, dowódcy naszego pułku i, wśród innych, także na nas 
dwóch. Gilbert śmiał się z tego. Ja nie. 
                               *
     Pułkownik Honeycutt nie śmiał się także. Miał kamienną 
twarz i wyraźnie się śpieszył, przyjmując mnie pomiędzy jedną 
pilną naradą a drugą. 
   - Słuchaj, Russel - zaczął, uciszywszy mnie ruchem ręki, 
zanim zdążyłem się przepisowo zameldować. - Byłoby o czym 
pogadać, ale nie mam wiele czasu. Masz dwa tygodnie do końca 
tury, prawda? 
     Dał znak dłonią, że nie oczekuje odpowiedzi. 
   - Zgodzisz się ze mną, że lepiej, żeby cię tu teraz nie było 
- mówił dalej. - Zresztą wiem, że nie byłeś ostatnio w 
najlepszej formie. Dałbym ci urlop, gdybym mógł, ale sam wiesz. 
Natomiast mogę ci zmienić przydział służbowy. I na to się 
właśnie zdecydowaliśmy. Zdasz pluton sierżantowi i stawisz się 
do dyspozycji wydziału prasowego Dywizji. Będziesz oprowadzać 
jakąś cholerną dziwkę, która robi program o bitwie w A Szau. 
     Dzień wcześniej chwyciłbym się takiej okazji rękami i 
nogami. Teraz nagle odezwała się we mnie jakaś niezrozumiała 
niechęć do opuszczenia tej okolicy. Nie od razu zdałem sobie 
sprawę, że ma to coś wspólnego z Tańczącym Mnichem. 
   - Szczerze mówiąc, pułkowniku, nie chciałbym, aby ktokolwiek 
odniósł wrażenie, że zdołał mnie przestraszyć - powiedziałem 
nieoczekiwanie dla samego siebie. 
   - Daj spokój - Honeycutt najwyraźniej uznał już rozmowę za 
zakończoną. - Ten fatalny wypadek z Gilbertem nie ma z tym nic 
wspólnego. Takie rzeczy się, niestety, zdarzają. Nie prosiłeś o 
zmianę przydziału, to wychodzi od dowództwa. 
   - Tego też bym nie chciał. To znaczy, żeby ktoś myślał, że 
tak łatwo jest przestraszyć dowództwo. 
     Przyglądał mi się chwilę, wyraźnie zdziwiony. 
   - Dowodzenie armią w takim kraju jak nasz polega na 
umiejętnym unikaniu kłopotów, a nie na ich stwarzaniu - 
powiedział wreszcie cokolwiek oschłym tonem. - Więc, do cholery, 
Russel, nie udawaj głupiego, bo pomyślę sobie, że starasz mi się 
narobić kłopotów. Twój przydział był załatwiony wcześniej, 
sprawa Gilberta nie ma z tym nic wspólnego, bądź spokojny, że 
zostanie wyjaśniona, winni poniosą karę i tak dalej. Po prostu w 
Dywizji potrzebują kogoś, kto był w bitwie i może się oderwać od 
codziennych zajęć. Jesteś jedynym z uczestniczących w niej 
oficerów, który jest na wylocie. Nie mogę wycofać ze szkolenia 
nikogo, kto będzie potem uczestniczyć w akcjach bojowych. 
Zresztą, to jest przydział i żadnych dyskusji na ten temat. Masz 
jeszcze pytania? 
     Nie miałem. 
   - Z tego co wiem, zarezerwowali ci hotel w Lonh Tan. To parę 
mil stąd. No - dodał na pożegnanie, o ton cieplejszym głosem - i 
postaraj się nie palnąć czegoś, żeby znowu nie robili z nas 
faszystów. 
                               *
     W dywizji wdrażano właśnie nową strategię kontaktu z 
mediami. Nowe strategie kontaktu z mediami wdrażano średnio raz 
na pół roku, ilekroć jakiemuś przemądrzałemu okularnikowi 
kończyła się tura, a na jego miejsce przychodził następny, 
podobny do poprzednika jak dwie krople wody. Każdy nowy 
okularnik zaczynał od stwierdzenia, że już najwyższy czas 
poprawić obraz wojny i prowadzącej ją armii w krajowych mediach. 
Zasypywał przełożonych dziesiątkami propozycji, które ci 
akceptowali z pobłażliwymi uśmiechami, i przez parę miesięcy 
urabiał się po łokcie, zanim w końcu nie dotarło do niego, że 
prędzej zdoła wzbudzić sympatię i zrozumienie w oficerach 
politycznych Ludowej Armii Wietnamu, niż w naszych własnych 
korespondentach wojennych. Wtedy z wolna ograniczał się do 
rutynowej produkcji papierów, czekając na koniec swojej tury. 
     Okularnik, do którego wysłano mnie z pułku, był właśnie w 
początkowej fazie cyklu. Przez prawie godzinę tłumaczył mi, że 
dziennikarze zasadniczo nie mają żadnych uprzedzeń, tylko po 
prostu potrzebują dobrych historii. A, generalnie, kiedy Goliat 
bije Dawida, nie jest to żaden news. W tym, że ich relacje 
wypadają tak bardzo stronniczo, nie ma złośliwości, po prostu 
obracają się przeciwko nam mechanizmy rynkowe, a do końca psują 
sprawę schematyzm i szablonowość działań, do jakich, niestety, 
prowadzi wojskowa rutyna. 
     Krótko mówiąc, byłem jego pomysłem na nieszablonowość i 
nieschematyczność. Żadnej drętwej mowy, objeżdżania pobojowiska 
z grupą sztabowców i wizyt w wyznaczonych pododdziałach. 
Okularnik oczekiwał po mnie, że jako nieszablonowy przewodnik, 
uczestnik wydarzeń, pomogę telewizji poznać psychologiczną 
prawdę o bitwie i zobaczyć w żołnierzach normalnych, wrażliwych 
ludzi, kierujących się szlachetnymi intencjami i poświęcającymi 
się dla innych. Psychologiczna prawda - powtarzał raz za razem. 
Psychologiczna prawda heroizmu, to miało być właśnie jego dobrą 
historią. Ja miałem nią być. A jeśli będziemy dostarczać 
dziennikarzom dobrych historii, powtarzał, takich, które zarazem 
spełnią ich fachowe oczekiwania i nasze wymogi propagandowe, 
dziennikarze będą z nich korzystać, i w ten sposób kreowany 
przez media wizerunek armii i floty ulegnie wreszcie znaczącej 
poprawie. 
     Po odcedzeniu całego tego pustosłowia wynikały z naszej 
rozmowy trzy rzeczy. Dziennikarka kierująca ekipą nazywa się 
Amanda Linton, jest wschodzącą gwiazdą swojej stacji i traktuje 
nas życzliwie, choć oczywiście, jak całe to środowisko, stara 
się na każdym kroku demonstrować swój dystans do wszystkich 
struktur państwowych, z armią na czele. Po drugie, żeby 
podkreślić nieoficjalny charakter mojej pracy, będę mieszkał w 
hotelu, zajmowanym przez cywilów - głównie doradców rozmaitych 
firm, starających się nauczyć Wietnamczyków przedsiębiorczości i 
zasad nowoczesnego biznesu. Jest jednak prośba, żebym nosił 
mundur. Po trzecie, dostanę samochód, stałą przepustkę do sztabu 
i list polecający do wszystkich ogniw wojskowej i cywilnej 
administracji, a gdyby trzeba było gdzieś pojechać albo kogoś 
umówić, to on czeka na mój telefon. 
     Z samochodu skorzystałem tego samego dnia. W hotelu mieli 
rezerwację dla Amandy Linton, ale ona sama jeszcze się nie 
pojawiła. Ponieważ od czasu Tet w najbliższej okolicy nie 
sygnalizowano żadnej aktywności komunistów, uznałem, że nie 
popełnię wielkiego przeniewierstwa, jeśli korzystając z wolnego 
czasu udam się na małą wycieczkę po cywilu. 
     Znalezienie polany, choć teraz musiałem dotrzeć do niej od 
przeciwnej strony, nie zajęło mi wiele czasu. Dopiero teraz, w 
świetle dnia stwierdziłem, że właściwie jest to raczej łagodna 
rynna, spływająca pod nieznacznym kątem od ściany lasu przez 
przechodzące gładko w uprawne pole zbocze. Siedem wypalonych 
ognisk zionęło świeżymi, czarnymi planami w pleniącym się dziko 
poszycie. Po mnichu nie było ani śladu. 
     Zostawiłem łazik w gęstszej trawie na dole zbocza i długo 
kręciłem się po tym dość odludnym miejscu, nie wiedząc samemu, 
czego właściwie szukam. Pod wieczór przyjechałem tam jeszcze 
raz, ale i wtedy nie napotkałem żywego ducha. 
     Z hotelu było tu niewiele dalej, niż od leżącej po 
przeciwnej stronie wzgórza bazy, i wyobrażałem sobie, że tej 
nocy znowu będę słyszał obłąkańczy puls bębenka. Ale chociaż 
stawałem w otwartym oknie i wytężałem słuch, tym razem noc nie 
niosła niczego, oprócz swych normalnych szelestów, muzyki owadów 
i odległych ech. Nie zdobyłem się na nocną wycieczkę, by 
sprawdzić, czy to odległość stłumiła puls damaru, czy też mnich 
tym razem nie przyszedł. 
     Zasnąłem nad ranem, gdy zaduch wreszcie nieco zelżał. Śniło 
mi się, że znowu przebijam się drużynami mojego plutonu przez 
ogień zamaskowanych ziemią i pędami bambusa bunkrów. 
Forsowaliśmy jedną po drugiej linie umocnień, przeskakując okopy 
pełne zeschłych od starości trupów, które mierzyły w nas z 
pordzewiałych kaemów - ale upragniony szczyt Wzgórza 937 
pozostawał wciąż tak samo odległy. 
                               *
     Do południa następnego dnia Amanda Linton wciąż nie 
pojawiała się w hotelu; postanowiłem skorzystać z tej okazji dla 
wyjaśnienia tajemnicy Tańczącego Mnicha. Zameldowałem się 
telefonicznie okularnikowi, wypytałem obsługę hotelu i jego 
stałych rezydentów o pobliskie katolickie świątynie, po czym 
uruchomiłem silnik służbowego łazika. 
     W trzecim z kolei, odbudowującym się właśnie po 
zniszczeniach klasztorze, leżącym na uboczu nędznej, polnej 
drogi, poznałem ojca Phu. Rozmawialiśmy z największym trudem, 
gdyż jego angielski był wart mojej francuszczyzny, a wietnamska 
wymowa do cna gubiła sens powtarzanych wielokrotnie, 
podpieranych intensywną gestykulacją słów. Nie ustawałem jednak, 
widząc, że habit okrywający filigranową sylwetkę ojca Phu jest 
identyczny z habitem mojego mnicha. 
     Tak, l'abb Charles jest mu znany, naturellement, każdy 
tutaj o nim słyszał. Nie, ojciec Karol nie mieszka w tym 
klasztorze. Jest już stary, trop vieux, nie ciążą na nim 
normalne obowiązki kapłańskie. Dziś ojciec Karol jest gardien de 
les tombes; rozumiałem, że pilnuje jakiegoś cmentarza. 
Parokrotnie powtórzył też słowo fosse, które kojarzyło mi się z 
przecinającym polanę ognisk zagłębieniem. Nie jest insnse, 
zapewnił mnich, tylko po prostu trochę dziwny. 
     On bardzo stroni od ludzi, wyjaśniał wietnamski zakonnik. 
To wszystko przez to, co przeżył, kiedy był le prisonnier de 
guerre, po Dien Bien Phu. Tak, do Wietnamu przybył gdzieś w 
czterdziestym ósmym, był w Legii Cudzoziemskiej, w niewoli 
spędził kilka lat i wyrabiano tam z nim straszne rzeczy; ojciec 
Phu kilkakrotnie powtarzał tu słowa suplicier i torturer. Ale po 
traktacie pokojowym, kiedy pozostałym przy życiu francuskim 
jeńcom zwrócono wolność, postanowił nie wracać do metropolii i 
złożył śluby. Bardzo pomógł przy ewakuowaniu katolików z 
północy. Kiedyś nawet szukał towarzystwa amerykańskich 
żołnierzy, rozmawiał z nimi, ale od kilku lat bardzo zamknął się 
w sobie. A co właściwie sprawia, że go szukam? Jeśli przybywam 
od któregoś z jego dawnych uczniów czy znajomych, ojciec Phu 
spróbuje posłać mu wiadomość, ale nie może zagwarantować skutku. 
     Koniec końców nie dowiedziałem się, ani gdzie można znaleźć 
ojca Karola, ani dlaczego pali nocą ogniska i odprawia przy nich 
obrzędy z całą pewnością nie przypominające katolickiej 
liturgii. Nie dowiedziałem się też, dlaczego właściwie tak 
zależy mi znalezieniu go, skoro wtedy, w nocy, nie miałem dość 
odwagi by wyjść spomiędzy drzew i pokazać mu się na oczy. Ale na 
to ostatnie pytanie, tyle przynajmniej wiedziałem, nie mógł mi 
odpowiedzieć nikt poza mną i Tańczącym Mnichem. 
   - Niech pan go lepiej zostawi w spokoju - prosił ojciec Phu. 
- On naprawdę nie jest insnse. Po prostu wiele przeżył. 
                               *
     Amanda sprawiła na mnie raczej miłe wrażenie, choć zdrowy 
rozsądek uparcie przypominał, że wedle wszelkiego 
prawdopodobieństwa ta kobieta mnie nienawidzi i powinienem 
uważać na każde wypowiadane przy niej słowo. W wygłaszane z 
przekonaniem tezy okularnika nie wierzyłem ani w ząb. Może i 
dziennikarze, jak twierdził, potrzebowali tylko dobrych 
historii; ale na pewno najlepszą historią z możliwych byłoby dla 
nich opisanie porucznika Russela Sieberta jako zakamieniałego 
militarysty, żywiącego się główkami wietnamskich dzieci i 
rozkoszującego się o poranku zapachem napalmu.
     Ale rozsądek swoje, a irracjonalne wrażenie swoje. W 
gruncie rzeczy żaden mężczyzna, jakkolwiek by go ostrzegać, nie 
uwierzy nigdy, że ładna dziewczyna może knuć coś złego. 
Zwłaszcza jeżeli dziewczyna nie wydaje się nieprzystępna, a on 
dawno już nie miał kobiety. 
     Tak się właśnie składało, że od dawna nie miałem kobiety, a 
Amanda wydawała się bardzo sympatyczna. 
   - Porucznik Russel Siebert? To ja jestem tym pańskim zadaniem 
bojowym - zaczęła rozmowę, gdy wreszcie pojawiła się w hotelowej 
restauracji. Jej uśmiech miał w sobie coś prowokującego i 
zarazem obiecującego. 
   - Zadaniem bojowym? Jakiego rodzaju boje ma pani na myśli? 
   - Och, doskonale pan wie - odczekała chwilę, wygrywając 
dwuznaczność rozmowy. - Ja będę starać się za wszelką cenę 
podważyć dobre imię armii i sens tego, co ona tu robi, a pan ma 
mi najpierw dawać nieustępliwy odpór, a potem, w sprzyjających 
okolicznościach, śmiałym atakiem przeciągnąć na swoją stronę. 
     Tutaj powinna się raz jeszcze kokieteryjnie zaśmiać, ale 
nagle zmieniła ton, a jej sympatyczna buzia przybrała wyraz 
zamyślenia. 
   - Tak to panu na pewno przedstawili przełożeni, prawda? 
   - Oczywiście. To jest w stylu tych paskudnych morderców 
dzieci, którzy pragną narzucić całemu światu amerykański styl 
życia i obłędny kult konsumpcji. Tak to przynajmniej zwykli 
przedstawiać pani koledzy po fachu. 
     Daj spokój, trzeźwił mnie mój wewnętrzny głos. Będzie cię 
zwodzić, prowokować i kusić, żebyś się z czegoś zwierzył, albo 
do czegoś przyznał, albo dał jej jakikolwiek pretekst do 
obsmarowania cię - a do łóżka i tak w końcu z tobą nie pójdzie. 
     Amanda pokiwała tylko głową, nadal z tą zadumą na twarzy. 
   - Miejmy to już za sobą - zamknęła ten wątek i sięgnęła po 
kartę. Czekając na słodko-kwaśną wieprzowinę z młodymi bambusami 
wyjaśniła mi, na czym jej zależy. W ustach młodej, ładnej 
dziewczyny brzmiało to szokująco wręcz cynicznie, ale, może 
właśnie dzięki temu, wiarygodnie. 
     Uważała, że przyszłość nie należy do gazet, tylko do 
telewizji. Za dziesięć, piętnaście lat, prezydentem będzie 
zostawał ten, który lepiej wypada przed kamerą, a w dziennikach 
będzie się liczył tylko obraz, bo komentarza ludzie i tak nie 
zapamiętują - chyba, że jakieś złośliwe powiedzonko. Jej kolegom 
z młodości wydaje się, że robią kariery, wpychając się do 
wiodących dzienników albo tygodników w Nowym Jorku i 
Waszyngtonie. Okularnikowi - nazywała go Marvin - wydaje się, że 
robi karierę, bo zabłyśnie w służbie prasowej armii i zaraz 
wezmą go jeśli nie do Białego Domu, to co najmniej do któregoś z 
komitetów Kongresu. Gówno prawda: to ona robi karierę. Idzie w 
górę w stacji, stacja idzie w górę w ramach Sieci, a całej Sieci 
oglądalność rośnie z miesiąca na miesiąc. 
   - Potrzebuję dobrego obrazu, wie pan? Czegoś, co wstrząsa. W 
czym jest prawdziwy dramat, namiętność, rozdarcie. Bohaterstwo i 
strach, cokolwiek, byle nie dało się na to patrzeć obojętnie. 
     Za cztery dni przylatywała ekipa zdjęciowa. Do tego czasu 
Amanda miała mieć gotowy scenariusz półgodzinnego filmu o 
ludziach, którzy zdobywali Hamburger Hill. 
   - Szczerość za szczerość - poprosiła przy drugim kieliszku 
francuskiego wina. - Dobrze? 
   - Proszę pytać. 
   - Jakie uczucie wzbudza w panu Hamburger Hill? Proszę, niech 
pan powie pierwsze swoje skojarzenie. Co w panu budzi myśl o tej 
bitwie? 
     Musiałem się długo zastanawiać. Strach? Nie. Zmęczenie? 
Poświęcenie? 
   - Bezsilność - powiedziałem wreszcie. 
     Spojrzała na mnie pytająco. 
   - To wszystko jest nadaremne. To wszystko, co tutaj robimy. 
Straszne marnotrawstwo. Ludzi, pieniędzy, bohaterstwa. Tak 
sądzę. 
     Pokiwała głową, z miną, z której nie potrafiłem 
wywnioskować, czy ta odpowiedź przypadła jej do gustu, czy nie, 
i zmieniła temat. 
                               *
     Resztę dnia spędziliśmy na planowaniu researchu i 
wymyślaniu ewentualnych rozmówców do filmu. Nie kazała sobie 
opowiadać przebiegu bitwy, tych wszystkich gdzie która drużyna o 
której godzinie - okazała się to wszystko znać nawet lepiej ode 
mnie. Zamiast tego prosiła, żebym dzielił się z nią 
zapamiętanymi obrazami z bitwy, a potem w ogóle z całego mojego 
pobytu w Wietnamie. Kadry pamięci, jak to nazwała. 
   - Dobrze - mówiłem. - Spróbuj to zobaczyć. Rozległe pole 
wysokiej do pasa trawy, ostre słońce. Potworne gorąco, pot 
dosłownie zalewa oczy. W poprzek zbocza, przez tę sięgającą 
wyżej pasa trawę przedziera się kilkunastu obładowanych bronią i 
sprzętem ludzi, w hełmach i kamizelkach przeciwodłamkowych. Idą 
zmęczeni kilometr za kilometrem, zupełnie donikąd, i w duchu 
rozpaczliwie opędzają się przed zwątpieniem w sens tej swojej 
wędrówki. 
   Albo: 
   - Noc, ale nie dająca ulgi od gorąca; dżungla, zaduch, ani 
najlżejszego powiewu. Okop pełen żołnierzy, wszyscy są zmęczeni, 
ale jakoś nie chce się spać. Zresztą nie wolno. Nie można zdjąć 
hełmu ani odłożyć broni. Więc ludzie rozmawiają ze sobą. Biały z 
czarnym, chłopak ze wsi ze studentem, który zgłosił się na 
ochotnika. Nikt nie wie, czy za chwilę jeszcze będzie żył, więc 
mówi się o wszystkim, tak szczerze, jak nigdy wcześniej i nigdy 
potem w życiu. O tym byś mogła zrobić film, o tych nocnych 
rozmowach w okopie. 
     Kiwała ze zrozumieniem głową, z półprzymkniętymi oczami, 
jakby starała się przywołać pod powiekami opisywany przeze mnie 
obraz. 
     Wieczorem pojechałem pokazać jej bazę, potem spędziliśmy 
trochę czasu na chodzeniu po mieście i późnym wieczorem 
zasiedliśmy do kolacji. Po kilku kieliszkach powiedziała, że 
jest mną bardzo mile zaskoczona i że jest we mnie jakaś 
tajemnica, której nie potrafi rozgryźć - szczerze mówiąc, 
spodziewała się jakiegoś ograniczonego prymitywa, a ja jestem 
mężczyzną silnym, a mimo to wrażliwym, i jeszcze nigdy w życiu 
nie spotkała nikogo podobnego. Pokażcie mi faceta, który nie 
lubi słuchać takich kawałków. 
     A potem, już bez dalszych ceregieli, poszliśmy do łóżka. 
     Amanda okazała się dziewczyną cudownie niewymagającą. 
Cokolwiek robiłem, zdawała się być w pełni usatysfakcjonowana. 
Pomrukiwała cicho z rozkoszy i uśmiechała się jak kot w 
spiżarni, gdy ją pieściłem, a jej drobne, różowe sutki pęczniały 
pod dotykiem mych warg, niczym dojrzewające do zbioru owoce. 
Miała szczupłe palce, delikatne, ale mądre i zdecydowane. Z 
każdą chwilą oddalałem się od świata, wszystko stawało się 
nieważkie, niepotrzebne, w końcu nawet jej pojękiwania i 
westchnienia zaczęły się stawać coraz bardziej odległe. Pozostał 
tylko puls, łomoczący mi w uszach, kiedy wreszcie zagłębiłem się 
w jej miękkim cieple. Pozostawał dotyk, smak, poblask słabego 
światła na naszych ciałach, i niezwykły rytm, towarzyszący 
każdemu ruchowi i każdemu z jej coraz głębszych jęków, rytm, 
który popychał mnie głębiej w szaleństwo, ku całkowitej nicości, 
ostatniemu zapomnieniu, ku ekstazie. 
     W końcu, wyczerpany, opadłem obok niej na posłanie, 
chwytając głęboko parne powietrze nocy. Rytm nie cichł, 
przenikał mnie nadal, jednostajny, tak odległy, że prawie 
niedosłyszalny - i nagle, na moment przed zaśnięciem, 
uświadomiłem sobie, że już od dawna znowu słyszę damaru 
Tańczącego Mnicha. Poderwałem się, nie tłumacząc niczego 
Amandzie, nawet się nie oglądając, i półnagi, w rozsznurowanych 
butach, powiewając wciąganą w biegu koszulą wypadłem na podjazd 
przed hotelem, do zaparkowanego tam łazika.                                *
     Siedem ognisk płonęło w tych samych miejscach, co wtedy, 
ale tym razem Mnich nie tańczył. Siedział nieruchomo, na linii 
tworzonego przez ognie kręgu, z opuszczoną głową i wzrokiem 
wbitym w ziemię. Uniesiona ręka z bębenkiem zataczała na 
wysokości czoła niewielkie kręgi - w miarę, jak się zbliżałem, 
coraz wolniejsze i wolniejsze. Oddychałem z trudem, zdyszany po 
biegu od samochodu. Nie wiedziałem, czego właściwie chcę, co 
powinienem zrobić. W końcu usiadłem naprzeciwko mnicha. Bębenek 
zatoczył w powietrzu jeszcze kilka łuków, coraz wolniej, aż 
zamilkł. 
     Ojciec Karol podniósł głowę, ale nie patrzył na mnie. 
Miałem wrażenie, że spogląda przez mnie na wylot, nie wiem czy w 
ogóle mnie zauważył. Powiedział coś, uroczystym tonem, w jakimś 
szeleszczącym, nie przypominającym niczego języku. Odniosłem 
wrażenie, że czeka na odpowiedź. 
   - Przepraszam... - odezwałem się wreszcie, nie wiedząc, jak 
powinienem się zachować. - Nie rozumiem pana. Czy mówi pan po 
angielsku? 
     Twarz, nieruchoma jak ceremonialna maska, drgnęła. 
   - Nie rozumiesz? Ty nie rozumiesz? - w jego głosie zadrgało 
zdziwienie. - Daj spokój, zły duchu. Znam cię lepiej, niż 
sądzisz. Wiedziałem, że przyjdziesz. Nie boję się. 
     Mówił z dziwnym akcentem, ale nie jak Francuz. Raczej jak 
Niemiec, twardo. Prawda, tamten zakonnik mówił o nim, że służył 
w Legii Cudzoziemskiej, więc przecież nie mógł być Francuzem. 
Chociaż... Musieli przecież mieć tam także swoich, zwłaszcza 
oficerów. 
     W każdym razie, przynajmniej w jednej sprawie nie mogłem 
odmówić ojcu Phu słuszności - ten człowiek był rzeczywiście 
trochę dziwny. 
   - Nie ma pan powodu się mnie bać - zacząłem niepewnie. - Po 
prostu od kilku nocy słyszałem pana bębenek i byłem ciekaw... 
Nie chciałem przeszkadzać. 
     Przyglądał mi się długo. 
   - Kim ty właściwie jesteś, chłopcze? - zapytał wreszcie. 
     Miałem ochotę odetchnąć z ulgą. 
   - Porucznik Russel Siebert, 187 pułk piechoty morskiej Stanów 
Zjednoczonych. Słyszałem w nocy pański... 
   - Co tu robisz? 
     Zastanawiałem się dłuższą chwilę. 
   - Prawdę mówiąc, sam chciałbym to wiedzieć - odparłem 
wreszcie z goryczą w głosie. - Myślałem, że bronię dobrej sprawy 
i prawa narodów do życia w wolności. Ale wszyscy zachowują się 
tak, jakby nikt nie potrzebował mojej pomocy, albo jakbym samą 
obecnością tutaj wyrządzał komuś krzywdę. 
     Pochylił głowę. Wydawało mi się, że zadrżały mu ramiona, 
jakby odprężał się po długotrwałym napięciu. Poświata ognisk 
pełzała po jego włosach i habicie, zamieniała całą wszystko 
dokoła w mrowisko tańczących bez chwili wytchnienia żółtych i 
czerwonych błysków. 
   - Wybacz, chłopcze - rzekł wreszcie, łagodniejszym głosem. - 
Wziąłem cię za kogoś innego. Szykowałem się tutaj na ważne, 
bardzo ważne i bardzo trudne spotkanie. 
   - Nie chciałem w niczym przeszkadzać. Po prostu usłyszałem 
przypadkiem ten bębenek... 
   - Nie istnieją przypadki, chłopcze - pokręcił głową. - Nie 
wierz w to. A już zwłaszcza tego dźwięku nikt nie słyszy bez 
przyczyny. 
     Nie miałem na to odpowiedzi. 
   - Nie wierzysz, prawda? Nie dziwię się. Ale pozwól zapytać: 
gdzie byłeś wtedy, kiedy pierwszy raz go usłyszałeś? Ile 
kilometrów stąd? Posłuchaj, to przecież nie jest głośny dźwięk - 
zakręcił bębenkiem, i rzeczywiście, teraz wydało mi się 
oczywiste, że ten dźwięk absolutnie nie mógł przeniknąć do mnie 
przez kilka mil dżungli. Nie pomyślałem o tym wcześniej. 
   - Nikt poza mną tego nie słyszał - przypomniałem sobie. 
     Jego oczy lśniły w czerwonym blasku płomieni. 
   - To znak... - szeptał. - To dla mnie znak. Oczekiwałem 
śmiertelnego wroga, a przybył posłaniec. O Boże, wybacz mi, że 
zwątpiłem... - mnich zakrył twarz rękami, jego głos ścichł nagle 
do szeptu. Trwał nieruchomo, mamrocząc pod nosem jakieś 
modlitwy. Starałem się mu nie przeszkadzać. Miałem wielką ochotę 
oddalić się, póki był na to czas. Nie wiem, co mnie 
powstrzymało. Może po prostu poddalem się nastrojowi nocy, 
rozświetlonej pełgającym blaskiem. 
     Gdy wreszcie podniósł głowę, zauważyłem, że płakał. Ale 
jego twarz była już spokojna, głos mu nie drżał. Zapytał: 
   - Czy przyglądałeś się kiedyś biegowi strumienia? W jednym 
miejscu woda płynie spokojnie, a w innym nagle skręca, ściera 
się z innym strumieniem, pieni się albo tworzy wiry. Czy 
powiedziałbyś, że to wszystko jest dziełem przypadku? 
   - Nie - odparłem w końcu. - Dno może być wypiętrzone albo 
zapadnięte... 
   - Albo w głębinie walczą akurat ze sobą ryby, tworząc fale. 
Prawda? 
   - Tak. 
   - Wiesz to, bo możesz patrzeć na strumień z góry i sięgać 
wzrokiem głębiej. Ale wyobraź sobie, że płyniesz po powierzchni, 
niesiony prądem, twarzą do góry, i nie możesz się obrócić. Kiedy 
jakaś fala pchnie cię na skałę lub omal nie zatopi, nie wiesz, 
że tam w głębi czatujący drapieżnik właśnie rzucił się na swą 
ofiarę, albo że stało się cokolwiek innego. Co byś wtedy myślał 
o miotających tobą falach? Że rządzi nimi przypadek, prawda? 
   - Dlaczego pan... Dlaczego mi to mówisz? 
   - To pierwsza lekcja, chłopcze. Pierwsza lekcja, jakiej 
nauczyło mnie życie. Mój Boże, byłem bardzo tępym uczniem. Długo 
trwało, i trzeba było wiele bólu, nim zrozumiałem, że trzeba się 
odwrócić i spróbować przeniknąć do głębi, zrozumieć, co się tam 
dzieje, co powoduje fale. 
     Milczałem, słuchając jak urzeczony słów mnicha. A on 
opowiadał mi swoją historię. Długą historię. 
   - Wydawało mi się, że żyję gdzieś na samym końcu świata - 
mówił powoli, urywanymi zdaniami, wpatrując się w płomienie. - W 
spokojnym, sennym kraju, z dala od wszelkich wojen, gdzie tylko 
w niedziele szło się z książeczką do nabożeństwa do kościoła w 
sąsiedniej wsi. A potem, nagle, pojawił się On, i świat 
zapłonął. Zsyłki, Syberia... Śmierć. Całą rodzinę pochowałem w 
śniegach, ale udało mi się uciec, z armią, na Zachód. Laliśmy za 
nich krew, bo nic innego nie mieliśmy do zaoferowania... Tam, 
gdzie wasze armie nie dawały rady, tam posyłały nas, a myśmy 
ginęli, jak durnie. Ale krew, kiedy już wylana, to tani towar. 
Wojna się skończyła i nikt już nas nie potrzebował. Do kraju 
wracać nie było jak, ziemi mi nikt nie zamierzał dać, a co ja 
innego umiałem, poza gospodarstwem? Tylko wojować. Poszedłem do 
legii, co było robić. Połowa z tych, co tu się za Francuzów 
bili, w tej dżungli, to byli nasi. 
     Uniósł nagle głowę i wpił we mnie ostry, pałający gorączką 
wzrok. 
   - Wy, Amerykanie, jesteście religijni ludzie, nie tak jak te 
żaby. Wierzysz w Boga, chłopcze? 
   - Tak. 
   - Nie. Tak tylko sądzisz. Rodzice nauczyli cię modlić się i 
chodzić na nabożeństwa, więc jesteś przekonany, że wierzysz... 
Ale to nie jest wiara. To jest nawyk, przyzwyczajenie. Pewnego 
dnia stajesz przed czymś, co jest zbyt potworne, aby uwierzyć i 
aby się pogodzić. I wtedy nagle sobie uświadamiasz, że twoja 
wiara niczego nie wyjaśnia i przed niczym nie broni. Nie możesz 
zrozumieć, jak ten dobroduszny, sympatyczny Bóg z twojego 
katechizmu może na coś takiego pozwalać. I pewnego dnia nagle 
wyrzucasz go precz, razem ze wszystkimi dotychczasowymi 
złudzeniami. I pozostaje ci tylko gorycz, pustka, którą 
rozpaczliwie trzeba czymś zapełnić. 
     Nie zastanawiałem się od wieków nad tymi sprawami, ale 
teraz uświadomiłem sobie, że mnich ma rację. Tak, gdzieś w 
głębi, nieświadomie, dojrzewałem do odrzucenia wszystkich 
dawnych wyobrażeń o tym, co sprawiedliwe i niesprawiedliwe. 
   - Ze mną było dokładnie tak samo. Nie będę ci opowiadał, co w 
życiu widziałem i co czułem, bo i tak nigdy tego nie pojmiesz. 
   - Wiem... Ojciec Phu wspominał, że byłeś na północy, w 
niewoli. Mówił o torturach... 
     Mnich zaśmiał się gorzko. 
   - Tortury! Nawet ich nie pamiętam. Chłopcze, ja widziałem jak 
torturowano i mordowano całe narody! Widziałem rodziców, którzy 
przetrwali, bo zabili i zjedli własne dzieci. Przeżyłem piekło, 
jakiego nikt z was nie potrafi sobie nawet wyobrazić! - sapał 
ciężko, jakby każde z tych słów sprawiało mu ból. - A potem 
widziałem, że to wszystko nikogo nie obchodzi. Że świat nie chce 
wierzyć, a choćbyś mu dowody podetkał pod nos, zamknie oczy i 
odepchnie cię precz, znienawidzi. Widziałem, jak wszyscy się 
łaszą do zbrodniarzy, jak marzą, by już wreszcie przyszli i 
wzięli ich wszystkich do obozów! Boże, myślałem, że dostanę 
obłędu patrząc na to wszystko... 
   - A potem, tutaj, znowu spotkałem Jego - mówił po dłuższej 
przerwie, coraz bardziej chaotycznie. - On zawsze przychodzi 
wtedy, kiedy już dojdziesz do granicy i nie wiesz, jak dalej 
żyć. I zawsze ma pod ręką to, czego potrzebujesz. Ja wtedy 
właśnie zdołałem się obrócić, i zajrzeć w głąb nurtu, w to, co 
naprawdę rządzi zdarzeniami. Dostrzegłem, że tam trwa walka. 
Żeby naprawdę uwierzyć w Boga, trzeba stanąć twarzą w twarz z 
tym, który chce zniszczyć każde jego dzieło. 
     Czułem się pusty, jakby ktoś mnie wydrążył i jakby Mnich 
napełniał mnie teraz swoimi słowami. Chłonąłem je, zbierałem w 
sobie, choć większości wtedy nie rozumiałem. Ogień wirował wokół 
mnie, zatraciłem poczucie czasu i rzeczywistości, jak w 
narkotycznym transie. A mimo to pamiętam do dziś każde jego 
słowo, pamiętam, jakim głosem je wypowiedział i jak błyszczały 
jego oczy. 
     Wstawał już świt, kiedy poczułem w ręku śliskie od starości 
drewno i uświadomiłem sobie, że starzec włożył mi w dłoń swoje 
damaru. 
   - To cię będzie chronić - powiedział łagodnie. - A teraz idź. 
Ja już muszę odpocząć. Ty będziesz za mnie pilnował grobów i 
pamięci. Tylko tyle możemy zrobić w tej walce, ale ktoś cię 
wybrał i musisz temu sprostać. Wróć tu dzisiaj i każ odsłonić 
tych, po których stąpamy. Niech umarli przemówią. I nie pozwól, 
żeby zamknięto im usta. 
                               *
     Wracałem, jakbym budził się z głębokiego snu. Kiedy 
zatrzymałem samochód przed hotelem, siedziałem w nim jeszcze 
długo, trawiąc słowa mnicha i coraz bardziej nabierając niechęci 
do siebie, że pozwoliłem mu się tak oczarować. W świetle dnia 
wszystko wyglądało inaczej, niż w rozświetlanej ogniskami nocy, 
światu wróciły właściwe proporcje. 
     Potem mój wzrok padł na otrzymane damaru, leżące na 
siedzeniu obok kierowcy. Gdyby nie ono, trudno by mi było 
uwierzyć, że naprawdę spędziłem noc, wsłuchując się jak 
zahipnotyzowany w wywody starego, zwariowanego mnicha z jakiegoś 
dalekiego kraju, tak obcego, że nawet nie chciało mi się 
odgadywać jego nazwy. 
     Otrząsnąłem się w końcu, schowałem bębenek pod fotel i 
ruszyłem na górę. Ostatnie słowa mnicha warte były sprawdzenia, 
bez względu na wszystkie urojenia, jakimi osnuł na własny użytek 
fakty. 
     Spodziewałem się ze strony Amandy wyrzutów, a przynajmniej 
stanowczego żądania wyjaśnień, dlaczego opuściłem ją w środku 
nocy jak szaleniec, ledwie zdążywszy wciągnąć majtki na tyłek. 
Jedno wiedziałem na pewno, żeby nawet nie próbować opowiadać jej 
o Tańczącym Mnichu i dźwięku jego bębenka. 
     Ale dziewczyny, mimo wczesnej pory, nie było w pokoju. Nie 
znalazłem jej także w hotelowej restauracji. Żeby nie tracić 
czasu, postanowiłem zadzwonić do okularnika, żeby jak 
najszybciej ruszył sprawę. Poszedłem do recepcji, do telefonu. I 
tam właśnie spotkałem Amandę. 
     Nie zdążyła się umalować, jasne włosy, wczoraj opadające 
filuternie na jedną z brwi, teraz przewiązała tylko tasiemką. 
Rozmawiała z kimś podniesionym głosem, wyraźnie podekscytowana, 
powtarzała pytanie, czy coś jeszcze wiadomo. Zauważyła mnie 
dopiero odłożywszy słuchawkę. 
   - Nareszcie - rzuciła, ale była zbyt przejęta, aby mi robić 
wymówki. - Jeszcze jeden telefon i jedziemy do waszej bazy. 
   - Posłuchaj, Amanda - powiedziałem. - Sekundę, dobra? Do bazy 
możemy pojechać w każdej chwili, ale chcę żebyś wiedziała, że 
mam dla ciebie coś, co może być bombą. Tak jak chciałaś, obraz, 
na który nie da się patrzyć obojętnie. O kay? 
     Nie myślałem o tym w taki sposób. Po prostu uznałem, że tak 
trzeba z nią rozmawiać. 
   - Tak? Co to ma być? - zapytała, raczej chłodno. 
   - Zobaczysz - zabrałem jej spod ręki telefon i zacząłem 
wykręcać bezpośredni numer do mieszkania Okularnika. 
   - Słuchaj, Russel - odezwała się po chwili, zniecierpliwiona. 
- Może to nie jest aż tak pilne. A przynajmniej powiedz, co dla 
mnie masz, żebym mogła porównać. 
   - A co ty masz? 
   - Nie wiesz?! - zdumiała się. - Naprawdę? W nocy ktoś 
próbował zastrzelić pułkownika Honeycutta. Podobno rana jest 
niegroźna, ale to właśnie znaczy, że będą próbować dalej. 
Wszyscy korespondenci z całej okolicy szturmują waszą bazę, a 
warta ma przykazane nikogo nie wpuszczać. Rozumiesz? Muszę mieć 
parę rozmów na ten temat, proszę, załatw mi to, a zrobię 
wszystko, co tylko będziesz chciał. 
     Mówiła szybko, coraz bardziej zirytowana. 
   - Słyszysz mnie? Tylko daj mi pierwszy kontakt, a ja już 
znajdę kogoś, kto mi o tym opowie do kamery. Doprowadź mnie do 
któregoś z tych żołnierzy, co noszą czarne chusty. Russel, do 
kurwy nędzy, słyszysz, co do ciebie mówię? 
     Słyszałem, ale nie byłem w stanie odpowiedzieć. Stałem przy 
recepcji jak skamieniały, nie mogąc uporać się z absurdalną w 
sumie myślą, że to się za każdym razem dzieje wtedy, kiedy widzę 
się z Tańczącym Mnichem. I że gdyby mu wierzyć, nie może to być 
przypadek - choć na miły Bóg, nie miałem nawet cienia pomysłu, 
co jedno może mieć z drugim wspólnego. 
   - Kapitan Marvin, słucham - odezwał się w słuchawce zaspany 
głos Okularnika. 
                               *
     Siedziałem na kępie trawy, niemal w tym samym miejscu, co w 
nocy, i nie mogłem oderwać wzroku od rosnącego z każdą chwilą 
dołu. Przysłani z dywizji żołnierze narzekali, że posłano ich do 
takiej głupiej roboty, trochę próbowali się zgrywać, ale szybko 
stracili na to ochotę. Utyskiwali tylko na upał i narastający 
smród, zmieniając się przy łopatach. 
     Patrzyłem niczym zahipnotyzowany, jak wyrywają ziemi jej 
tajemnicę. Smród stał się na tyle intensywny, że kierujący 
żołnierzami porucznik kazał wszystkim obwiązywać sobie twarze 
chustami, nasączonymi jakąś cuchnącą amoniakiem mieszanką. 
     Nie trzeba było nawet głęboko kopać. Spod zwałów 
błotnistego piasku wyjrzała na światło przegniła stopa. Potem 
druga. Nogi, okryte zbutwiałym płótnem szerokich spodni. Ręce, 
skrępowane ciągnącym się w obie strony sznurem. Skurczony, 
malutki trup przypominał dziecko. 
     Nie można było dokładnie go odsłonić. Spod pierwszych zwłok 
wyglądały następne. Trupie twarze, zmienione rozkładem w 
gładkie, błotniste maski, z ziejącymi w nich jamami, 
wypełnionymi zgnilizną. A pod nimi następne i następne, zdawało 
się, że aż do samego środka Ziemi - plątanina poskręcanych 
straszliwie ciał, na wpół rozłożonych nóg, brzuchów i 
powiązanych z tyłu rąk, pozadzieranych głów, zastygłych w 
okrutnym paroksyzmie, zmieniających się pod dotykiem w lepki 
szlam. 
     Nad cmentarnym dołem zapadła teraz cisza. To, co nazwałem w 
myślach rynną, było zasypanym parowem, wypełnionym po brzegi 
zabitymi Wietnamczykami. W którymkolwiek miejscu zaczynano 
kopać, niechybnie dochodziło się do grubej, splątanej warstwy 
trupów. Mogły ich tam być tysiące. 
     Żołnierze odchodzili na bok i wymiotowali, po pięć, sześć 
razy, samą żółcią. W końcu trzeba ich było zmienić. Ktoś 
ściągnął z Dywizji całą kompanię z łopatami i sprzętem do 
przesiewania ziemi. Pojawili się ludzie z długimi na dziesięć 
stóp łatami do pomiarów. Wokół wykopu rozpinano dzielące go na 
kwadraty sznurki, ktoś szkicował plan ułożenia pierwszej 
warstwy. U dołu zbocza robiło się coraz bardziej gęsto od 
samochodów. 
   - Poruczniku? Poruczniku? Wszystko z panem w porządku? 
     Podniosłem wzrok na stojącego przy mnie podoficera, po raz 
kolejny tego dnia czując, jakbym budził się z głębokiego snu. 
   - Wszystko w porządku, poruczniku? 
   - Tak, dziękuję. Nic mi nie jest. 
   - Może zejdzie pan na dół, napije się kawy? I tak musi pan 
się stąd ruszyć, będziemy poszerzać wykop. 
     Pokiwałem głową i sztywny, jakbym siedział w nie swoim 
ciele, ruszyłem w stronę zaimprowizowanego parkingu. 
                               *
     Okularnik pojawił się krótko po południu. Starał się 
zachować właściwą miejscu powagę, ale można było zauważyć, że w 
środku aż chodzi z radości. Ten masowy grób miał być, w jego 
głębokim przekonaniu, punktem zwrotnym w stosunku mediów do 
naszej obecności wojskowej w tym przeklętym kraju, a on tą 
właśnie osobą, której nazwisko będzie się z owym zwrotem 
wiązało. Wypełniony trupami rów miał się stać jego przepustką do 
wydziałów public relations w Kongresie, centralach wielkich 
koncernów, może nawet w Białym Domu. Byłem więcej niż pewien, że 
poinformował przełożonych, iż to on sam dowiedział się od 
miejscowej ludności o miejscu masowej egzekucji. 
     Nie interesowało mnie to ani odrobinę. Kiedy się zbliżyłem, 
jakiś stojący obok okularnika major mówił do grupki 
przywiezionych przez niego dziennikarzy: 
   - Musieli wpędzać ich do parowu i rozstrzeliwać z pistoletów 
maszynowych, z góry. Wielu było tylko rannych, zasypano ich 
żywcem. - Umilkł na chwilę, jakby czekał na jakieś pytanie. - 
Sądzę, że jest ich tu trzy tysiące. Dokładnie tylu właśnie ludzi 
spodziewamy się tutaj znaleźć. 
     Dziennikarze słuchali go uprzejmie, ale nie okazywali 
specjalnego zainteresowania. Odniosłem wrażenie, że wręcz 
starają się zademonstrować dystans do wszystkiego co mówił, ale 
byłem skłonny wierzyć, że jestem bardzo przewrażliwiony. 
     Ostatnie słowa majora wywołały jednak pewne ożywienie. 
   - Skąd możecie to wiedzieć, już teraz? 
   - Pół roku temu, w czasie tak zwanej ofensywy Tet, pobliskie 
miasto zostało na kilka dni opanowane przez dwa pułki 
północnowietnamskie - major wyraźnie czekał na to pytanie. - 
Może zwróciliście państwo uwagę, że większość świątyń i budynków 
publicznych w tej okolicy jest w trakcie odbudowy, albo 
wzniesiono je na nowo. To właśnie ślad tej krótkotrwałej 
okupacji. Kiedy wyzwoliliśmy miasto, okazało się, że około 
trzech tysięcy jego mieszkańców zostało uprowadzonych w 
niewiadomym kierunku przez wycofujące się jednostki... 
   - To wasza wersja. Źródła w Hanoi podają, że wielu obywateli 
skorzystało wtedy z okazji, by przenieść się do wolnego kraju, 
po prostu uciekli wraz wycofującymi się. Rozmawialiśmy ze 
świadkami, którzy to potwierdzają. 
   - Proszę pani, to nie byli pierwsi z brzegu ludzie. Te trzy 
tysiące stanowili przede wszystkim lokalni urzędnicy, kapłani, 
personel medyczny, bogaci chłopi... Wietnamczycy z 
wykształceniem, z górnych warstw społecznych. Tacy w większości 
popierają władze w Sajgonie. Poza tym od samego początku wojny 
są oni głównymi ofiarami terroru ze strony komunistów... 
     W grupie dziennikarzy przyjęto ostatnie słowa narastającym 
szumem. 
   - A dowody? Dowody? - krzyczał ktoś. - Jakie macie dowody, że 
ci ludzie tutaj to rzeczywiście ci sami, którzy zaginęli pół 
roku temu? 
   - Na razie jeszcze żadnych - oznajmił major. To z kolei 
skwitowane zostało słabymi śmiechami i starannie zanotowane. 
     Amanda, tak jak się spodziewałem, także była w tej grupie. 
Dostrzegliśmy się niemal w tym samym momencie. Odeszła na bok. 
     Teraz była już znowu w pełnej gali; ze starannym uczesaniem 
i fryzurą. 
   - Poradziłam sobie bez ciebie - poinformowała oschle. 
Puściłem to mimo uszu. 
   - Widziałaś to? - zapytałem, pokazując w stronę odkrywanego 
grobu. 
     Skinęła głową. 
   - Znam sprawę. 
   - Czy to nie jest temat na twój film? Nie o to ci chodziło? 
     Popatrzyła na mnie z dziwnym wyrazem twarzy, jakby pomiędzy 
irytacją a zawstydzeniem. 
   - Wiesz, to na pewno ważne - zaczęła pojednawczo. - Ale... 
   - Ale co? 
     Wzruszyła ramionami. 
   - Musiałabym mieć jakichś świadków. Sam obraz, nawet 
wstrząsający, nie wystarcza. Musi być jeszcze ktoś, kto go 
skomentuje. 
     Czułem ogarniającą mnie złość. 
   - W porządku. Mam kogoś, kto ci o tym opowie. Chodź ze mną. 
   - Słuchaj, mam jeszcze dziś trochę pracy... 
   - To tuż obok, niedaleko. Chodź - niemal siłą zaciągnąłem ją 
do łazika. Ruszyliśmy, nie oglądając się za siebie, w stronę 
odbudowywanego klasztoru, gdzie rozmawiałem z ojcem Phu. 
     Milczała. Widocznie uznała, że nie warto dyskutować z 
szaleńcem. Zdawałem sobie sprawę, że mogłem na niej robić takie 
wrażenie. 
   - I co, rozmawiałaś z żołnierzami? - zagadnąłem, już 
spokojniej, gdy byliśmy w połowie drogi. 
   - Mhm. 
   - I co mówili? 
   - A nie wiesz? 
   - Pytam. 
   - Że wojna jest i tak przegrana. Że w najbliższych tygodniach 
na pewno zapadnie decyzja o rozpoczęciu wycofania wojsk. I że 
trzeba być ostatnim frajerem, żeby dać się zabić jako ostatni. 
   - A nie zapytałaś ich, czy pomyśleli, co tutaj będzie, kiedy 
się wycofamy? Ile będzie takich grobów, jak ten na wzgórzu? 
     Odpowiedziała dopiero po dłuższej chwili. 
   - Ty naprawdę wierzysz, że Wietnamczycy z północy byliby 
zdolni do czegoś takiego? - zapytała. 
   - A kto, na litość boską, mógł to twoim zdaniem zrobić? 
     Pytanie zawisło w podskakującym na wybojach samochodzie. 
   - W każdym razie - oznajmiła - na razie nie ma żadnej 
pewności, kto ich zabił. Zaproponuję ten temat kierownictwu 
stacji. Ale na razie mam zrobić film o bitwie, pamiętasz? A nie 
szukać śladów zbrodni wojennej... 
     Nie pamiętam, co chciałem odpowiedzieć. Nagle dostrzegłem 
wyrwę w drodze i musiałem mocno nacisnąć na hamulec; podrzuciło 
nas i szarpnęło do przodu, coś wytoczyło się z klekotem spod 
mojego siedzenia. 
     Sięgnąłem odruchowo ręką. 
     To był bębenek Mnicha. Zdążyłem już o nim zapomnieć. 
Wymijając dziurę w drodze uniosłem go w prawym ręku, po prostu 
chcąc pokazać Amandzie przedmiot należący do człowieka, do 
którego ją wiozłem. Otwierając usta, by to powiedzieć, 
zakręciłem odruchowo nadgarstkiem i damaru wydało z siebie ten 
charakterystyczny, klekoczący dźwięk. 
     Nie od razu zrozumiałem, co się dzieje. Z prawego siedzenia 
dobiegł mnie jej wściekły krzyk, zakończony urywanym harkotem, 
przechodzącym w dźwięk przypominający syk węża. Odruchowo 
wcisnąłem hamulce, zjeżdżając ku skrajowi drogi. 
     Kiedy mogłem się obrócić, nie krzyczała już. Siedziała 
odsunięta ode mnie najdalej, jak mogła, wpatrując się w trzymany 
przeze mnie bębenek. Jej wzrok był zimny jak ostrze noża, rysy 
twarzy zmieniły się w jednej chwili, jakby nałożono na nią 
potworną maskę o wąskich, zaciętych ustach, maskę pełną 
nieopisanego zła. 
     Poczułem, jak całego mnie ogarnia paniczny strach. Chciałem 
zerwać się, wyskoczyć ze zwalniającego samochodu i biec, biec 
gdzieś przed siebie, jak najdalej - ale mięśnie odmówiły mi 
posłuszeństwa. Chciałem raz jeszcze zakręcić bębenkiem, ale i do 
tego nie byłem zdolny. 
   - Więc ten stary błazen dał to tobie? - spomiędzy warg 
dziewczyny dobył się okropny, szeleszczący głos. - Tego się 
spodziewałem. 
     Przeniósł wzrok na mnie i zarechotał złośliwie, napawając 
się moim przerażeniem. 
   - Nie musisz zawracać biednej dziewczynie głowy i wozić ją do 
tego błazna. I tak go już nie zastaniesz. Ukąsiła go rano 
bambusowa żmijka. Znasz te bambusowe żmijki, takie małe, 
zielone, pamiętasz? Mówią, że jak kogoś taka ugryzie, powinien 
spokojnie usiąść pod drzewem i zapalić papierosa. Zanim dopali 
do połowy, już będzie sztywny. 
     Milczałem, skamieniały z przerażenia. 
   - Pomyślałeś, Russel: co właściwie ten stary dureń miał z 
życia? Co? Sześćdziesiąt lat z jednej katorgi w drugą. Chcesz 
tak i ty? Twoja sprawa. Ale on ci przedstawił propozycję, więc i 
ja przedstawię swoją. Zapomnij o bzdurach. Myśl o sobie, Russelu 
Siebercie. Ja cię mogę uczynić wielkim i sławnym. Powiedz 
Amandzie do kamery, że tych ludzi zamordowali sajgończycy, i że 
sztab floty na pewno o tym wiedział, a CIA może nawet 
zainspirowało całą sprawę. Pójdź tą drogą, a ja zadbam, abyś na 
tym dobrze wyszedł. Ja jestem wszechpotężny, nie zauważyłeś tego 
jeszcze? Ja jestem Księciem Tego Świata, nawet tamten musi to 
przyznać. 
     Poruszyła się, zbliżając do mnie. Największym wysiłkiem 
woli zdołałem poruszyć zesztywniałą ręką. Bębenek zaklekotał 
miarowo raz i drugi. Cofnęła się nieznacznie. 
   - Nie próbuj mnie tym straszyć! - zasyczał odrażający głos. - 
Gdybym chciał cię zniszczyć, już bym to dawno zrobił. Ale wiesz 
co? Po prostu nie mam powodu. Tak jak z tym starym; czy on mi 
szkodził? Pomyśl sam. Chcesz, zostaniesz bohaterem. Tłumy na 
całym świecie będą się zachwycały twą prawością i odwagą, z jaką 
wystąpiłeś przeciwko zbrodniczemu reżimowi. A jeśli nie, to co 
zyskasz? Tylko tyle, że to wszystko przypadnie komuś innemu. O 
twoich odkryciach pies z kulawą nogą się nie dowie, będziesz się 
snuł gdzieś po obrzeżach życia, żałosny, nikomu niepotrzebny 
wariat. I będziesz bezsilnie patrzył, jak ja wygrywam. 
     Znowu ten odrażający śmiech. 
   - Możesz się mnie nie bać, słyszysz? Nie zrobię ci teraz 
krzywdy. Dla tych, którzy mi się nie podporządkowują, mam 
znacznie gorszą karę. Karę bezsilności. Muszą szarpać się w 
rozpaczy i patrzyć, jak zawsze, wszędzie, krok po kroku wychodzi 
na moje. Jak każdy ludzki poryw szlachetności obraca się na moją 
korzyść. Muszą trawić życie w rozpaczy, tłuc głową o mur i 
przeklinać swego nieudolnego Boga, które nie potrafi im dać 
niczego, poza niewygodami i mętnymi obietnicami. Jeszcze możesz 
wybrać, Russelu Siebercie. Ja mogę cię uczynić wielkim i 
szczęśliwym, a ty nie możesz mi zrobić nic, zupełnie nic. 
     Moja lewa ręka, od dłuższego czasu poruszająca się 
rozpaczliwym, owadzim ruchem, natrafiła wreszcie na klamkę. 
Wypadłem z pochylonego lekko na burtę łazika i omal nie runąłem 
w trawę, nie mogąc zmusić zdrętwiałych nóg do biegu. Śmiał się, 
gdy uciekałem, sycąc się moim przerażeniem i bezsilnością. 
Wiedziałem tylko jedno - że chcę uciekać, jak najdalej, na 
oślep, że chcę znaleźć cokolwiek, czego będę się mógł uchwycić i 
co da mi siłę - bo nie miałem niczego, zupełnie niczego. Biegłem 
przez ryżowisko, potykając się co chwila i przewracając, 
wstawałem i biegłem dalej, niezgrabny niczym drewniana lalka, 
przerażony jak nigdy w życiu, wciąż ścigany złośliwym, 
triumfującym śmiechem, i wciąż nie mogąc pojąć tego, co się 
stało. Biegłem, ściskając bezsilnie rękojeść bębenka, a przed 
oczami latały mi czarne plamy, jakbym za chwilę miał utonąć. 
     Potem śmiech ucichł i tylko dobiegały mnie z dala krzyki 
Amandy: "Wracaj! Pieprzony wariacie, co ty sobie myślisz? Wracaj 
tu!" - ale nawet się już nie odwróciłem. Szedłem długo, 
przedzierając się przez zarośla, aż serce uspokoiło się, strach 
minął i ogarnęła mnie przeraźliwa pustka. 
     Nie wiem, jak długo trwało, zanim uświadomiłem sobie, że 
dobijam się do furty odbudowywanego klasztoru. 
     Ojciec Phu mówił, że gdy mi otworzono, miałem postarzałą 
twarz i oczy pełne łez. 
                                                     lipiec 1996
