Autor: Marian Skutnik
Tytul: KSIĘGOWY I PRESTIDIGITATORZY

Z "NF" 9/95


 

   I  Maciej Nowak, alias Rufus, Franciszek Jabłoński, alias 
Anzelm i Ireneusz Bąk, alias Fogobaldo zdecydowali się 
stworzyć zespół, gdyż z osobna wiodło się im nieszczególnie. 
Rufus został liderem grupy z racji wieku i osiągnięć 
artystycznych. Jego popisowe numery budziły zachwyt 
publiczności zarówno chłopskiej, jak wielkomiejskiej. 
Specjalizował się w jasnowidztwie, wróżeniu z fusów i 
transmitowaniu jaźni. Szczytowym osiągnięciem, które 
wypracował wraz z Anzelmem i Fogobaldo w prestidigitatorskim 
trio, było dublowanie samego siebie. Anzelm i Fogobaldo 
odgrywali w zespole role drugoplanowe, mimo iż każdy z nich 
był bez wątpienia sceniczną osobowością. Anzelm, mistrz 
sztuk karcianych, tasował karty posługując się nie tylko 
fantastycznie precyzyjnymi dłońmi, ale ustami, podbródkiem i 
nosem. Wyciągał tylko takie karty, jakie wprawiały w 
zdumienie oczarowanych widzów. Fogobaldo natomiast wyciągał 
na świat białe myszki, gołębie, kurczęta i oczywiście 
króliki. Najwięcej znajdował ich w lśniących od magii 
czarnych cylindrach, ale także w rękawach, kieszeniach, 
torbach, butelkach, wreszcie - w tajemnych schowkach 
przestrzeni.

  II  - Życie to mistyfikacja, jedynie liczby są realne. 
Wie o tym każdy księgowy. Kontrole skarbowe nie mają czasu 
zajmować się życiem. Co może obchodzić urzędnika skarbowego, 
że wydaje pan tygodniowo dziesięć milionów złotych na 
utrzymanie dwóch kochanek? Dla niego istotne jest, że 
pańska firma ma straty i że wobec tego pan nie ma żadnych 
dochodów. Jeśli nie ma pan dochodów, to nie ma pan też 
środków do życia. A zatem jeśli przez dłuższy czas w swoich 
zeznaniach podatkowych wykazuje pan straty, to oczywiście 
wszystko będzie w porządku pod warunkiem, że pan umrze. 
Trudno przecież żyć zbyt długo będąc pozbawionym środków do 
tego życia niezbędnych. Zgodzi się pan ze mną? Niektórzy 
chcieliby całymi latami ponosić straty, a później się 
dziwią, że nagle trzeba umierać. Liczby nie kłamią. Liczby 
są realne. Jesteś na plusie - żyjesz. Jesteś na minusie - 
umierasz.

   III  Moment powołania do życia Magicznego Tria RAF - 
Rufus-Anzelm-Bąk - był również początkiem działalności 
gospodarczej trzyosobowej spółki prawa cywilnego o tej samej 
nazwie. A spółce potrzebny był księgowy. Ponieważ żaden z 
prestidigitatorów nie miał pojęcia o rachunkowości, 
konieczne stało się zatrudnienie profesjonalisty. Wspólnicy 
długo szukali właściwego człowieka, aż trafili na magistra 
Twardowskiego.
   Właściwie trafił na niego Rufus. Na przyjęciu urodzinowym 
u zaklinacza węży spotkał dystyngowanego pana w średnim 
wieku, który żywo rozprawiał o liczbach, kontach, księgach 
rachunkowych, podatkach i urzędnikach skarbowych. Z 
opowieści mężczyzny wynikało, że jest doświadczonym 
księgowym. Rufus zapytał go, czy nie podjąłby się pracy w 
zespole magików, na co księgowy odpowiedział warunkową 
akceptacją. Warunki dotyczyły spraw finansowych. Rufus nie 
mógł obiecywać zbyt wiele, ale po negocjacjach mężczyźni 
doszli do satysfakcjonujących obie strony uzgodnień. 
Magister Twardowski, tak się nazywał pozyskany przez Rufusa 
księgowy, rozpoczął następnego dnia pracę dla Magicznego 
Tria RAF.
 
   IV  - Każdy się boi kontroli, nie pan jeden. Największą 
niedogodnością kontroli jest to, że nie może być 
bezwynikowa. Urzędnik, który nie potrafi stwierdzić w 
papierach firmy przynajmniej tuzina nieprawidłowości, albo 
został przekupiony, albo skąpo wyposażony przez naturę w 
komórki mózgowe. W obu wypadkach nie ma prawa pracować w 
urzędzie skarbowym. (Nawiasem mówiąc, istnieje tylko drugi 
przypadek, a dlaczego, niech się pan domyśli). Gdy już więc 
do nas przyszli i nas kontrolują, wiadomo, że będzie kara.  
Podstawowym zadaniem księgowego jest wiedzieć, za co będzie 
ukarany. A zatem pewne błędy należy popełniać z rozmysłem i 
premedytacją i starać się, by dość szybko rzuciły się w oczy 
kontrolerowi. Określenie "dość szybko" jest mało precyzyjne, 
ale niestety trzeba się zdać na wyczucie. Jeśli bowiem błędy 
będą tak ewidentne, że porażą kontrolujących od razu po 
otwarciu ksiąg, wówczas grozi nam masakra. Urzędnicy 
skarbowi mogą dojść do przekonania, że robimy sobie z nich 
jaja, a tego oni nie lubią. Jeśli zaś błędy zostaną 
zakonspirowane i kontrolerzy w ogóle nie będą w stanie ich 
odnaleźć, wtedy również grozi nam masakra, bowiem znajdą 
błędy, których nie znamy, o których nic nie wiemy, a więc 
nie będziemy umieli wytłumaczyć ich istnienia. Księgowi, 
którym się wydaje, że potrafią prowadzić księgowość 
bezbłędnie, są dyletantami albo młokosami. Już samo 
założenie firmy zgodnie ze wszystkimi przepisami jest 
niemożliwe. I każdą firmę, która istnieje, można ukarać za 
błędy popełnione w czasie jej zawiązywania. Jedynie firma, 
która nie powstała, nie może zostać ukarana za błędy 
popełnione w czasie jej zawiązywania. Przy czym firma, która 
nie istnieje, powinna zostać ukarana za sam fakt 
nieistnienia i to karą najcięższą z możliwych, a mianowicie 
zakazem prowadzenia działalności. Dla firmy, która 
działalności nie prowadzi, zakaz prowadzenia działalności 
jest szczególnie dotkliwy. Lepiej już firmę założyć, 
popełniając przy tym konieczne błędy i rozpocząć 
działalność. Łatwiej bowiem, jak wiadomo, przerwać 
działalność, którą się prowadzi, niż taką, której się nie 
prowadzi. Ale chyba niepotrzebnie wdałem się w szczegóły.  

   V  Niedługo potem nastąpiło wydarzenie, które zaważyło na 
przebiegu kariery zespołu RAF. Przeglądając notatki dziadka, 
znanego iluzjonisty, Fogobaldo natrafił na opis przedziwnego 
numeru, który, jak wynikało z zapisków, nigdy publicznie nie 
został przedstawiony, mimo iż był wnikliwie i do końca 
opracowany. Fogobaldo pokazywał rękopis dziadka przyjaciołom 
drżąc z podenerwowania. Wyglądało, że mają w ręku skarb, 
który może zapewnić im powodzenie i bogactwo.
   Gdy Rufus przeczytał po raz pierwszy mocno wyblakły, 
kreślony w wielkim pośpiechu tekst, odniósł wrażenie, że ma 
przed sobą świadectwo nieprawdopodobnej szarlatanerii. 
Później we trzech zaczęli zagłębiać się w poszczególne 
zdania, sformułowania, pojedyncze wyrazy, a ciarki przejęcia 
i zdumienia chodziły im po plecach.

   VI  - Firma, która płaci podatki, ma kłopoty. Proszę się 
nie śmiać! Proszę przyjrzeć się liczbom. Z kogo państwo 
wyciska najwięcej pieniędzy? Z emerytów oczywiście. Każdy z 
nich płaci podatki! Wyobraża pan sobie?! Każdy! Nie ma 
emeryta, który by nie płacił! A co pan powie o kondycji 
finansowej emerytów? No właśnie. Więc cóż można powiedzieć o 
firmie, która zachowuje się podobnie jak emeryt i płaci?  
Agdy ma jeszcze na etacie księgowego, prawnika, menedżera i 
- mimo to płaci? Emeryt płaci, bo na księgowego i doradcę 
podatkowego go nie stać. Ale bogata, dobrze prosperująca 
firma, która płaci podatki, to zupełne nieporozumienie. 
Płacą tylko notoryczni outsiderzy, nieuki, ofiary powodzi i 
temu podobny element.  Nikt, kto choć trochę się szanuje, 
nie płaci podatków.  

   VII  Dziadek Fogobalda pisał niedbale i przez to 
niektórych słów musieli się domyślać, kierując się logiką 
kontekstu. Nie było to łatwe. Fragmenty opisu uporządkowane 
według norm przyczynowo-skutkowych wymieszane były z 
przypadkowymi wtrętami, z na gorąco poczynionymi 
spostrzeżeniami i zagadkowymi dygresjami.  
   Numer opatrzony tytułem "Dublowanie samego siebie" 
pomyślany był dla dwóch prestidigitatorów. Jeden miał 
odgrywać rolę główną, czyli miał się dublować, zaś drugi 
jedynie pomocniczą. Istrukcja dziadka Fogobalda pełna była 
szczegółowych wskazań odnośnie usytuowania na scenie 
iluzjonistów i ich sprzętu. Z największą pieczołowitością 
potraktowana została tak zwana budka dublera, czyli 
wyodrębnione i zamknięte pomieszczenie, w którym miał 
zjawiać się i spotykać z jednym z widzów niejako "drugi 
egzemplarz"  magika. Spotkanie powinno się dokonywać tylko i 
wyłącznie w cztery oczy, a każda próba naruszenie tej zasady 
mogła zagrażać życiu sztukmistrza.  

   VIII  - Jak pan myśli, ile takich kont musi prowadzić 
księgowy przeciętnej firmy? Więcej, więcej, dużo więcej. 
Osiemdziesiąt, dziewięćdziesiąt, sto! Oto właśnie liczby. I 
powiem panu coś w zaufaniu: każde konto ma dwie strony. Żeby 
panu nie mieszać w głowie, nazwę je lewą i prawą. Proszę mi 
wierzyć, że codziennie księgowy wpisuje różne liczby zarówno 
na lewe strony, jak i na prawe. Czuje pan to? Sto 
dwadzieścia kont, a każde konto to dwie strony, czyli razem 
dwieście czterdzieści stron! To jest tak, jakby pisać 
książkę, która ma mieć dwieście czterdzieści stron, 
rozpoczynając od wszystkich stron jednocześnie! Jedno zdanie 
na pierwszej stronie, jedno na piątej, jedno na dwunastej i 
tak dalej. A później dopisujemy drugie zdanie, trzecie i 
czasami jest tak, że na stronie piątej jest zdanie trzecie, 
a na dwieście piętnastej już siódme, podczas gdy na 
sześćdziesiątej ósmej nie ma żadnego. Ogarnia pan? A teraz 
niech się pan trzyma, powiem coś, co wprawi pana w 
zdumienie. Otóż w jakimkolwiek momencie wypełniania kont 
zechciałby pan pododawać do siebie wszystkie lewe strony 
osobno i wszystkie prawe osobno, to wie pan, co się okaże? 
Suma stron lewych będzie równa sumie stron prawych! Zawsze! 
Niezwykłe, prawda? Sam pan widzi, że pańskie sztuczki są w 
porównaniu z tą sztuczką dość liche... Nie chcę niczego panu 
ujmować, ale niech sam pan przyzna. Sto osiemdziesiąt stron 
lewych i sto osiemdziesiąt prawych i zawsze równowaga! Oto 
doskonała rzeczywistość! Jak to możliwe? Cóż, mógłbym się 
zasłonić tajemnicą zawodową. Chce jednak być z panem 
szczery. I powiem panu, że do końca to i ja tego nie 
rozumiem. Jestem księgowym od dwudziestu lat i stale 
wypełniam strony lewe i prawe, napisałem już więc 
kilkadziesiąt grubych powieści i zawsze lewa równała się 
prawej, a ja wciąż nie wiem dlaczego. Otóż i - tajemnica 
bytu.

   IX  Numer zaczynał się od skrępowania iluzjonisty na 
środku sceny. Opis zdublowania formułował precyzyjną 
procedurę przywiązywania go do drewnianego krzesła z 
oparciem i podpórkami pod łokcie i unieruchamiania w 
pozycji siedzącej. Należało bezwzględnie przestrzegać każdej 
z czynności. Później pozostawało wybrać losowo spośród 
widowni dwie osoby, które gotowe by były publicznie 
stwierdzić, że mają do siebie pełne zaufanie. Jedna z tych 
osób miała w trakcie trwania numeru pilnować pozbawionego 
możliwości ruchu prestidigitatora, druga - wybrać się na 
skonfrontowanie z jego wierną kopią w budce dublera. Na 
wcześniej przygotowanej kartce jeden z widzów wybranych do 
współuczestniczenia w numerze miał napisać dowolne zdanie, 
zapoznać z treścią tego zdania swoją osobę towarzyszącą i 
przekazać złożoną kartkę iluzjoniście stojącemu przy 
związanym koledze. Ten z kolei powinien schować kartkę w 
kieszonce marynarki kolegi. Później następowały rzeczy 
najbardziej niezwykle i równocześnie niezmiernie tajemnicze. 
Oto biorący udział w eksperymencie człowiek z widowni 
przechodził do wspomnianej już wcześniej budki dublera i tam 
odbierał od magika, który w tej samej chwili wciąż tkwił 
sztywno na środku sceny, zapisaną przez siebie kartkę. 
Następnie wracał na scenę i zdawał relację z odbytego przez 
chwilą spotkania z kopią związanego sztukmistrza. Na dowód 
spotkania pokazywał kartkę, której autentyczność mógł 
potwierdzić jego współpracownik. Ów współpracownik wraz z 
całą widownią zaświadczał, że związany iluzjonista nie 
wykonywał przez czas trwania numeru żadnych ruchów ani tym 
bardziej nie ruszał się z miejsca.  Jednocześnie 
prestidigitator nie poddawany zabiegowi dublowania 
demonstrował pustą kieszeń marynarki swego kolegi, z której 
owa kartka od widza zniknęła.  

   X  W księgowości obowiązuje ścisłe planowanie. Przed 
rozpoczęciem kolejnego miesiąca trzeba wiedzieć, jakie 
zamierzamy ponieść koszty i jakie zrealizować obroty. Myślę 
tu o realnych kosztach i realnych obrotach, a więc tych, 
które wpisuje się do ksiąg. W życu czasami coś się może 
poknocić, w papierach nigdy! Księgowy, który zaczynając 
miesiąc nie wie, ile na koniec miesiąca będzie miał zysków 
bądź strat, jest ignorantem. Skąd księgowy ma to wiedzieć? 
Od swojego zleceniodawcy, oczywiście. Przy czym, proszę 
wybaczyć szczerość, znakomita większość zleceniodawców, 
czyli właścicieli firm, prezesów, dyrektorów nic nie wie o 
realnym świecie, a zatem nie jest w stanie sformułować 
właściwych dezyderatów. Współpracując z takim biznesmenem-
przedszkolakiem ograniczam się zwykle do naprowadzenia go na 
pożądany trop i pytam: "Podatków nie płacimy?" Na takie 
dictum prawie każdy potrafi odpowiedzieć bezbłędnie. Resztę 
biorę na siebie.

   XI  Wyjaśnienia dziadka Fogobalda były jasne i 
zrozumiałe. To znaczy jasne i zrozumiałe było, jak 
przetransportować zapisaną przez widza kartkę z jednego 
miejsca sceny w drugie. Z takim zadaniem każdy iluzjonista 
by sobie poradził. Ale jak miało się dokonać przeniesienie 
całego człowieka i to bez poruszania go z miejsca nawet o 
milimetr, tego pojąć było nie sposób. Instrukcja nie 
pozostawiała jednak wątpliwości: zastosowanie się do niej 
miało przynieść spodziewane efekty.

   XII  W kontaktach z urzędem skarbowym należy zachować jak 
najdalej posuniętą indyferencję. Urzędnicy skarbowi wiele 
czasu poświęcają na wyszukiwanie ofiar, a następnie na ich 
finansowe masakrowanie. Gdy urzędnik zorientuje się, że coś 
może z nas wyciągnąć, to zapewniam pana, że nie popuści, aż 
nie wyciągnie wszystkiego. Jak mówiłem wcześniej, każdy 
przedsiębiorca jest przestępcą podatkowym. Bo poprzez 
swojego księgowego prowadzi księgi rachunkowe, w których 
zawsze są błędy, a każdy błąd to usiłowanie oszukania 
budżetu państwa, czyli przestępstwo. Każdy przedsiębiorca 
zatem z definicji winny jest państwu pieniądze tytułem 
rekompensaty za nieustannie popełniane przestąpstwa. 
Urzędnicy skarbowi doskonale o tym wiedzą i bez przerwy 
rozsyłają do podległych sobie firm (bo, de facto, wszystkie 
firmy podlegają urzędom skarbowym) wezwania o zapłatę. 
Mniejsza o to, z jakiego tytułu. Tytuł zawsze się znajdzie. 
Urzędnik wysyła więc wezwanie i czeka. Najlepszą reakcją w 
takich przypadkach jest całkowity brak reakcji. Pierwsze 
wezwanie zawsze należy zignorować. Bo być może wysłane 
zostało przez pomyłkę, a pomyłki w urzędzie skarbowym 
zdarzają się częściej niż w Instytucie Meteorologii. Jeśli 
się na takie wezwanie zgłosimy (nie mówię, z pieniędzmi, 
mówię, że jeśli w ogóle się zgłosimy), od razu będzie to 
sygnał, że mamy nieczyste sumienie. Niby nie było powodu, a 
człowiek przyszedł. A jak już przyszedł, to myśli pan, że 
ktoś mu powie "Przepraszamy, zaszła pomyłka"? Jak długo mam 
do czynienia z urzędnikami skarbowymi, tak długo nie 
słyszałem, żeby urzędnik przepraszał petenta. Takie rzeczy 
się nie zdarzają. Skoro pan już jest, znajdzie się powód, 
żeby panu dokopać! A więc przychodzić do urzędu nie trzeba. 
Pierwsze wezwanie prosto do kosza. Jeśli przyjdzie następne, 
to bierzemy je i czytamy. W dziewięciu przypadkach na 
dziesięć są tam bzdury, które nas nie dotyczą. A wtedy - do 
kosza z papierem. Ale może się zdarzyć i tak, że urzędnik 
coś przypadkowo wywęszył i chce nas skubnąć. Przyjmujemy 
wtedy postawą obronną. Piszemy odpowiedź, w której nazywamy 
całą sprawę piramidalnym nieporozumieniem, podajemy 
dziesiątki argumentów, że urząd źle trafił z roszczeniami. W 
ogóle staramy się maksymalnie zaciemnić obraz sytuacji.

   XIII  Trio RAF postanowiło wypróbować recepturę na 
najbardziej zdumiewający numer w historii sztuk tajemnych.  
Rufus, jako gwiazda zespołu, musiał wziąć na siebie 
obowiązek samorozmnożenia się. Mimo iż był starym, w dodatku 
bezdzietnym kawalerem, daleki był od entuzjazmu 
debiutujących tatusiów. Krew z jego krwi i kość z jego kości 
zaistnieć miały bowiem w sposób zanadto dosłowny, zanadto 
diabelski, aby można się było niezdrowo podniecać.  
Przepełniał go lęk. Im bliższy był moment rozpoczęcia 
pierwszej próby "dublowania", tym bardziej się bał. Nie 
uzewnętrzniał wszak strachu, bo zależało mu na opinii 
wyrachowanego profesjonalisty i odważnego człowieka. A że 
robił w portki, to jego wewnętrzne zmartwienie.  
   Próbę zaaranżowano w wynajętej sali widowiskowej, z 
wielką starannością przestrzegając wskazówek zawarte w 
instrukcji dziadka Fogobalda. Zgodnie z wcześniejszymi 
ustaleniami Rufus przeznaczony został do roli zdublowania 
samego siebie, Anzelm miał być jego asystentem, zaś 
Fogobaldo wcielił się w postać przypadkowego widza. Do 
udziału w próbie zaproszono również brata Fogobalda, od 
którego, jako od laika i technokraty, oczekiwano trzeźwego i 
krytycznego spojrzenia na przebieg wydarzeń.  
  Rufus ulokował się wygodnie na krześle z podpórkami pod 
łokcie, zaś Anzelm przymocował go do tegoż krzesła za pomocą 
grubego sznura, obwiązując mu nadgarstki, łydki i klatkę 
piersiową, a następnie skręcając węzeł na wysokości bioder.  
Fogobaldo napisał na kartce papieru formatu zeszytowego 
"Zdublować się jest pięknie i higienicznie", zapoznał z 
treścią tego zdania swojego brata i przekazał kartkę 
Anzelmowi. Anzelm wcisnął kartkę do kieszeni marynarki 
Rufusa. Teraz zaczynało się najciekawsze. Fogobaldo miał 
pójść do budki dublera na spotkanie ze skrępowanym na 
krześle Rufusem i odebrać od niego schowaną w jego marynarce 
kartkę. Odległość między budką dublera a krzesłem wynosiła 
dokładnie szesnaście metrów i pięćdziesiąt centymetrów. 
Fogobaldo przeszedł ten dystans odprowadzany skupionymi 
spojrzeniami brata i Anzelma. Zgodnie z instrukcją dziadka 
Fogobalda Rufus oczy miał zamknięte.  
   Gdy Fogobaldo zniknął z pola widzenia współpracowników, 
salę zaległa głęboka cisza. Bzyczenie fruwającej pod stropem 
muchy stało się nagle tak rodzierająco wyraźne, że spłoszona 
biedaczka dostała zawału serca i spadła z łomotem na 
posadzkę. Teraz nie było słychać już absolutnie niczego poza 
monotonnym szmerem wirującej wokół własnej osi Ziemi.
   Po upływie kilkudziesięciu pełnych paraliżującego 
napięcia sekund Fogobaldo pojawił się na scenie. W ręku 
trzymał zapisaną wcześniej przez siebie kartkę. "On tam był" 
- wykrztusił drżącym ze wzruszenia głosem. Cała trójka 
zaczęła bić brawo. Rufus odetchnął z ulgą, a na jego twarzy 
rozlał się pogodny uśmiech. Anzelm uwolnił kolegę z więzów, 
po czym rzucił się w jego ramiona nie hamując radości. 
Wszystko przebiegło zgodnie z planem. Numer był gotowy, aby 
włączyć go do programu Magicznego Tria RAF. Iluzjoniści 
spodziewali się, że będzie to ich szlagier.  

   XIV   - Żaden urzędnik nie zada sobie trudu, by 
przeczytać nasze wyjaśnienia. Znajdą się one w koszu na 
śmieci. Do nas dotrze kolejne ponaglenie, z podkreślonymi 
czerwonym flamastrem dolegliwościami, jakie nas spotkają, 
jeśli w oznaczonym terminie nie stawimy się w urzędzie. A 
zatem, kierując się obywatelskim obowiązkiem, zabezpieczamy 
obowiązkowe stawiennictwo. Wytrawny księgowy nigdy nie da 
się przegadać urzędnikowi. Gdy więc urzędnik obwieszcza 
pierwszą wątpliwość wobec naszej działalności, my piętrzymy 
przed nim tuzin nowych wątpliwości, udając rzecz jasna, że 
staramy się rozwiać wątpliwość pierwszą. Na każdą wątpliwość 
urzędnika należy odpowiadać tuzinem nowych wątpliwości. 
Rozmowa pomiędzy urzędnikiem a przedstawicielem firmy 
powinna być bardziej nieprzyjemna, bardziej męcząca i w 
ogóle trudniejsza dla urzędnika. Rezultatem takiej rozmowy 
powinno być zniechęcenie urzędnika do zajmowania się nami. 
Urzędnik ma jednak nad nami przewagę. My prowadzimy 
księgowość firmy indywidualnie, on działa w potężnym 
zespole. Gdy mu się odechce z nami kontaktować, przekaże 
naszą sprawę koledze i wszystko zacznie się od nowa. Trzeba 
być na to przygotowanym. Trzeba zachować spokój, cierpliwość 
i wyrachowanie. Wojna podjazdowa z urzędem może trwać całymi 
latami. Tak długo jednak, jak długo nie oddajemy urzędowi 
ani złotówki, szale zwycięstwa przechylają się na naszą 
stronę. W przeciwieństwie do bohatera Kafki nie stoimy na 
straconej pozycji.

   XV  Rzeczywistość przerosła oczekiwania. Dublowanie stało 
się sensacją na światową skalę. Tysiące widzów z dziesiątek 
państw pragnęło zobaczyć zdublowanego Rufusa lub 
przynajmniej pośrednio uczestniczyć w jego cudownym 
rozmnożeniu się. Ceny za bilety na przedstawienia z udziałem 
tria RAF wzrastały w astronomicznym tempie. Z 
najodleglejszych zakątków globu napływały zaproszenia kusząc 
zawrotnymi honorariami.
   Nie tylko prestidigitatorzy mieli pełne ręce roboty, ale 
również księgowy, magister Twardowski, który w księgach 
handlowych dokonywał coraz większej liczby rachunkowych 
operacji, one z kolei owocowały zachwycającym pęcznieniem 
strony WN konta "Rachunek bankowy".
   Rufus, Fogobaldo i Anzelm stali się bogaczami. 
Uświadomili sobie ten bez wątpienia optymistyczny fakt, gdy 
ujrzeli długie szeregi cyfr prężącym się dumnie na 
kontrolnym wyciągu z ich konta. Zaraz też zaczęli marzyć o 
sposobach wykorzystania tych zawrotnych kwot, których 
bankowy dokument był urzędową egzemplifikacją. Dla Rufusa 
najważniejszy był dom, chociaż już pobieżne kalkulacje 
wskazywały, że stać go było na co najmniej tuzin domów i to 
w dowolnie wybranych punktach na ziemi. Fogobaldo widział 
się w roli właściciela licznych kasyn gry, hoteli i 
restauracji, gdyż uwielbiał hazard, pokoje z wygodnymi 
łóżkami i dobre jedzenie. Anzelm myślał o założeniu własnych 
linii lotniczych łączących jego ukochane Starachowice z 
Zurychem, Amsterdamem i być może nawet Nowym Jorkiem. Chciał 
w ten sposób położyć kres krążącym tu i ówdzie opiniom, że 
jego rodzinne strony to zadupie i szkieletczyzna. Nic 
właściwie nie stało na przeszkodzie, aby ambitne te plany 
szybko zrealizować.

   XVI  - Gdy interes idzie dobrze, wszelkimi możliwymi 
sposobami trzeba szukać kosztów. Koszty, jak pan wie, 
potrzebne są po to, by zbilansować przychody, zminimalizować 
zysk i w rezultacie wywinąć się od płacenia podatków. Są 
różne sposoby namnażania kosztów. Niestety, większość z nich 
wiąże się z koniecznością wydatkowania pieniędzy. Nawet 
jeśli wydatki te są pożyteczne, jak na przykład kupno 
kolejnego samochodu albo wyjazd z dziewczyną na Rivierę, to 
jednak prowadzą w rezultacie do uszczuplenia naszej kasy, a 
to, przyzna pan, boli. Potrzebne są zatem takie koszty, 
które z grubsza biorąc, nic nie kosztują. Najlepiej w tej 
roli sprawdzają się faktury. Mam na myśli faktury nie 
obciążone żadnymi desygnatami. Uwielbiam takie faktury! Ich 
doskonałość porównać można tylko z ideami platońskimi. Są 
doskonale rzeczywiste, bo ich rzeczywistość nie wykracza 
poza materię liczb. Nazywanie ich lewymi dokumentami jest 
bezprzykładnym wulgaryzmem, którego z upodobaniem 
dopuszczają się urzędnicy skarbowi. Czynią to z zawiści, 
bowiem doskonale zdają sobie sprawę z tego, że faktury bez 
desygnatów nie poddają się ich penetracji. Gdy jest 
przedmiot, a nie ma do niego faktury, wówczas urzędnik 
tryumfuje, ale gdy jest faktura bez przedmiotu... wtedy musi 
się uznać za pokonanego. Górą jest księgowy. Dobry księgowy 
nie pozwala istnieć przedmiotom bez faktur, bez 
urealniających je liczb. Same liczby mogą istnieć 
autonomicznie, bowiem same w sobie są esencją realności.

   XVII  Na przeszkodzie stanął jednak ktoś, a mianowicie 
główny księgowy magister Twardowski. Otóż bowiem magister 
Twardowski pobrał wszystkie pieniądze z konta Magicznego 
Tria RAF i po prostu wyjechał do Urugwaju. Swoim mocodawcom 
nie zostawił nawet pięciu złotych. Powstało natychmiast 
pytanie - jak mógł tego dokonać? Przecież, aby zadysponować 
jakąkolwiek kwotę, musiał pojawić się w banku wraz z jednym 
ze współwłaścicieli firmy, którego powinien rozpoznać 
wyczulony na wszelkie próby oszustw personel bankowy?
   Odpowiedź okazała się zaskakująca: Główny księgowy 
Twardowski przyszedł do banku w towarzystwie samego Rufusa.  
Razem wypełnili stosowne dokumenty, złożyli wymagane podpisy 
i oczyścili konto; złotówki zamienili na dolary i całą 
gotówkę wynieśli na zewnątrz w dwóch wielkich teczkach. O 
takim przebiegu zdarzenia pod przysięgą gotowi byli zeznawać 
zarówno dysponent konta firmy RAF, jak i kasjer, kasjer 
walutowy, a także i dyrektor banku, który osobiście 
uczestniczył w liczeniu pieniędzy. Do Urugwaju poleciał 
wszakże tylko główny księgowy Twardowski. O tym z kolei 
zaświadczyć mogli pracownicy lotniska międzynarodowego na 
Okęciu. Nie byłoby to może takie dziwne, gdyby nie 
okoliczność, że przez cały czas od momentu, jak główny 
księgowy Twardowski wraz z Rufusem przybyli do banku po 
pieniądze, aż do chwili odlotu księgowego Twardowskiego z 
pieniędzmi bez Rufusa do Montevideo, Rufus przebywał bez 
przerwy wraz ze swoimi kolegami, Anzelmem i Fogobaldo. W 
biurze firmy odległym o dziesięć kilometrów od banku i ponad 
dwadzieścia kilometrów od lotniska, snuł z kolegami plany 
zagospodarowania zrządzonych im przez los środków 
płatniczych. I Fogobaldo, i Anzelm potwierdzili ten fakt bez 
wątpliwości. Jakim zatem cudem Rufus znalazł się w banku, 
będąc równocześnie w zupełnie innym miejscu?  
   Skojarzenie numeru "dublowania samego siebie" z owym 
trudnym do wyjaśnienia dylematem narzucało się w sposób 
oczywisty. Rufus protestował, apelował do zdrowego rozsądku 
kolegów i prokuratora, przekonywał ich, że sztuczka 
estradowa nie ma nic wspólnego z realnym życiem, ale nikt mu 
nie dowierzał.
   Magiczne Trio RAF rozpadło się i nigdy już nie wystawiło 
numeru polegającego na dublowaniu samego siebie. 
Ministerstwo Kultury wydało na wszelki wypadek zarządzenie 
zakazujące publicznych występów "jednemu artyście w dwóch 
osobach lub jednemu artyście w każdej dowolnej liczbie osób 
różnej od jedności". Rufusa zwolniono z aresztu, bo miał 
żelazne alibi.
   Co się zaś tyczy księgowego... Na współpracy z 
iluzjonistami skorzystał zapewne więcej niż oni na 
współpracy z nim.

                                            Marian Skutnik

                       MARIAN SKUTNIK

Wrocławianin, dziennikarz, sporadycznie próbuje również prozy 
SF - nieortodoksyjnej, z pogranicza. Debiut literacki 
fantastycznym opowiadankiem w studenckiej gazetce "Errata" 
(AE, NZS Wrocław) w 1980 roku. Przedtem i potem uprawiał MS 
głównie publicystykę "społeczno-polityczną", zrazu naziemną, 
potem podziemną, następnie znów naziemną. Nad "Księgowym i 
prestidigitatorami" pracowały zgodnie dwie osobowości MS - 
publicysty i fantasty - co dało w wyniku opowiadanko 
oryginalne, bez wątpienia szalone, a jednocześnie bardzo 
pouczające.
                                                        (mp)
