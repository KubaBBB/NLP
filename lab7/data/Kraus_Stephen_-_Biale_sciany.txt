Autor: Stephen Kraus
Tytul: Białe ściany

Z "NF" 8/95



   - Jeszcze raz tamto ujęcie - powiedział Jacobson.  
   System zareagował natychmiast. Na monitorze ponownie 
pojawił się pierwszy punkt kontrolny. Rybie oko kamery 
obserwowało przestrzeń za szklanymi drzwiami, rozległy plac 
okolony drzewami oliwkowymi. Tafla drzwi rozsunęła się i 
niepewnie weszła przez nie jakaś postać. Wykonując 
zbliżenie, obiektyw automatycznie ustawił się tuż nad 
ziemią: obserwowana osoba widoczna była teraz w żabiej 
perspektywie, zwężając się ku górze tak, że jej twarz była 
jednym wielkim nosem.  
   Kamera odjechała do tyłu, przesuwając się na gumowych 
paskach. Widoczna teraz pod bardziej naturalnym kątem postać 
okazała się kobietą. Robot wydał jej polecenie, które 
następnie powtórzył. Ruszyła do przodu z wahaniem, co chwila 
spoglądając za siebie, na punkt kontrolny i szklane drzwi, 
za którymi świeciło słońce.  
   Układ sterowania robota wydał z siebie cichutki pisk.  
Przez chwilę ciemne, przerażone oczy kobiety były skierowane 
prosto w obiektyw. Jacobson wzdrygnął się, ulegając 
złudzeniu, że ona może go dostrzec. Obserwowana 
przeczesywała nerwowo palcami swoje długie, czarne włosy, 
jakby szukając otuchy w ich gęstości i znajomym dotyku. 
Uwagę patrzącego zwróciła jej twarz - delikatne rysy o 
wystających kościach policzkowych i smutne, zamyślone oczy. 
Ale jeszcze bardziej urzekł Jacobsona sposób, w jaki się 
poruszała: płynnie, z dystynkcją, jakby kontrolowała każdy 
swój ruch. Wyjątkowa precyzja, z jaką stawiała kroki, 
towarzyszące temu kołysanie ramion i bioder uświadomiły mu, 
jak złożonym mechanizmem jest chodzenie, i że większość 
ludzi porusza się bardzo brzydko.  
   Gdy skręciła w następny korytarz, letnie popołudnie, 
wciąż widoczne zza przeszklonych drzwi wejściowych, zniknęło 
z jej pola widzenia. Posuwała się teraz wzdłuż białych 
ścian, rozjaśnionych  mocnym, fluorescencyjnym światłem. 
Ostry blask rozproszył delikatne kolory zabarwiające jej 
szczupłą twarz; na policzkach rysował się mocny światłocień.  
   Jacobson odchylił się do tyłu na krześle, składając 
dłonie w daszek. W gabinecie było ciemno, jarzył się tylko 
ekran komputera. Pomieszczenie nie miało okien ani dywanów, 
tylko gołe białe ściany, zbyt oddalone, aby mogły przyjąć 
nieco światła płynącego z monitora.  
   - Jak nazywa się obiekt? - zapytał Jacobson. Jednocześnie 
zastanawiał się, dlaczego właściwie ogląda to nagranie.  
Natknął się na nie przypadkowo, przeskakując z programu na 
program. To, jak nazywa się ta kobieta, nie powinno go 
obchodzić 
   - Podaj powód, dla którego chcesz to wiedzieć.  
   - Nie mam żadnego. Ale powiedz mi.
   Automat odpowiedział dopiero po dłuższej chwili.  
   - Julia Sholokov.  
   - Dlaczego jest tutaj?
   - Ma być modelem do badań nad konstrukcją stawów u 
robotów. Przeniesiona z Santa Clara.  
   - Aha - mruknął Jacobson. - Czyj to projekt?  
   - Kirkendahla.
   Kobieta dotarła do drugiego punktu kontrolnego. Krzepki 
pracownik obsługi technicznej wyszczotkował jej ubranie, a 
następnie kazał założyć specjalne, białe buty. Później 
przeszła przez komorę powietrzną i znalazła się w 
pomieszczeniu, w którym wzdłuż jednej ściany stały metalowe 
szafki na ubranie. Następny pracownik obsługi sprawdził jej 
identyfikator i wskazując na szereg wykładanych lśniącymi 
kafelkami kabin prysznicowych pokazał jej na migi, aby 
przebrała się w czysty, biały kombinezon. Przez cały czas 
nie odezwał się do niej ani słowem. Zewnętrzny personel 
ograniczał do minimum kontakty z nowymi pracownikami.  
Jacobson nigdy nie mógł zrozumieć dlaczego. Być może, nie 
mieli ochoty przekrzykiwać ciągłego ryku filtrów 
powietrznych. Albo z góry zakładali, że przybysz nie jest w 
stanie wykrztusić z siebie ani słowa, speszony ciągłą 
obecnością pilnującego go robota.  
   Julia powoli zdejmowała służbowy strój, wahając się 
chwilę przed każdym rozsunięciem zamka błyskawicznego i 
spoglądając z niepokojem na towarzyszącego jej pracownika 
technicznego. Niepotrzebnie się krępowała; stał odwrócony do 
niej plecami. Personel z zewnątrz nigdy nie zagląda do 
środka. Za to oko kamery robota cały czas spoczywało na jej 
szczupłym ciele o drobnych piersiach. W tej niebiesko - 
białej poświacie i unoszącej się wszędzie parze wodnej 
kobieta wydawała się odrealniona i aseksualna.  Ale nawet 
naga zachowała w ruchach precyzję i płynną grację.  
   W następnym pomieszczeniu inny pracownik wyczyścił 
dokładnie jej kombinezon, polecił też nałożyć kaptur i maskę 
z filtrem zakrywającą niemal zupełnie usta.  
   - Po co to wszystko? - zapytała kobieta. Głos miała 
niższy, niż Jacobson przypuszczał, napięty, z wyczuwalną 
nutą niepokoju. Z powodu maski był też nieco chrapliwy. - 
Czy jest tu jakieś zanieczyszczenie?  
   Techniczny potrząsnął głową, był bardziej przyjazny niż 
poprzednik. To typowe dla personelu wewnętrznego.  
   - Tutaj zaczyna się stuprocentowo czyste, sterylne 
środowisko. Teraz ty jesteś zanieczyszczeniem.  
   Kobieta weszła do kolejnej komory powietrznej, wewnątrz 
na moment straciła orientację, ale już po chwili zwróciła 
się w kierunku wyjącego strumienia powietrza, który zmiótł 
najdrobniejsze nawet pyłki z jej skóry.  
   - Dokąd ona idzie? - zapytał Jacobson. W jej postaci, w 
jej oczach dostrzegł coś rzadkiego i niezwykle delikatnego, 
co przyciągało jego uwagę. Coś, co spowodowało, że zaczął 
się o nią niepokoić.  
   - Na rozmowę z dyrektorem - odpowiedział system.  
   Jacobson, pocierając koniuszek nosa, zastanawiał się po 
co.  


   W krystalicznie czystym płynie leżał szablon, wycięty w 
krzemie z doskonałą precyzją. Obok przepływały kolejno 
zasady: guanina, cytozyna, adenina. Wreszcie pojawiła się ta 
właściwa - tymina. Zafalowała nad lustrzaną powierzchnią, 
zawirowała, zakręciła się spiralnie i w końcu spadła do 
wyżłobionego w matrycy wgłębienia o kształcie litery L.  
Cząsteczki połączyły się.  
   Krępa, czterdziestoletnia kobieta pokiwała głową i 
przesunęła dłońmi po pulpicie sterowania. 
   - To już ostatni.  
   Jacobson stąpał cicho między białymi ścianami, starając 
się nie szurać butami po czystych kafelkach. 
   - Dobrze, Alice. Wyłącz to. 
   Był roztargniony, nie mógł się skupić na 
pracy. Jego myśli krążyły ciągle wokół szczupłej, młodej 
kobiety o harmonijnych ruchach.  
   Na skutek elektrycznej wibracji powstała pionowa fala, 
która obmyła szablon. Przez chwilę powierzchnia cieczy była 
lekko pofalowana, ale zaraz ponownie się wygładziła.  
   - Włóż to do pojemnika - powiedział. - Zabezpiecz osłoną 
T-4 z bakteriofagiem. Bedę w swoim biurze. Daj mi znać, gdy 
skończysz.  
   Jego asystentka odwróciła się od komputera. Zawsze 
siadała zbyt blisko monitora i jej twarz tonęła w 
przyćmionej, bursztynowej poświacie. 
   - Nie będziesz tego obserwował?  
   Ale Jacobson znikał już w komorze powietrznej.  

   - Przełącz na audio.
   System operacyjny posłusznie spełnił polecenie. Julia 
przeszła przez rozsuwane drzwi i znalazła się w pustym 
pokoju. Z sufitu padało jasne, do bólu oślepiające światło.  
Dyrektor stał przy ścianie na wprost drzwi, trzymając ręce 
skrzyżowane na piersiach. Jego głowę zasłaniał kulisty, 
odblaskowy hełm, a drobna postać ukryta była w luźnym, 
białym stroju. Komora powietrzna zamknęła się. Robot 
towarzyszący Julii dyskretnie usunął się w kąt 
pomieszczenia. W przestrzeni ograniczonej obiektywem kamery 
pozostały dwie osoby.  
   Dyrektor ruszył do przodu, z rękoma wciąż skrzyżowanymi 
przed sobą.  
   - Julia Sholokov? - Mówił piskliwym tenorem castrata, 
który zabarwiał każde słowo nieuzasadnionym entuzjazmem.  
   Kobieta potwierdziła ruchem głowy i nerwowo rozejrzał się 
dookoła, być może szukając czegoś do siedzenia. Ale wewnątrz 
nie było żadnych mebli.  
   - Jesteś tancerką, prawda?  
   - Tak. Nie. Byłam. Teraz jestem poborową Stowarzyszenia 
Municypiów.  
   Dyrektor puścił mimo uszu ostatnią informację.  
   - Dobrze tańczysz?
   Przez chwilę panowało milczenie. 
   - Tak mi się wydaje... proszę pana.  
   Zrobił krok w jej kierunku. 
   - Zdejmij ubranie.  
   - Słucham?
   - Zdejmij kombinezon.
   Jacobson wstrzymał oddech z twarzą niemal przyklejoną do 
ekranu. Jego palce zacisnęły się na krawędzi biurka. Do 
czego ten człowiek zmierza? Musiał przyznać, że dyrektor był 
dziwny: dość ograniczony w swoich poglądach, 
nieprzewidywalny, łatwo ulegający wzruszeniom. Ale w tym 
wypadku to coś innego. Nigdy przedtem nie wykazywał 
zainteresowania kobietami...  
   Obraz na chwilę się rozmył, ale ostrość zaraz wróciła. 
Julia ściągała swój biały kombinezon, starając się opanować 
widoczne drżenie rąk. Podniosła je na moment do góry, aby 
uspokoić się, poprawiając włosy, ale dotknęła tylko 
plastykowego hełmu.  
   - Tańcz - usłyszała polecenie.  
   Zakryła twarz dłońmi. Być może płakała; jakość obrazu nie 
pozwalała Jacobsonowi na lepszą obserwację.  
   Dyrektor postąpił jeszcze krok bliżej. 
   - W laboratorium, gdzie pracują nad konstrukcjami stawów, 
będziesz musiała być rozebrana.  
   Spojrzała na niego. 
   - Naprawdę?
   - Oczywiście. Pracujemy nad budową robotów, które 
naśladują ruchy człowieka. Twoje ciało ma służyć za podstawę 
ich działania, będziesz ich nauczycielką. A roboty nie noszą 
ubrań.  
   Pokiwała głową bez przekonania.
   - Tańcz - powtórzył polecenie.
   Upłynęła minuta, zanim wyciągnęła w bok wyprostowaną 
rękę. Następnie uniosła się wysoko na palcach i powoli 
uklękła. Zamknęła oczy, próbując odnaleźć rytm w 
jednostajnym szumie wentylatorów. Wyprostowałą jedną nogę i 
zamarła w bezruchu, aby po chwili zgiąć ją ponownie i 
powrócić do wcześniejszej pozycji. Oczy miała cały czas 
zamknięte.  
   Dyrektor obserwował jej taniec przez kilka minut. 
   - W porządku - rzucił nagle. - Bardzo dobrze.
   Zamarła w bezruchu.
   - Miesiąc temu była tu inna kobieta. Bardzo nerwowa. Nie 
mogła opanować dygotania. Ty zachowujesz się stosunkowo 
naturalnie.  
   Julia znowu dotknęła ręką hełmu. 
   - Co się z nią stało?
   - Nie żyje.
   Jacobson próbował wywnioskować coś więcej z tej 
lakonicznej informacji. Zupełnie nie pamiętał tamtej 
kobiety, nigdy jej nawet nie spotkał. Ale w głosie dyrektora 
nie było ani żalu, ani ironii, ani ostrzeżenia. Suche 
stwierdzenie faktu.  
   Wzrok dyrektora zawisł nieruchomo w przestrzeni, nie 
sposób było stwierdzić, gdzie dokładnie patrzy. Julia czuła 
się niepewnie i zastanawiała się zapewne, czy już może się 
ubrać.  
   - Jak długo mam tu zostać? - zapytała wprost, zdając 
sobie sprawę, że zasłużyła na odpowiedź.  
   Dyrektor wydawał się zaskoczony. 
   - Myślę, że kilka miesięcy. Musisz zapytać Kirkendahla. 
On będzie wiedział najlepiej.  
   Splótł ręce z tyłu i znowu utkwił wzrok gdzieś daleko.  
   - Potrafię sobię wyobrazić, że osoba, która przychodzi tu 
po raz pierwszy, czuje się nieswojo. Te wszystkie procedury, 
dyscyplina. Tu jest zupełnie inaczej niż na zewnątrz, 
nieprawdaż? Mandatowa decentralizacja, wiele różnych rządów 
rywalizujących o poborowych. Jak oni to nazywają? Chaos?  
Tutaj tego nie ma. Jest czysto i panuje porządek. Tu jesteś 
bezpieczna. Bezpieczniejsza niż gdziekolwiek na Ziemi. Nie 
znajdziesz tu śladu najmniejszego zanieczyszczenia, 
substancji rakotwórczych czy promieniowania jonizującego. W 
powietrzu nie ma cząsteczki, która byłaby większa od wirusa.  
Nie wyobrażam sobie, że musiałbym opuścić to miejsce i wyjść 
na zewnątrz. Żaden z nas sobie tego nie wyobraża.  
   Spojrzał jej prosto w twarz. Sprawiał wrażenie, że 
uśmiecha się pod hełmem. 
   - Możesz się już ubrać. Przykro mi, jeśli cię 
zdenerwowałem. Masz tu do wykonania ważną pracę.  Nie mogę 
mieć co do ciebie żadnych wątpliwości.  
   - Wyłącz to - powiedział Jacobson. Musiał chwilę 
poczekać, aż jego głos się uspokoi. - Do cholery, wyłącz to.  

   Jacobson wstał, gwałtownie odstawiając krzesło od końca 
długiego stołu. Spotkania zawsze go irytowały.  
   - Jakieś pytania? - rzucił krótko.  
   - Co dzieje się z projektem energii mikrofalowej?
   Spojrzał na siedzącego przy stole młodego realizatora 
wspomnianego projektu. 
   - Departament Błędów wciąż go analizuje; to wszystko, co 
wiem.  
   - Sprawdzają to już trzy miesiące. Od lipca nie mam nic 
do roboty.  
   Jacobson westchnął.  
   - Wiem o tym.
   Asystentka Jacobsona, Alice Freeman, podniosła rekę.  
   - Zredukowano nam ostatnio sześć projektów, nad którymi 
pracowaliśmy i zwolniono część personelu pomocniczego. Jak 
mamy utrzymać to miejsce w aktywności?  
   Rozległy się nerwowe pomrukiwania reszty zebranych 
pracowników.  
   Jacobson potarł czoło. Alice miała rację. Ostatnio 
kontrakty nie napływały ze zwykłą częstotliwością. Tam na 
zewnątrz musiało się coś zmienić; w Chaosie można było 
wyczuć niewielkie jeszcze, ale dające się zauważyć 
przeobrażenie.  
   - Bywaliśmy już w podobnych sytuacjach wcześniej -
powiedział Jacobson. - Dyrektor zawsze potrafił wyczuć 
zmiany, dostosowując do nich naszą pozycję i udawało mu się 
utrzymać niezależność tego miejsca. Robi to od dziesięciu 
lat.  
   - Pokładasz zbyt dużą wiarę w kogoś, kogo twarzy nikt z 
nas nigdy nie widział - cicho skomentowała Alice.  
   - Jakie są jego plany? Czy wiesz coś?
    Jacobson podniósł głowę. Nie był pewien, kto zadał to 
 pytanie. Mogło paść z ust każdego z dwunastu zgromadzonych 
 tu, zdenerwowanych ludzi. Nie było wśród nich nikogo, nawet 
 biorąc pod uwagę tych, co przybyli tu niedawno, kto 
 wyobrażałby sobie życie na zewnątrz, w chaosie panującym 
 poza białymi ścianami. A szczególnie daleki był od tego sam 
 Jacobson.  
   - Dyrektor nie ma do mnie zaufania.  
   Monitor na ścianie rozjaśnił się nagle , ukazując hełm 
dyrektora, powiększony do rozmiarów ekranu. W głębi bardzo 
niewyraźnie widać było rysy jego twarzy.  
   Dzięki Bogu, pomyślał Jacobson.  
   Z głośników rozległ się podobny w brzmieniu do fletu 
głos, oznajmiając bez najmniejszego wstępu: 
   - Wiem, że niektórzy z was są niezadowoleni z jakości 
powietrza znajdującego się w laboratorium.  
   Kilka osób z personelu zaczęło mówić naraz: 
   - Kiedy dostaniemy jakąś nową pracę?  
   - Co się dzieje na zewnątrz? Mamy z nimi coraz mniej 
kontaktów.  
   Dyrektor cofnął się krok od kamery. Ręce trzymał 
splecione z tyłu.  
   - Chciałem przedstawić wam swoje plany dotyczące 
przeniesienia ośmiu środkowych poziomów z klasy 100 do klasy 
10.  
   - To jest taśma - jęknął Kirkendahl. - Z tym człowiekiem 
nie można nawet normalnie porozmawiać. To zupełna 
dehumanizacja.  
   Jacobson przesuwał wzrok od jednej napiętej twarzy do 
drugiej czekając, aż ktoś wybuchnie i atmosfera się 
rozładuje. Doskonale wiedział, co ma powiedzieć. Powinien im 
oznajmić, że dyrektor jest geniuszem, potrafiącym ochronić 
swoje królestwo przed wtargnięciem Chaosu. Uwierzyliby mu, 
przyjęliby wszystko, cokolwiek by im powiedział.  
   Nie mieli żadnego wyboru.  

   Tysiąc laserowych promieni skupiło się w jednym miejscu, 
zielone punkciki pędziły jak ławica spłoszonych ryb.  W 
pracowni, oddalonej od głównego kompleksu, konstruktorzy 
obserwowali monitory komputerów, na których osobne wiązki 
lasera odtwarzały kształty rąk, nóg, piersi, pleców.  
Jacobson przyglądał się bacznie formie o świetlistych 
konturach, miniaturowej galaktyce jarzących się, zielonych 
gwiazdek.  
   - W porządku - powiedział Kirkendahl - odwróć się teraz 
do mnie i unieś w górę rękę. Łokieć zgięty.  
   W jego głosie dawało się wyczuć zmęczenie. Wypowiedziane 
jednym ciągiem słowa brzmiały bezbarwnie i jednostajnie.  
   Julia odwróciła się lekko, podnosząc ramię.  
   - Nie tak. Próbuję uchwycić zasadę koordynacji bicepsu i 
kości ramienia. Postaraj się jeszcze bardziej zgiąć rękę.  
Tak, teraz lepiej. Dobrze. Jeszcze raz.  
   Kirkendahl wstał; wysoki, kanciasty mężczyzna, sztywny 
jak spinacz biurowy.  
   - No dobrze. To na razie tyle. Przerwijmy na moment.  
   Lasery zniknęły, a świetlista forma przybrała kształt 
kobiety ubranej w czarny, obcisły trykot, obszyty, niczym 
kabaretowy kostium, rzędami zielonych lampeczek. Nerwowo 
mrugała powiekami, starając się przyzwyczaić do zmienionego 
nagle oświetlenia. Jacobson patrzył jej prosto w oczy, ale 
nie podał ręki. Tutaj unikało się takich kontaktów.  
   - Nazywam się Alex Jacobson.  
   Lekko skinęła głową. Z jej obojętnego wyrazu twarzy 
trudno było cokolwiek wyczytać. Widać, że odebrała już 
pierwszą lekcję, jak chronić samą siebie.  
   - Jak długo trwała ta sesja?  
   - Dokładnie nie wiem. Cztery, pięć godzin.  
   Z bliska wyglądała inaczej; kamera nie oddawała 
delikatności rysów jej twarzy. Na czole połyskiwały kropelki 
potu.  
   - Kirkendahl jest kompletnie pochłonięty swoim projektem, 
najwyraźniej stracił poczucie czasu. Powiem mu, żeby nieco 
zwolnił tempo.  
   - Czuję się świetnie - poinformowała go chłodno.  
   Spojrzał jej prosto w oczy, zmuszając do odwrócenia 
wzroku. 
   - Wcale nie jestem tego pewien. Nie uważam też, aby 
"świetnie" było tu odpowiednim określeniem na cokolwiek.  
   Przez chwilę przyglądała mu się czujnie, zastanawiając 
się, czy można mu ufać.  
   - Masz ochotę czegoś się napić? - zapytał.  
   Jej twarz rozjaśniła się w uśmiechu.  
   - O tak, z przyjemnością.  
   To nie była taka sobie propozycja. Aby przynieść dwie 
porcje soku, musiał przejść przez komorę powietrzną i punkt 
oczyszczania. Julia wypiła płyn zachłannie jednym długim 
łykiem.  
   - Dziękuję. Jesteś tu kimś ważnym?  
   Jacobson pokręcił głową.  
   - Odpowiadam za program naukowy. To wszystko.  
   - A więc szefem jest ten dziwny, mały człowieczek, 
prawda?
   - Tak, to dyrektor. Nazywa się Blankman, ale chyba tylko 
ja jeden tak na niego mówię.  
   - Spotkałam go pierwszego dnia... - Przez jej ciało 
przebiegło drżenie. - Mogę już pójść do swojego pokoju?  
   - Oczywiście. Odprowadzę cię.  
   W czasie, gdy przebierała się z powrotem w swój 
kombinezon, Jacobson rozmawiał z Kirkendahlem. Wysoki 
mężczyzna pokiwał kilka razy nerwowo głową i wrócił do 
swoich monitorów.  
   Przeszli przez trzy poziomy odkażania i znaleźli się w 
długim, białym korytarzu.  
   - Dlaczego tu nic nie wisi na ścianach? - zapytała Julia. 
- Wszystkie wyglądają identycznie. Idziemy, idziemy, a czuję 
się tak, jakbyśmy stali w miejscu.  
   Robot pilnujący jej sunął za nimi, leciutko poświstując.
Jego głowa-kamera obracała się zgodnie z ruchami Julii.  
   - Wszystkie drobiazgi i rzeczy zbędne trzymamy na dole. 
Nie możemy pozwolić, aby kurz miał się na czym gromadzić.  
   - Czemu wszyscy tak przejmujecie się kurzem?  
   Nikt mu jeszcze nie zadał takiego pytania. Przez chwilę 
przypominał sobie odpowiedź.  
   - Wytwarzamy tutaj dużo elementów z krzemu. Na 
powierzchni płytek krzemowych żłobimy zagłębienia 
mikroskopijnej wielkości. Najmniejsza nawet drobina kurzu 
wygląda w tej molekularnej skali jak asteroid.  
   Julia wskazała dłonią gołe ścieny.  
   - Ale czy wszędzie tak musi być?  
   Zatrzymał się. Długi korytarz przed nimi zbiegał się w 
oddali w jeden punkt.  
   - Nie, nie musi. Ale w pewien sposób jesteśmy do tego 
zobowiązani.  
   - Ciągle mówisz my. Każdy z was?  
   - Nie. Zasady ustala dyrektor. Szczególnie dba o... 
czystość powietrza w laboratoriach.  
   - Znowu dyrektor. - Zamknęła oczy. - Coraz mniej 
przypomina mi człowieka. Powiedział, że będę pracować nago w 
tych... laboratoriach wytwarzających roboty, jeżeli tak to 
się nazywa.  
   Jacobson potrząsnął głową. 
   - To nie miałoby sensu. Potrzebny jest kontrast pomiędzy 
światłem laserowym a tłem.  
   - A zatem to z jego strony okrucieństwo czy po prostu 
ignoracja?  
   Robot kołysał się niecierpliwie w miejscu. Jacobson 
ruszył do przodu.  
   - Pomówmy o czymś innym.  
   Dziewczyna westchnęła.  
   - Co on może mi zrobić?  
   Jacobson także się nad tym zastanawiał. On sam ułożył 
sobie jakoś życie pomiędzy tymi białymi ścianami - może był 
to kompromis, ale w gruncie rzeczy, co nim nie jest? Łatwo 
mógłby wyobrazić sobie gorsze miejsce, gorsze sytuacje. Nie 
było z tym żadnego problemu.  
   Odpowiedział ostrożnie: 
   - Powinnaś przestać wyobrażać sobie, do czego może się 
posunąć dyrektor.  
   Uśmiechnęła się lekko pod aseptyczną maską i szła dalej 
obok. Co kilka kroków ich ramiona dotykały się. Za każdym 
razem przez ciało Jacobsona przebiegał dreszcz.  
   - Konstruujecie tutaj broń, mam rację? Tym właśnie będą 
wasze roboty?  
   - Roboty nie są bronią.  
   - Ale ją noszą. W obozie, gdzie przedtem byłam, widziałam 
roboty patrolujące teren. Co to za różnica?  
   - Wystarczająca. - Ten temat najwyraźniej go zirytował.  
- A może rzeczywiście niewielka. Nie ma to dla nas żadnego 
znaczenia. Jesteśmy tutaj odizolowani. Żadnych związków ze 
światem zewnętrznym. Chaos nas nie dosięgnie.  
   - Dyrektor mówił niemal dokładnie to samo.  
   Spojrzała na niego... nie był pewien. Ze współczuciem?  
Przerażeniem? Maska zasłaniała jej twarz. Mógł jedynie 
zgadywać, co myślała. Każdy musiał się jakoś bronić przed 
Chaosem, przed stopniowym niszczeniem infrastruktury.  
Jacobson schronił się pomiędzy białymi ścianami.  
   Zatrzymała się znowu, patrząc na uciekający w 
nieskończoność koniec korytarza. Miała rację, pomyślał 
Jacobson.  Rzeczywiście wydawało się, że stoją w miejscu. 
Jakby poruszali się we śnie.  
   Gdy odezwała się ponownie, jej głos brzmiał głucho, jakby 
wydobywał się ze studni.  
   - To miejsce to moje prywatne piekło. Wydaje mi się, że 
już jestem martwa.  
   Robot zniecierpliwiony pomknął do przodu, kamera 
podskakiwała jak na sprężynie. Julia zwróciła się w stronę 
swojego towarzysza: 
   - Za tobą nie sunie żaden z tych potwornych małych 
mechanizmów. Mam wrażenie, że łażą tu za wszystkimi.  
   Jacobson uśmiechnął się, mrużąc oczy ponad brzegiem 
maski.  
   - To ja je zaprojektowałem. Służba bezpieczeństwa wie 
dobrze, że nie może im ufać, jeżeli chodzi o raporty na mój 
temat.  
   Po kilku minutach dotarli do drzwi pomieszczenia 
sypialnego dla kobiet. Przeszli przez komorę powietrzną i 
znaleźli się w długiej, wąskiej salce, z łóżkami ustawionymi 
wzdłuż ściany. W części wypoczynkowej kilka kobiet 
wpatrywało się w monitor.  
   Julia zdjęła maskę i usiadła na jednym z łóżek. Była 
bardzo blada; intensywnie czerwone usta stanowiły dysonans w 
zestawieniu z kredowobiałą skórą. Odsłonięcie twarzy było 
tutaj traktowane jako coś bardzo intymnego. Jacobson 
zastanawiał się, czy wiedziała o tym?  
   - Czy są tu jakieś książki? - zapytała. - Nigdy nie 
nauczyłam się czytać z monitora.  
   - Przykro mi, ale nie. Oczywiście z powodu kurzu.  
   Pokiwała głową, ale jej ciemne oczy wydawały się obce i 
zagubione.  
  
   Królik przycupnął w zaplombowanej klatce i spoglądał 
przez kraty łagodnymi, wodnistymi oczami.  
   - Jest gotowy - powiedziała Alice. Uniosła do góry fiolkę 
z przezroczystym płynem. - Chyba coś czuje, bo jest bardzo 
niespokojny.  
   Dokładnie zapoznali się z niezbędnymi szczegółami: 
wykonali symulację reakcji systemu odpornościowego królika 
na przygotowanego do wszczepienia wirusa. Reakcji 
kinetycznej.  Sprawdzili wymagania pokarmowe.  
   - Zróbmy to wreszcie - niecierpliwił się Jacobson.  
   Alice kiwnęła głową.  
   - Chcesz sam zrobić zastrzyk?  
   Jacobson zaśmiał się.  
   - Nie wiedziałbym jak się do tego zabrać.. Jedyne, na 
czym się znam, to programy komputerowe.  
   Alice ze zdziwieniem pokręciła głową i przygotowała 
strzykawkę.  
  
   Na monitorze w laboratorium pojawiła się ważna dla niego 
informacja. Jacobson zaklął cicho. Numer 24 - alarm 
włączający się, jeżeli Julia zostałaby wezwana do dyrektora.  
Przeprosił wszystkich i popędził do swojego gabinetu, po 
drodze przestępując nerwowo z nogi na nogę w komorze 
powietrznej.  
   Dziewczyna była jeszcze o dwa poziomy odkażania od pokoju 
dyrektora. Przyjmowała jakąś szczepionkę. Na następnym 
poziomie z ponurym wyrazem twarzy wyszorowała odkryte partie 
swojego ciała. Wreszcie znalazła się w niewielkim, pustym 
pomieszczeniu.  
   Dyrektor stał oparty plecami o ścianę. Zdawało się, że 
drży.  
   - Chciał mnie pan widzieć? - W jej głosie słychać było 
źle skrywane przerażenie.  
   - Tak. Chciałem. - Przez chwilę nic nie mówił. - 
Pamiętasz, jak tańczyłaś dla mnie ostatnim razem?  
   Skinęła głową.  
   - Bardzo mi się podobało. Przyznaję. Może nie powinienem 
tego mówić...  
   Julia nie odzywała się.  
   - Postaraj się mnie zrozumieć, spędzam tu cały dzień, 
wśród tych pustych ścian i monitorów...  
   - Wydawało mi się, że te ściany to pana pomysł.  
   - Tak, oczywiście. To konieczność. Ale niezależnie od 
tego moje zmysły są w pewien sposób wyjałowione... czy mnie 
rozumiesz?  
   Zaprzeczyła.  
   - Nie wiem, o czym pan mówi.  
   Wydawało się, że w ogóle jej nie słucha.  
   - Czy mogłabyś pomóc samotnemu mężczyźnie, na którego 
głowie spoczywa tak wielka odpowiedzialność?  
   - Jak?  
   - Zatańcz dla mnie jeszcze raz.  
    Stała nieruchomo, jej oczy błądziły w przestrzeni bez 
 celu. Jacobson wstrzymał oddech i zacisnął kurczowo palce 
 na blacie biurka.  
   - Mam się rozebrać? - zapytała. Jej głos brzmiał bardzo 
cicho w porównaniu z dźwiękiem wydawanym przez wentylatory.  
   - Proszę.  
   Jacobson zacisnął usta, zastanawiając się, czy nie 
powinien wyłączyć monitora, ale nie był w stanie tego 
zrobić.  
   Julia rozpięła kombinezon, który opadł jej do nóg, a 
następnie to samo stało się z bielizną. Wyciągnęła przed 
siebie ręce, powoli je rozprostowując.  
   - Zdejmij też maskę - powiedział dyrektor.  
   Wolno ściągała ją przez głowę. Zdołała ją rozpiąć dopiero 
za trzecim razem.  
   - Oddychaj płytko - powiedział, kierując się w stronę 
odległego kąta pokoju. - Bierz płytkie wdechy.  
   Zaczęła się poruszać; najpierw powolne ruchy na 
rozgrzewkę, później luźno ze sobą powiązane, stylizowane 
układy, pełne dramatycznego napięcia, oddzielane ostrymi 
przejściami. Jacobson był pewien, że swoim tańcem starała 
się coś wyrazić. Paniczny strach? Beznadziejność? Gniew?  
   Dyrektor stał wyprostowany, z rękami wyciągniętymi 
sztywno wzdłuż boków.  
   - Wystarczy - powiedział po kilku minutach.  
   Zwolniła, kierując się do kąta pokoju, aby odpocząć. 
Czoło zraszał jej pot, płynął po karku i pomiędzy piersiami.  
Jednak nieustanny przepływ powietrza w pomieszczeniu szybko 
go wysuszył i już po chwili Julia zaczęła drżeć z zimna.  
   Dyrektor zbliżył się do niej. Teraz widać było wyraźnie, 
że cały się trzęsie. Zatrzymał się pół metra przed nią, 
podniósł do góry rękę w rękawiczce i dotknął policzka 
dziewczyny. Julia odwróciła od niego głowę; Jacobson nie 
widział jej twarzy. Ręka dyrektora zsunęła się w dół po 
szyi, zatrzymała się na chwilę na piersi, ześlizgując się 
wreszcie do biodra.  
   Po kilku sekundach dyrektor cofnął się do środka pokoju.  
   - Dziękuję - powiedział trochę niezgrabnie. - Możesz już 
iść.  
   Julia dygocąc coraz bardziej, pozbierała ubranie i 
potykając się weszła do komory powietrznej.  
   
   W ciągu osiemnastu dni królik stracił prawie całe futro.  
Jego nagie ciało było żyłkowane i półprzezroczyste.  
Przypominał Jacobsonowi obdarte ze skóry gryzonie, jakie na 
początku Chaosu widywał w jatkach rzeźniczych.  
   - Jest naprawdę piękny - powiedział dyrektor, którego 
głos dochodził nie wiadomo skąd. - Wspaniały.  
   Jacobson kiwnął głową.  
   - Zwierzę wygląda zdrowo, jest nawet agresywne.  
   Jakby na potwierdzenie tego królik zaatakował szklaną 
ścianę głową w kształcie naboju, a następnie obnażył w ataku 
wściekłości kły - zalśniły jakby wykonane były z nierdzewnej 
stali.  
   - Może nauczymy go używać broni automatycznej.  
Zaoszczędziłoby to nam wielu kłopotów z doświadczeniami na 
ludziach.  
   - Co takiego? - Głos dyrektora zabrzmiał piskliwiej niż 
zwykle.  
   - Już nic. - Jacobson chciał jak najszybciej zakończyć tę 
rozmowę.  
   - Nigdy dotąd nie słyszałem od ciebie takich słów. - 
Dyrektor znowu przemawiał swoim głosem. - Czy coś się stało?  
   Jacobson starał się, aby jego głos brzmiał pewnie. 
   - Tak. Chcę, żebyś zostawił Julię Sokolov w spokoju.  
   Przez długą chwilę słyszał tylko oddech dyrektora, a 
później zapadła cisza i połączenie zostało przerwane.  
  
   - Chodź ze mną - powiedział Jacobson. - Zaprowadzę cię 
tam, gdzie będziesz mogła zobaczyć słońce.  
   Julia szła za nim posłusznie jak automat. Przeszli jeden 
z niekończących się korytarzy, pojechali windą na górę i 
znaleźli się w pokoju, w którym stał stół i kilka prostych 
krzeseł. W jednej ze ścian znajdowało się kwadratowe okno, 
szerokości około metra, o potrójnych szybach, dokładnie 
zaplombowane wzdłuż wszystkich krawędzi. Julia podbiegła i 
przywarła do szyby dłońmi i twarzą w masce. Robot pośpieszył 
za nią zygzakowatymi zakosami, starając się nie stracić 
dziewczyny z pola widzenia.  
   Za oknem rzeczywiście widać było słońce, prześwitujące 
zza gęstych chmur. Wisiało nad grzbietami brązowych, 
łagodnie pofalowanych pagórków.  
   - To poranek czy wieczór? - zapytała.  
   - Wieczór.  
   - Czy są tu gdzieś drzwi? Możemy wyjść na zewnątrz?  
   Jacobson potrząsnął głową. 
   - Znajdujemy się głęboko wewnątrz. Dziewięć poziomów 
odkażania od wyjścia.  
   Wydawało się, że dziewczyna wciąż nie rozumiała, co 
znaczy wewnątrz. To był stan umysłu. W laboratoryjnej 
hierarchii najwyżej stali ci, którzy najskuteczniej 
wyeliminowali potrzebę związku ze światem zewnętrznym, 
budując iluzję poczucia bezpieczeństwa i odosobnienia. 
Administracja walczyła o to, aby otrzymać biura po drugiej 
stronie komór powietrznych. Zamontowano kilka kompletnie 
bezużytecznych stacji odkażania tylko po to, aby zwiększyć 
prestiż pracujących tam w głębi ludzi.  
   Rozczarowanie malujące się na twarzy Julii ściemniło jej 
rysy.  
   - Możemy zostać tu jeszcze chwilę?  
   - Tak długo, jak tylko zechcesz. Ale mów coś do mnie.  
Martwię się o ciebie.  
   - Dlaczego? Czemu tak się mną interesujesz?  
   Sam sobie zadawał to pytanie od pewnego czasu. Ale na 
razie znał tylko część odpowiedzi: 
   - Wciąż drzemie w tobie instynkt wolności.  
   To było coś, co Jacobson utracił już na zawsze, całkiem 
niepostrzeżenie w czasie tych lat spędzonych między białymi 
ścianami.  
   - Co robiłaś przed przyjściem tutaj?  
   Cały czas patrzała na niebo.  
   - Byłam zwerbowana przez Stowarzyszenie Municypiów.  
Sprzątałam kuchnię w jednym z ich baraków.  
   - A wcześniej?  
   Przez chwilę zastanowiała się, o co ją pyta.  
   - Mieszkałam z moim chłopakiem i paru innymi znajomymi w 
Cupertino. Studiowałam terapię tańcem. Właściwie nie wiem 
dlaczego. Chyba już mnie to nie interesuje.  
   Jacobson wyobraził sobie jej mieszkanie: mnóstwo półek z 
książkami, poduszki na podłodze, wiszące na ścianach kwiaty 
w doniczkach.  
   - Po stronie jakiego rządu byłaś?  
   - Dopóki nie zmieniły się granice, należeliśmy do 
Autonomicznego Górskiego Widoku. Potem znaleźliśmy się w 
strefie walki, w każdym razie oficjalnie. Praktycznie 
znaczyło to niewiele  - była godzina policyjna, czasami 
widywaliśmy też patrole. Autonomiczny Górski Widok nie mógł 
się nami zaopiekować, ponieważ była to organizacja o 
statusie neutralnym  - dostarczali nam tylko energię 
elektryczną i wywozili śmiecie w ciągu tych sześćdziesięciu 
dni, jakie były nam potrzebne, aby przenieść się do Wolnego 
Państwa Santa Clara...  
   Jej głos powoli stawał się monotonny. Nawet ona była 
znudzona.  
   - Jeden z naszych sąsiadów doniósł na nas - okazało się, 
że nasza obecność była pogwałceniem warunków o neutralności 
wynikających z Artykułów o Decentralizacji. Według tego 
dokumentu oba rządy musiały zawiesić swoją działalność.  
Oficjalnie nie było nam wolno używać nawet ulicy. W końcu 
musieliśmy podpisać czasowy kontrakt ze Stowarzyszeniem 
Municypiów - oni bowiem obsługiwali obszar po obu stronach 
linii walki. Dzięki temu nasza sytuacja unormowała się, ale 
później SM zawiesiło wszystkie umowy i zostaliśmy 
zwerbowani.  
   Jacobson kiwał głową, nie całkiem rozumiejąc, co mówiła.  
Była to typowa opowieść z Chaosu. Każdy, kogo spotykał, miał 
jakąś opowieść. Po kilku latach wydawało się, że wszyscy 
opowiadają o tym samym.  
   - Co stało się z twoim chłopakiem?  
   Wzruszyła ramionami.  
   - Dał się przekonać tym z SM. Mieli w stosunku do niego 
wielkie plany - kierował jakimś obszarem czy coś w tym 
rodzaju. Cały czas powtarzał mi, jaki jest ważny.  
   Jacobson znowu pokiwał głową. Pracownicy Zarządu 
poświęcali mnóstwo czasu na przekonywanie samych siebie o 
własnym znaczeniu. A często nie było to łatwe zadanie.  
   - Do czasu mojego przeniesienia tutaj jego pozycja mogła 
nieco spaść. Mam na myśli to, że widywanie kogoś z pomocą 
kuchenną nie dodaje w oczach innych wartości.  
   Po raz pierwszy od wejścia do tego pokoju odwróciła się 
plecami do okna. Gasnące słońce dotykało grzbietów pagórków 
na horyzoncie. Jej skóra zabarwiła się na kolor miodu.  
   - A ty czym się zajmujesz? - zapytała.  
   Jacobson wzruszył ramionami.  
   - Konstruuję roboty - mechaniczne, biologiczne. 
Wszystkie, na jakie tylko dostajemy zamówienia.  
   Oparł się o okno obok niej. Pomimo częstych kąpieli, 
środków dezynfekcyjnych i antybiotykow skóra Julii wciąż 
wydzielała delikatny zapach piżma. Zapragnął pogładzić ją po 
twarzy, dotknąć łagodnej linii policzków, ucałować smutne 
oczy. Ale pamiętał rękę dyrektora, błądzącą po jej drżącym 
ciele i trzymał się z daleka.  
   - Z uwagi na Chaos staje się to coraz trudniejsze - 
powiedział. - Robotów używa się zazwyczaj do produkcji 
przedmiotów. Obecnie zaś służą głównie do ich niszczenia.  
   - Jego głos brzmiał tak, jakby wydobywał się z jakiegoś 
innego miejsca, był niepewny i piskliwy. 
   - Nie wiem, co innego jeszcze mógłbym robić.  
   Julia gwałtownie odwróciła się do niego.  
   - To właśnie zakłada plan. Niszczy wszystko, co kochasz, 
pozbawia cię miłości. Ja kochałam kiedyś taniec. Moje ciało 
potrzebowało tego. Teraz już podczas rozgrzewki czuję się 
chora.  
   Spojrzała mu prosto w oczy.  
   - Kiedy pozwolą mi stąd wyjść? Nikt mi nic nie mówi. Nikt 
poza tobą nie rozmawia tu ze mną.  
   Jacobson odwrócił oczy i spojrzał przed siebie. Czuł, że 
maska zaczyna go dusić. Przez moment sądził, że dzieje się z 
nim coś niedobrego.  
   - Powiedz mi! - Niemal wpiła paznokcie w jego ramię.  
   - Nie wiem - wydusił z siebie żałośnie. - Nigdy nie 
słyszałem, aby ktokolwiek stąd wyszedł. Później sama nie 
będziesz tego chciała. Zaczniesz myśleć o Chaosie...  
   - To samo mówił dyrektor. Powiedział, że po dłuższym 
pobycie tutaj mój system odpornościowy zwyrodnieje, 
zdegeneruje się.  Jeżeli pomimo wszystko opuszczę to miejsce 
i wyjdę na zewnątrz, będę potrzebowała bardzo intensywnej 
opieki medycznej, jaka nie należy się poborowym. 
Najprawdopodobniej w ciągu kilku miesięcy umrę.  
   Zacisnęła ręce wokół swoich ramion.  
   - To, co usłyszałam od niego, brzmiało bardzo rozsądnie. 
Ale to kłamstwa, prawda?  
   - Nie jestem pewien. Nie znam się na systemach 
odpornościowych... Dyrektor rozpoznaje od razu ludzkie 
słabości.  
   - Jak możesz pracować dla niego?  
   Przez minutę się zastanawiał.  
   - Stwarza mi warunki do budowania robotów. Daje mi 
wszystko, czego potrzebuję.  
   Julia pokiwała głową, a Jacobson był jej wdzięczny, że go 
rozumie. Przysunęła się do niego jeszcze bliżej, jej 
pozbawiona ekspresji twarz była już tylko kilka centymetrów 
od niego.  
   - Słyszałam o króliku - powiedziała - którego zamieniacie 
w robota. Chciałabym go zobaczyć.  
   - Słyszałaś o tym?  
   - Czuję się tu trochę jak niewidzialna. Słyszę wszystko.  
   To prawda, pomyślał. W laboratorium nie robiło się z 
niczego tajemnic. To nie miałoby najmniejszego sensu. 
   - Nie przypuszczałem, że moja praca może cię interesować.  
   - Po prostu chciałabym to zobaczyć. - Mówiła wyraźnie, 
ale z lekkim drżeniem w głosie.  
   - Dobrze. Możemy zejść tam nawet teraz, jeśli chcesz. O 
tej porze w laboratorium nie powinno już być nikogo.  
   Julia skierowała sie ku drzwiom, rzucając jeszcze długie 
spojrzenie na zapadający za oknem zmierzch.  

   Królik krążył jednostajnie po klatce. Co pewien czas 
spoglądał na obserwujących go ludzi. Jego skóra była 
doskonale gładka, niemal wypolerowana.  
   - Wygląda jak zabawka do kapieli - powiedziała Julia.  
   Jacobson zaśmiał się.  
   - Chciałbym tak na to patrzeć.  
   Tak naprawdę sam jeszcze nie wiedział, jak na to patrzeć.  
Było coś szokująco nienaturalnego w metamorfozie tego 
zwierzęcia. Z drugiej strony uważał ten eksperyment za 
największe osiągnięcie w całej swojej karierze.  
   - Czy to był normalny królik, zanim go ...?  
   - Tak.  
   - I co się z nim stało?  
   - Wyhodowaliśmy wirusa. Bardzo prostego. Ma za zadanie 
zamieniać stopniowo skórę i mięśnie zwierzęcia na polimer, a 
węglan wapniowy i fosforan w jego kościach na nierdzewną 
stal.  
   Jacobson przeszedł na drugi koniec gabinetu i otworzył 
szufladę. Wyjął z niej plastykowe pudełko, w którym 
znajdował się mały szkielet z doskonale ukształtowanych 
stalowych kości.  
   - To wcześniejsza próba. Mysz. Popełniłem w jej przypadku 
cały tuzin błędów. W pewien sposób była ona zbyt doskonała.  
Wirus usunął cały wapień. Nie zostało ani trochę do 
regulacji systemu hormonalnego.  
   Julia wpatrywała się jak zahipnotyzowana w delikatne, 
metalowe kości.  
   - Jak może ten... drugi żyć?  
   - Centralny system nerwowy pozostał nienaruszony, tak 
samo wątroba, szpik kostny i tym podobne. Jeden gatunek 
polimeru odtwarza czynności włókien aktynowo-miazynowych 
podczas skurczu muskułów - u człowieka zwijają się w 
spirale. Włókna polimerowe są pięć razy mocniejsze niż 
prawdziwe mięśnie. Kości muszą być stalowe, bo w przeciwnym 
wypadku złamałyby się na pół.  
   - Czy metal nie zatruje organizmu?  
   Potrząsnął głową. 
   - Chirurdzy ortopedzi od pięćdziesięciu lat wszczepiają 
ludziom stalowe gwoździe i stawy. Wiadomo już, że ten 
materiał jest obojętny. System trawienny przyswaja zaledwie 
kilka atomów z wszczepionego metalu. Oczywiście zwierzęta 
doświadczalne karmimy pokarmem bogatym w żelazo i chrom, ale 
nie przekracza to poziomu toksycznego.  
   Julia przyglądała się spokojnym, wyważonym ruchom 
królika.  
   - Zrób to dla mnie - powiedziała nagle.  
   - Zrób co?  
   - Wstrzyknij mi ten wirus.  
   Jacobson poczuł nagle, że kark drętwieje mu z 
przeraźliwego zimna, a ręce kostnieją.  
   - Daj spokój. Efekt jest nieodwracalny. Nie mam 
pojęcia, jak długo taki przeobrażony królik może pożyć. A 
poza tym nie wiem, czy wirus zadziałałby u człowieka.  
Przygotowywaliśmy go w oparciu o strukturę genetyczną 
królika. Twój system odpornościowy może zniszczyć go, zanim 
w ogóle rozpocznie działanie.  
   Dziewczyna wciąż przyglądała się królikowi, jakby 
upewniając się co do swoich racji. Pomimo całej  
niewinności, jaką posiadała, spędziła jednak w Chaosie 
piętnaście lat.  
   - Powiedziałeś, że ta istota jest pięć razy silniejsza 
niż normalne zwierzę. Wkrótce będziesz musiał zacząć 
pracować także nad ludzką wersją tej transformacji. Czyż nie 
taki jest ostateczny cel tego projektu?  
   Jacobson zwrócił się ku drzwiom.  
   - Nie powinienem był pozwolić ci tu przyjść. To szalony 
pomysł. Nie możesz brać udziału w tym projekcie...  
   Julia myślała o czymś innym, w ogóle go nie słuchała.  
   - Będziesz potrzebował ludzi, aby przeprowadzić testy.  
Ktokolwiek by to był, musi wyrazić na to zgodę.  Poborowi?  
- nie znajdziesz wśród nich ochotników. Chociaż twój projekt 
podlega pod SM. Zresztą nic dziwnego. Ale ja też jestem 
poborową z SM i zgadzam się brać w tym udział; możemy 
przeprowadzić to oficjalnie.  
   W laboratorium zapanowała niemal całkowita cisza. Słychać 
było tylko szum wentylowanego powietrza. Kanty sprzętów 
rzucały ostre cienie. Dziewczyna powoli zdjęła z twarzy 
Jacobsona maskę i rzuciła ją na podłogę. Po chwili to samo 
zrobiła ze swoją. Ujęła w dłonie jego twarz.  
   - Spójrz na mnie, Alex.  
   Jej ręce były zimne, miękkie i spokojne. Wzdrygnął się 
lekko.  
   - Zabiję się - powiedziała. - Prędzej czy później zrobię 
to. Nie zostanę tutaj.  
   Jacobson zamknął oczy. Czy naprawdę? Zaczerwienił się, 
gdy go dotknęła. Mogła to zrobić. A nawet gorzej, pomyślał.  
Mogłaby skończyć tak jak ja.  
   - Znajdę jakiś sposób, aby cię stąd wydostać - zaczął 
mówić bardzo szybko. - Załatwię jakoś, żeby przeniesiono cię 
z SM...  
   - Naprawdę zrobisz to?  
   Wciąż trzymała w dłoniach jego twarz. Nie mógł się 
ruszyć.  
   - Nie. Najprawdopodobniej nie.  
   Królik przestał krążyć po klatce. Patrzył na nich 
wyczekująco, jakby domyślając się czegoś.  
   - Julio, proszę, wysłuchaj mnie. Odkąd zobaczyłem cię po 
raz pierwszy - ty mnie wtedy nie widziałaś... próbowałem cię 
chronić...  
   - Tak czy nie, Alex - z jej oczu popłynęły łzy. - Zanim 
dyrektor znów mnie poprosi, abym zatańczyła dla niego.  
   Patrzył na jej śliczną, szczerą twarz, bez śladu fałszu, 
udawania czy cynizmu. Pomimo całej technologii, jaką 
dysponował, nie znał innego sposobu, aby ją ratować przed 
dziwacznym okrucieństwem dyrektora, przed białymi ścianami.  
Doszło do tego, że wirus był jedyną ochroną, jaką mógł jej 
oferować.  
   Dopiero za drugim razem udało mu się wydobyć z siebie 
głos.  
   - Sam proces trwa miesiącami. A nawet latami. Być może 
jest bardzo bolesny. Nie wiemy nic na pewno.  
   Nie odpowiedziała.  
   - Będę cię obserwował. Jeżeli cokolwiek zacznie mnie 
niepokoić, cokolwiek, natychmiast podam ci antidotum, które 
zabije wirusa.  
   Julia kiwała głową, ale myślami była już gdzie indziej.  
Obserwowała królika; swojego współtowarzysza podróży.  
   - Alice zajmie się wszystkim - kontynuował Jacobson. - 
Musisz jej zaufać. Może jej się uda odwieść cię od tej 
decyzji.  
   Odbicie Julii w szklanej klatce było bielsze niż 
plastykowe ciało królika.  
   - Czy moje zęby także staną się stalowe?  
   Jacobson przytaknął już bez emocji. 
   - Tak. Ale to nie ma żadnego znaczenia.  
   - Dlaczego?  
   Cofnął się, uwalniając twarz od elektryzującego kontaktu 
z jej dłońmi.  
   - Ponieważ nigdy nie będziesz się śmiała.  
 
   Napędzany niepohamowaną furią, dyrektor na sztywnych 
nogach i z rękoma założonymi na plecach przemierzał swój 
gabinet o pustych, białych ścianach.  
   Podłoga w tym pokoju wznosiła się pod niewielkim kątem, 
sufit się zniżał, a boczne ściany zbiegały się lekko do 
środka. W wyniku tego powstało delikatne zniekształcenie 
perspektywy. Gdy dyrektor stał przy tylnej ścianie gabinetu, 
wydawał się wyższy. I to sporo. Chociaż Jacobson nie był 
pewien, czy ktoś poza nim to zauważył.  
   - Alex, czy wiesz, ile energii zużywamy?  
   Było to pytanie retoryczne. Jacobson nie trudził się 
nawet, aby zgadnąć.  
   - Trzysta pięćdziesiąt jeden gigawatogodzin każdego dnia.  
   - Następny tuzin krótkich, ciężkich kroków. 
   - Możliwości naszego wewnętrznego zasilania wynoszą mniej 
niż jedna dziesiąta tego. Być może wkrótce będziemy musieli 
ograniczyć się wyłącznie do zasilania procesów 
podtrzymujących życie.  
   - Czy grozi nam limitowanie energii?  
   - Poniekąd. Należymy do sieci wysokiego napięcia 
Uniwersytetu. Reaktory w Berkeley przekazują nam energię 
poprzez sieć Contra Costa, która pobiera opłatę w twardej 
walucie, 0.03 za każdą kilowatogodzinę, przeznaczając to na 
pokrycie kosztów życia swoich obywateli. Teraz zamierzają 
podnieść opłatę do 0.60.  
   Jacobson nerwowo przytakiwał. Rozwiązywanie tego rodzaju 
problemów należało do obowiązków dyrektora. Nie bardzo 
wiedział, co powiedzieć.  
   - To dużo twardej waluty, Alex. Znacznie więcej niż 
potrzebujemy, aby przeprowadzić nasze długoterminowe 
projekty.  
   Dyrektor zawsze myślał w kategoriach długoterminowych. To 
była jedna z jego największych zalet.  
   - Kto zarządza siecią wysokiego napięcia w Contra Costa?  
   Dyrektor zatrzymał się i spojrzał na niego.  
   - Zarządzanie jest kolektywne. Głównymi partnerami są 
Departament Błędów i Stowarzyszenie Municypiów.  
   - To nasi klienci.  
   - Tak, nasi klienci. - Dyrektor znowu zaczął przemierzać 
pokój. - To dziwne. Nigdy przedtem nie stawiali nas w takiej 
sytuacji. Tam się coś zmieniło, układ sił jest inny. Ale 
pomimo wszystko powinni wiedzieć, co robią. Obsługujemy ich 
główną stację przełącznikową i wiele innych podległych. Mam 
nadzieję, że wciąż jeszcze należymy do tej sieci.  
   Jacobson potwierdzająco kiwał głową, teraz dopiero 
zaczynał rozumieć, do czego zmierzał dyrektor.  
   - Chcesz, aby zaczęli odczuwać pewne trudności 
techniczne?  
   -  Ale bez żadnych katastrof.  
   Jacobson zawsze czuł się nieswojo w tym pustym pokoju. 
Nie wiedział, co ma robić z rękami. Stojąc, próbował złożyć 
je przed sobą.  
   - Nie pochwalam tego.  
   - Dlaczego?  
   - Nie zaakceptuję sytuacji, w której twoje wpływy sięgną 
poza ten budynek.  
   Dyrektor przymknął oczy. Wydawało się, że liczy do 
dziesięciu. Jego odpowiedź była przekonująco łagodna.  
   - Albo moje wpływy sięgną na zewnatrz, albo Chaos wejdzie 
tu do środka.  
   Jacobson poczuł pulsujące na skroni naczynko krwionośne. 
Co byłoby gorsze?  
   Głos dyrektora wciąż brzmiał łagodnie, chociaż jego ciało 
zesztywniało.  
   - Wyślij im wiadomość w moim imieniu, zgoda?  
   Jacobson westchnął.  
   - Jak sobie życzysz. Czy jeszcze coś?  
   Nie było odpowiedzi. Jacobson skierował się do komory 
powietrznej. Tuż przy drzwiach dobiegł go ostry głos 
dyrektora.  
   - Alex.  
   Odwrócił się. 
   - Słucham.
   - Pamiętaj, że tylko ja stoję pomiędzy nami tutaj a 
Chaosem. Zawsze o tym pamiętaj.  
   Komora powietrzna zamknęła się i ze wszystkich stron 
zaczęło napływać mocnymi strumieniami powietrze.  

   Jej skóra połyskiwała łagodnie w zielonym świetle 
laserów. Wyglądała nienaturalnie gładko, była przezroczysta, 
miękka. Julia pracowała bez śladu zmęczenia, przez wiele 
godzin powtarzając setki różnych póz.  
   Jacobson zaczekał, aż ledwo żywy ze zmęczenia personel 
Kirkendahla opuści pracownię i wtedy zapalił normalne 
światło. Julia pozostała na swoim miejscu, siedząc z szeroko 
rozstawionymi nogami.  
   - Wymęczyłaś ich - powiedział.  
   Patrząc przed siebie, powoli ruszyła ku niemu.  
   - Jestem robotem, który uczy ich, jak budować roboty. Nie 
przypuszczam, aby coś takiego zdarzyło się komuś przede mną.  
   - Kirkendahl nie ma pojęcia, co się z tobą dzieje. Myślę, 
że nikt tego nie wie. W każdym razie jeszcze nie.  
   Julia potrząsnęła głową.  
   - Ślepy prowadzi ślepców. - Wyprostowała się. - Chcesz 
wykonać kolejne badanie?  
   - Tak. Dla twojego dobra.  
   Zmieniła swój połyskujący, czarny trykot i poszli do 
laboratorium Alice. Kroki Julii były inne, bardziej 
sprężyste, jakby wystudiowane. Polimer był mniej elastyczny 
niż skóra. To stąd prawdopodobnie brała się różnica. A może 
nie przyzwyczaiła się jeszcze do  nowego ciała.  
   - Zmysł dotyku wydaje mi się jakiś dziwny - powiedziała.  
   - Zakończenia nerwów są niezmienione - zaczął wyjaśniać 
Jacobson. - Ale pracują teraz w nowym środowisku. Mam jednak 
nadzieję, że twój ośrodek nerwowy w mózgu to zaakceptuje.  
   Przytaknęła nieco zbyt gwałtownie i zaraz potem odpłynęła 
gdzieś myślami.  
   Po dwóch miesiącach proces przemiany mięśni i ciała był 
dokonany w połowie. Transformacja kości to sprawa o wiele 
dłuższa, może zająć rok lub nawet nieco więcej. Wszystko 
przebiegało lepiej niż Jacobson mógł się spodziewać. Według 
jej własnych relacji, nie czuła niczego niepokojącego poza 
tępym bólem stawów, chociaż przyglądając się jej twarzy 
można by odnieść wrażenie, że czasami naprawdę cierpiała.  
Ciągle oczekiwał z jej strony jakiejś gwałtowniejszej 
reakcji na skutki kolejnych transformacji, ale następujące 
zmiany sprawiały tylko, że częściej popadała w zamyślenie.
Za to Jacobson wydawał się coraz bardziej przerażony.  
   Przeszli przez komorę powietrzną i znaleźli się w 
laboratorium. Julia zdjęła nakrycie głowy i jego oczom 
ukazała się kompletnie łysa, idealnie gładka czaszka.  
   Jacobson nie mógł oderwać od niej oczu.  
   - A twoje piękne, czarne włosy...  
   Zaśmiała się.  
   - Wypadły w ciągu ostatniego tygodnia. Teraz czuję się 
dużo lżej.  
   Przypomniał sobie, jak pierwszego dnia pobytu tutaj 
dotykała grubego, czarnego warkocza, aby dodać sobie odwagi.  
   - Spójrz na to! - Podbiegła do ściany i pomiędzy 
laboratoryjnymi stołami wykonała cztery skoki do przodu.  
Następnie zrobiła młynek, popłynęła dwa metry w powietrzu, 
spadając jak nurek, z plecami i nogami wygiętymi w łagodny 
łuk. Wylądowała nieco chwiejnie, ale szybko złapała 
równowagę.  
   - Nigdy przedtem nie byłam w tym dobra. - Uśmiechnęła się 
szeroko. - Za parę tygodni stanę się najlepszą gimnastyczką 
na świecie.  
   To nie będzie miało wtedy najmniejszego znaczenia, 
pomyślał Jacobson. Aby cieszyć się z tego, trzeba być 
człowiekiem.  
   - A teraz zobacz to. - Chwyciła metalową szufladę i 
rozpłaszczyła ją jednym uderzeniem dłoni. - Wiesz co, Alex?  
- Jej twarz stała się nagle pogodna i spokojna, wzrok 
bładził gdzieś ponad stołami, szkłem laboratoryjnym i 
centryfugami. - Myślę, że nigdy już nie będę się bała.  

   Światła pogasły.  
   Maszyny zatrzymywały się ociężale. Monitory wyciemniły 
się aż do całkowitej czerni. Podmuch krążącego w 
wentylatorach powietrza zamarł, dookoła panowała absolutna 
cisza. Wszyscy stali jak sparaliżowani, słuchając bicia 
własnych serc i czekając na duchy, które lada moment mogły 
się pojawić na tle białych ścian.  
   Mijały sekundy. Światła alarmowe mrugały jednostajnie.  
Wentylatory pojękiwały, nie mogąc wykonać żadnego obrotu.  
Jacobson siedział przed monitorem w swoim gabinecie, 
czekając na wezwanie od dyrektora. Nadeszło dopiero po pół 
godzinie.  
   - Myślałem, że to, co mówiłeś o Contra Costa i zasilaniu 
to blef - powiedział spokojnie.  
   - Nie mogę uzyskać połączenia z ich przewodniczącym. Co 
ty zrobiłeś?  
   Wydawało się, że dyrektor ma zadyszkę, połykał końcówki 
wyrazów.  
   - Nic specjalnego. Zmniejszyłem napięcie w różnych 
otaczających nas strefach. Na mapie geograficznej spadek 
zużycia mocy uformował się w obraźliwe słowo pod adresem 
matki przewodniczącego.  
   Minęła długa chwila i nagle dyrektor zaczął wydawać z 
siebie powtarzające się, wysokie dźwięki.  
   Mój Boże, pomyślał Jacobson. On płacze.  

   Jacobson był zdumiony, jak puste wydawało mu się 
laboratorium bez oślepiającego światła na korytarzach i 
odgłosu pracującego sprzętu. Kilka osób z młodszego 
personelu siedziało w sali sypialnej. Wpatrywali się w 
monitory połączone z kamerami na zewnątrz, które pokazywały 
tłum ludzi spoglądajacy w milczeniu na budynek. Po holu od 
czasu do czasu przemykały pojedyncze postacie. Ale większość 
miejsc pracy i biura wyglądały tak, jakby od wieków były 
opuszczone.  
   Nikt jeszcze nie opuścił budynku - system nie 
zarejestrował żadnych danych - ale kiedy Jacobson 
przemierzał niespokojnym krokiem laboratoria i pokoje 
wypoczynkowe, dobiegały do niego fragmenty wielu rozmów 
toczonych przytłumionymi głosami. Wszystkie dotyczyły tylko 
jednego. Posiłki w restauracjach były jeszcze mniej 
urozmaicone niż zwykle, przygotowywano je bowiem głównie z 
produktów trwałych. Czyżby zaopatrzenie w żywność także 
zostało przerwane? W swoim gabinecie, samotny jak w 
klasztorze, również i on zastanawiał się, co będzie dalej.  
   - Jak długo już tu siedzisz pogrążony w ciemnościach? - 
zapytała Julia.  
   Bez zdziwienia uniósł w górę oczy. Jej nagłe pojawienie 
się ani trochę go nie zdziwiło. Zdał sobie sprawę, że 
właściwie czekał tu na nią. Czekał też na coś więcej.  
   - Drzwi do twojego gabinetu były otwarte.  
   Stała pomiędzy biurkiem i światełkiem alarmowym, bez 
maski na twarzy. Pilnujący ją robot czaił się w niewyraźnych 
cieniach, rzucanych przez jej nogi. Skóra Julii była teraz 
przeźroczysta, a światło rozjaśniające kontury jej sylwetki 
sprawiało wrażenie, jakby wydobywało się od środka.  
   - Jakie masz plany? - zapytał Jacobson, starając się 
ukryć przed nią swoje obawy.  
   - Wychodzę stąd. Proces przemiany wyraźnie się spowolnił; 
tak mi się przynajmniej wydaje. Nie czuję już głodu, gdy 
patrzę na zardzewiały metal lub chromowane narzędzia.  
   - A więc opuszczasz to miejsce? - zapytał. Wydawało się, 
że nie słyszał reszty tego, co mówiła.  
   - Nikt mnie nie zatrzyma. Wątpię zresztą, aby ktoś 
chciał.  
   - Ale twoje kości będą zmieniać się jeszcze przez co 
najmniej kilka miesięcy.  
   - Wiem. Ale to nie jest ważne. Jestem gotowa.  
   Jej głos brzmiał monotonnie, metalicznie - czyżby to 
efekt zmniejszenia elastyczności strun głosowych? - 
przebijała z niego wyraźnie pewność siebie.  
   I wtedy dotarło do Jacobsona, że stracił ją na zawsze.  
   Julia uśmiechała się, plastykowe kąciki ust wyginały się 
mocniej niż pozwalałaby na to skóra, uwypuklając malujący 
się na jej twarzy wyraz determinacji.  
   - Chodź ze mną, Alex.  
   Wolno potrząsnął głową.  
   - Po tych wszystkich latach, jakie tu spędziłem, nie 
sądzę, abym umiał żyć gdzie indziej.  
   - Powiem ci, jak to zrobić. - Pochyliła się nad nim, 
kładąc dłonie na biurku. - Wszczep sobie wirusa. Widzisz 
już, jak on działa. Wiesz, że jest bezpieczny.  
   Odwrócił się, zaskoczony.  
   - Posłuchaj mnie, Alex. Nawet nie wyobrażasz sobie, co ja 
czuję - to jak prąd elektryczny, jak ogień. - Jej głos 
napastował go, kusił. - Wyjdź razem ze mną - powtórzyła. - 
Ty i ja - możemy żyć wiecznie.  
   Przez jedną szaloną chwilę zaczął to sobie wyobrażać: ich 
dwoje grasujących na krańcach Chaosu, dających początek 
nowej rasie. Gładkoskórzy, stalowokostni, niezwyciężeni.  
   Możemy żyć wiecznie.  
   Zmrużył oczy, aby nie widzieć ciemnego pomieszczenia, 
monitora i Julii w aureoli światła. Nie miał żadnych 
doświadczeń, które pomogłyby mu żyć jako człowiekowi 
wyjętemu spod prawa. To prawda, wybrał izolację tutaj. Ale 
to co innego - klasztorny tryb życia, spokój i porządek 
gwarantował mu ratunek przed nawałnicami Chaosu.  
   Jacobson wstał i ujął ją za ręce. Skóra Julii była 
gładka, wydzielała słodko-gorzki zapach węglowodoru lub 
smarów. Zdecydowanie potrząsnął głową.  
   Lekko wysunęła swoje ręce z jego dłoni. Pilnujący ją 
robot wydał z siebie przywołujący pisk.  
   - Julia Sokolov.  
   Rozdrażniona odwróciła się w jego stronę.  
   - Słucham?  
   - Dyrektor chciałby się z tobą widzieć.  
   Jej odpowiedź brzmiała stanowczo: 
   - Powiedz mu, aby poszukał sobie kogoś innego.  
   Robot przez chwilę przyswajał jej odpowiedź.  
   - Idź za mną, proszę.  
   Maszyna ruszyła wolno ku drzwiom. Julia zignorowała go.  
Robot zatrzymał się, odwrócił i potoczył znowu w jej stronę, 
zatrzymując się tuż przy nogawce jej kombinezonu.  
   - Idź za mną, proszę. - Tym razem jego głos zabrzmiał 
odrobinę ostrzej.  
   Przez chwilę patrzyła wprost w obiektyw jego kamery.  
Następnie, jakby przypadkowym gestem podniosła nogę, 
trafiając maszynę w sam środek korpusu. Robot zatoczył w 
powietrzu łagodny łuk i rozbił się z trzaskiem o framugę 
drzwi. Opadł na podłogę, przekręcił się do tyłu i wirował z 
lekkim chrzęstem aż do całkowitego zatrzymania.  
   Julia stała nieruchomo, wyprostowana jak strzała, z 
rękami wyciągniętymi wzdłuż boków. Spojrzała z uznaniem na 
swoje nogi i zapytała: 
   - Co o tym sądzisz, Alex?  
   Jacobson wyczuł w jej głosie cień dawnej bezbronności. To 
wyzwoliło w nim nagły przypływ dumy ze swojego dzieła.  
   - Wspaniałe - powiedział. - Po prostu niesłychane.  
   Uśmiechnęła się, stojąc jeszcze przez chwilę w świetle 
drzwi i zniknęła.  
  
   - Chcę zobaczyć twoją twarz - powiedział Jacobson.  
   Dyrektor odwrócił się od kamery, splatając ręce na 
plecach.  
   - Co się z nią stało? - zapytał. - Dziwnie wyglądała, gdy 
odchodziła.  
   Wydarzenia ostatnich dni zmieniły go. Mówił z 
roztargnieniem; głowa podrygiwała mu nerwowo.  
   - Teraz to już nie ma znaczenia - stwierdził Jacobson 
beznamiętnym głosem 
   - Powiedz mi!  
   Jacobson wzruszył ramionami.  
   - Wszczepiłem jej mojego wirusa. Byłeś z nią... blisko.  
Powinieneś to zauważyć.  
   Dyrektor słuchał jak sparaliżowany.  
   - Nie masz wielkiego doświadczenia z kobietami, prawda?  
   Dyrektor znowu odzyskał głos: 
   - Zamknij się, Jacobson.  
   - Zastanawiałem się, czemu wybrałeś właśnie ją. Nigdy 
przedtem nie interesowały cię żadne kobiety z laboratorium.  
Sprawiałeś wrażenie człowieka, który się ich boi. Ale Julia 
miała ciało tancerki jak młoda dziewczyna.  
   Dyrektor odszedł od monitora, kierując się w kąt pokoju, 
gdzie nie sięgało oko kamery.  
   - Wracaj tutaj - zawołał Jacobson. - Chcę zobaczyć twoją 
twarz.  
   Z daleka dobiegł go piskliwy głos: 
   - Muszę ci pogratulować, Alex. Twój sukces przeszedł 
najśmielsze oczekiwania. Ten wirus jest... znakomity!  
Technologia jako katalizator dla ewolucji...  
   - Nie zmieniaj tematu, Blankman.  
   Odgłos kroków umilkł.  
   - Potrzebuję twojego wirusa, Alex. Chcę, żebyś mnie nim 
zaraził.  
   - Co?  
   Głos dyrektora dyszał z podniecenia: 
   - Chcę opuścić laboratorium. Muszę ją znaleźć.  
   Jacobson poczuł, że coś ściska go za gardło. Wyobraził 
sobie dyrektora, który jako robot, plastykowo-stalowy 
minotaur, uwolniony ze swojego labiryntu, przemierza wszerz 
i wzdłuż cały świat...  
   - Pokaż mi swoją twarz - powtórzył.  
   Ociągając się, dyrektor podszedł bliżej. Położył ręce na 
hełmie i powoli uniósł go w górę. Pojawił się wąski, blady 
podbródek, bez cienia zarostu. Następnie zapadnięte, 
anemiczne policzki. I w końcu przestraszone, niebieskie 
oczy, z opadającym na nie kosmykiem włosów w kolorze piasku.  
To była twarz dwunastoletniego lub trzynastoletniego 
chłopca.  
   - Nigdy nie... dorosłem - powoli wyjaśniał dyrektor. - 
Może to skutek stresu wywołanego pierwszymi latami Chaosu.  
Może zbyt uboga dieta. Nie wiem.  
   Jacobson kiwał głową, czując jak ogarnia go potworne 
zmęczenie. Hełm był lepszy. Mógł go nienawidzić. Teraz nie 
potrafił odczuwac tego samego w stosunku do twarzy, jaką 
skrywał.  
   - Będziesz musiał przyjść do laboratorium Alice Freeman.  
   Dyrektor nie oponował. 
   - Kiedy?  
   - Spotkajmy się o szóstej.  
   Zostały mu dwie godziny; wystarczająco dużo czasu, aby 
coś wymyślić.  

   Jacobson nie pamiętał nawet, kiedy ostatnio zawędrował 
tak daleko na zewnątrz. Przez otwartą komorę powietrzną i 
długi korytarz widać było szklane drzwi głównego wejścia do 
budynku. Teraz komora nie spełniała już swojego zadania, 
korzystał z niej siłą przyzwyczajenia. Jak okiem sięgnąć, 
nigdzie nie było nikogo z personelu. Po korytarzach włóczyli 
się jacyś obszarpani ludzie z zewnątrz, gapiąc się na 
pootwierane drzwi i białe ściany.  
   Jacobson wyszczotkował rękawy swojego kombinezonu. Cofnął 
się, aby dać przejście staremu człowiekowi w znoszonym 
kombinezonie, który ciągnął coś za sobą, powłócząc nogami.  
Gdy tylko skończyła się twarda waluta, pomocniczy personel 
opuścił budynek, nie akceptując zapłaty w obligacjach 
państwowych. Ale głębiej, w laboratoriach warunki właściwie 
się nie zmieniły. Im większa spadała teraz na niego 
odpowiedzialność, tym bardziej Jacobson doceniał talenty 
organizatorskie dyrektora.  
   Skierował się z powrotem w głąb budynku, idąc tym samym 
korytarzem, który pierwszego dnia przemierzała Julia. Teraz 
ta trasa wydawała mu się mniej surrealistyczna, było tu po 
prostu sterylnie i monotonnie. Dotarł do laboratorium 
Kirkendahla, przechodząc przez dwie nieczynne komory 
powietrzne i jedną, która jeszcze działała. Duch Julii wciąż 
władał tym pomieszczeniem, ukazując się na kilkunastu 
zielonkawych monitorach.  
   Jacobson przemierzał labirynt pustych pracowni i pokojów 
wypoczynkowych, mijał ciemne stacje rozdzielcze i 
pomieszczenia do odkażania. W ostatniej komorze powietrznej 
spotkał kobietę z obsługi technicznej. Skinął jej głową i 
poszedł dalej.  
   Dyrektor stał oparty o ścianę, z głową zwieszoną na 
piersi. Jego ciało miejscami było zupełnie przezroczyste.  
Poprzez skórę na twarzy i na jednej ręce można było zauważyć 
srebrzyste kości i pulsujące naczynia krwionośne. Nawet o 
tym nie wiedząc, stał się fascynujący niczym okaz muzealny.  
   - Powietrze jest bardzo nieświeże - powiedział. Słowa 
wymawiał bardzo wolno, wydając przy tym dźwięczne odgłosy, 
podobne do jakiejś muzyki. - Z trudem można oddychać.  
   - To tylko twoja wyobraźnia - uspokoił go Jacobson. - 
Ilość zanieczyszczeń jest wciąż w normie.  
   Dyrektor zaprzeczył ledwo zauważalnym ruchem głowy. Widać 
było, że każdy gest sprawia mu duży ból.  
   - Jest ich za dużo. Zarodki Chaosu dostają się tu poprzez 
komory powietrzne i rozprzestrzeniają się jak infekcja. To 
doprowadzi do wewnętrznego bałaganu. Nie ma ratunku. 
Zobaczysz.  
   Jacobson smutno pokiwał głową, życząc sobie także, aby 
filtry mogły powstrzymać Chaos.  
   - Co ty mi zrobiłeś, Alex?  
   Pytanie zabrzmiało tak, jakby nagle spłynęło na niego 
objawienie.  
   - Zaszczepiłem cię wcześniejszą wersją wirusa. Polimer, 
który dokonuje syntezy, staje się kruchy i łamliwy jak 
szkło.  
   Oczy dyrektora otworzyły się szeroko. Z wielkim wysiłkiem 
zdołał podnieść do góry rękę i wyciągnąć przed siebie palec 
wskazujący. W kącikach jego nieruchomiejących oczu pojawiły 
się łzy.  
   - Ale dlaczego, Alex? Myślałem, że jesteśmy przyjaciółmi.  
   - Nie mogłem pozwolić, abyś opuścił to miejsce. Abyś 
odnalazł Julię.  
   Wyciagnięta dłoń dyrektora zaczęła się zwijać w pięść. 
Palec wskazujący powoli się zginał i nagle pękł, wydając 
przy tym delikatny trzask. Przez moment zawisł w podmuchu ˙
wentylowanego powietrza, ale zaraz upadł na posadzkę i ˙
roztrzaskał się na drobniutkie kawałeczki, które leżały tam, 
połyskując w fluorescencyjnym świetle odbijającym się od ˙
białych ścian.  ˙

                                     Przełożyła Ewa Gorządek
