Autor: Radosław Kleczyński
Tytul: Świat bez Alicji

Z "NF" 8/95



   - Plosę pana, moze pan mówić do mnie klusynko.
   Złożyłem gazetę. Dziewczynka puściła nogawkę moich spodni 
i stała z zadartą główką. Miała może trzy latka i była 
śliczna. Jej niewiarygodnie wielkie, żywe jak iskry i 
zadziwiająco inteligentne oczy sprawiły, że ledwie 
dostrzegłem, iż była ubrana w biały sweterek i takąż 
spódniczkę. Natychmiast obdarzyła mnie uśmiechem. Moje serce 
stopniało jak wosk, a ponad trzydzieści osób na przystanku 
spojrzało w naszą stronę z niemym zachwytem. Takim uśmiechem 
potrafią obdarzyć jedynie dzieci. Był niewinny, prawdziwie 
szczery i cudownie czysty - stanowił esencję duszy nie 
zatrutej troskami dorosłego życia. Ten uśmiech pochodził ze 
słonecznego świata i było w nim wszystko, do czego tęsknią 
znękane serca: radość i miłość, bezgraniczna wiara w dobro i 
niewyczerpaną cudowność świata, muzyka, śmiech, barwa i 
światło, ciepło i pogoda, i kwiaty, kwiaty, kwiaty... Jeśli 
w jakiejś rozśpiewanej krainie żyją elfy, zostały stworzone, 
by ją odnaleźć i uczynić swoją boginką; by tańczyć wokół 
niej w blasku Wiecznego Dnia.
   - Hej - powiedziałem klękając. - Bardzo miło cię poznać. 
Mam na imię Mark. Czy czegoś potrzebujesz? A może chciałaś o 
coś zapytać? Powiedz, skarbie... - urwałem i rozejrzałem się 
zaniepokojony. - Nie ma tu twojej mamy, prawda? Jesteś sama? 
Może się zgubiłaś?
   - Skalbie tez moze pan mówić - jej uśmiech wręcz 
ogrzewał. - Lubię pana. Niech się pan nie maltwi, mamusia 
zalaz psyjdzie.
   - W takim razie zaczekamy na nią razem, zgoda? - podałem 
dziewczynce dłoń.
   - Tak, plosę pana.
   Przypomniałem sobie coś.
   - Zaraz, poczekaj. - Wsunąłem lewą rękę do kieszeni 
marynarki. - Wczoraj pewna bardzo miła pani w moim biurze 
dała mi to - wyciągnąłem dwa kolorowe cukierki. - Proszę, 
weź dla siebie. Weź oba.
   Mała panienka rezolutnie pokręciła główką.
   - Dziękuję, plosę pana. Ja nie jem cukielków.
   - Nie jesz cukierków? - uniosłem brwi. - Chcesz 
powiedzieć, że nie lubisz słodyczy? Nie smakują ci?
   - Nie wiem, plosę pana. Nigdy ich nie jadłam.
   Nigdy ich nie... Do licha! Przyznaję, że mnie zatkało. Z 
pewnością była nieprzeciętnym dzieckiem, lecz mimo wszystko 
dzieckiem i nie miała powodu, by mówić nieprawdę. W każdym 
razie nie w takiej sprawie. Ale pokażcie mi dziecko, które 
nie przepada za słodyczami... Jakby tego było mało, 
wyjaśniła:
   - Ja nie jem nic, plosę pana.
   - Nie jesz nic? Co przez to rozumiesz?
   - Nie jem tego, co jedzą wszyscy. Nie smakuje mi. Nie 
mogę tego jeść.
   Coś zaświtało mi w głowie.
   - Chyba cię rozumiem, kruszynko - powiedziałem powoli. - 
Są takie choroby, kiedy dzieci i dorośli nie mogą otrzymywać 
zwykłego pożywienia. Jest dla nich szkodliwe. Muszą kupować 
jedzenie w specjalnych sklepach, przeznaczone tylko dla 
nich. Takie, które im nie zaszkodzi. Zapewne twoja mamusia 
kupuje ci jedzenie w takim właśnie sklepie, prawda?
   - Nie, plosę pana - odparła dziewczynka. - Mamusia nie 
kupuje mi jedzenia. Ja nie jem jedzenia.
   Umilkłem. Mówiąc uśmiechała się promiennie; najwyraźniej 
dla niej nie istniał żaden problem. Przemiłe dzieci czasami 
trudno zrozumieć i nie pozostało mi nic innego jak machnąć 
beztrosko ręką.
   - Och, po prostu nie mówmy o tym więcej, dobrze?
   - Tak, plosę pana.
   - Mów mi Mark.
   - Tak, Malk.
   - A ty jak masz na imię?
   - Alicja.
   - Masz piękne imię, Alicjo. Wiesz, w pewnej książce...
   - Malk...
   Spojrzałem na nią z całą powagą.
   - Słucham cię, kruszynko?
   Objęła rączkami moją szyję i przysunęła bliżej 
twarzyczkę.
   - Cy baldzo mnie lubis, Malk?
   Omal nie utonąłem w jej niebieskich oczach.
   - Lubię cię. Lubię cię bardzo.
   - Cy mozes powiedzieć wsystkim, zeby mnie baldzo lubili? 
Tak jak ty?
   Spojrzałem ponad jej jasną grzywką na grupę oczekujących. 
Nie dostrzegłem twarzy - same uśmiechy. Biło od nich ciepło.
   - Myślę Alicjo, że wcale nie muszę im tego mówić - 
odparłem. - Lubią cię wszyscy. Spójrz. Wszyscy.
   - I ja ich lubię - zadzwoniło przy moim uchu.
   - Wiem.

   Po pięciu minutach uwielbiali ją pasażerowie autobusu 
razem z grubym kierowcą, zaintrygowani tłumem na przystanku. 
W środku tłumu dziewczynka błyszczała jak maleńka gwiazdka 
wodziła dookoła roześmianym wzrokiem. Odpowiadały jej takie 
same spojrzenia.
   Gwar miasta ucichł, czas się zatrzymał.
   - Alicjo, chodź do mnie natychmiast!
   Uśmiech dziewczynki zniknął; miałem wrażenie, że ziemia 
usuwa mi się spod nóg. Zrozumieliśmy, że ktoś popełnił 
zbrodnię.
   W tłumie otworzył się korytarz. Na jego końcu stała 
trzydziestoletnia, bardzo przystojna kobieta, marszcząc 
brwi. Lewą ręką przyciskała do piersi papierową torbę z 
zakupami, prawą ujęła się pod bok. Dziewczynka podbiegła do 
niej truchcikiem, opuściwszy główkę na piersi.
   Tłum zaszemrał, ściany korytarza zsunęły się groźnie. 
Zacisnąłem pięści i postąpiłem pół kroku do przodu. Wtedy do 
kobiety dotarło poruszenie tłumu. Wyprostowała się nie 
okazując zaniepokojenia. Na jej twarzy nie było już surowości. 
Moje wzburzenie nagle osłabło, uświadomiłem sobie obecność w 
jej rysach cech zniewalającej urody Alicji.
   - Proszę państwa - jej głos był głęboki, zrównoważony. - 
Jestem matką Alicji. Byłyśmy w sklepie i nie wiem, kiedy się 
oddaliła, inaczej nigdy bym nie pozwoliła, żeby to się 
stało. Nie wiem, jak to powiedzieć... Ona bardzo lubi być... 
lubiana - niespodziewanie w oczach kobiety błysnęła 
bezradność. - Wiem, że to brzmi dziwnie i rozumiem, jak 
państwo czujecie się teraz, ale... - papierowa torba 
szeleściła coraz głośniej w niespokojnej ręce. - Och, sama 
nie wiem, to takie skomplikowane!
   Słuchaliśmy nieporuszeni.
   - Chciałam powiedzieć... Nie chcielibyście przecież, żeby 
się przejadała, prawda? To znaczy... - zagryzła wargi. - 
Nie, nie potrafię tego wyjaśnić, nie mogę. Proszę!
   Szybko odwróciła się i odeszły obie.
   Zostaliśmy sami.
   W świecie bez Alicji.







