     FRANK HERBERT
       
       
       
  HERETYCY DIUNY
  
      Przełożyła Maria Grabska
       
        PROLOG
        W imię naszego zakonu Bene Gesserit i jego nierozerwalnej Wspólnoty, raport niniejszy uznany zostaje za rzetelny i godzien włączenia do Kronik Kapituły.
        Oto ten dobrze znany nagłówek odchodzi do lamusa za sprawą słów i czynów baszara Milesa Tega, ostatniej osoby we wszechświecie, po której mogłybyśmy się spodziewać dokonania podobnego odkrycia.
        Co stało się przyczyną, iż Teg przejrzał? On sam twierdzi, że było to spotkanie z pojmanym żołnierzem Rozproszonych, wziętym do niewoli na Gammu i poddanym surowemu śledztwu. Człowiek ów wzywał Wielkiego Boga Dura [przyp. arch.: Guldur, jeden z przydomków Tyrana], aby napełnił klejnotami kieszenie tych, którzy go schwytali, jeśli zwrócą go Czcigodnym Macierzom.
        Teg, świadom działań Missionaria Protectiva, nie taił, iż wątpi, by taka prośba mogła zostać wysłuchana Sądził przy tym, że żołnierz zacznie teraz wzywać pomsty Dura na swoich wrogów.
        Miast tego, jeniec roześmiał się. Zastanawiał się chwilę, a potem przyznał, iż istotnie, nie słyszał nigdy, by w odpowiedzi na modły zesłano komuś klejnoty.
        "Czy pragniesz, by Bóg odpowiedział ci w ten sposób?" - spytał Teg, badając szczerość wiary jeńca.
        "To byłoby straszne - odparł jeniec. - Zbyt wielu chciałoby, żeby się z nimi dzielić."
        Teg podaje, iż w tej właśnie chwili ujrzał nagle uporządkowany wszechświat jeńca i uświadomił sobie równocześnie, jak całkowicie podległy jest on decyzjom tego żarliwego wyznawcy. Albowiem była to kwestia wiary. Wszechświat był taki, jaki był, bo obserwator pragnął go widzieć właśnie takim.
        "Nagle zrozumiałem, że tak samo jest ze mną i z każdym, kogo dotąd spotkałem" - powiedział nam Teg i dodał, iż pojął zarazem prawdziwą istotę planu, ułożonego przez Matkę Przełożoną Tarazę dla gholi i dla Rakis.
        Objawienie Tega zwróciło jego uwagę ku zapisom faktów historycznych. Zetknął się on z głoszoną przez nas tezą, że egzotyczne idee, sformułowane w pewnych językach, wyrazić można w pełni tylko w tych właśnie językach. Tłumaczenie nigdy nie odda pierwotnych znaczeń. Fakty, mówił Teg, zwykle odwracają uwagę od ukrytych implikacji zapisywanych zdarzeń. Teg zwał to "historią sceniczną".
        Często zwracałyśmy uwagę na fakt, jak łatwo ulegają pokusie wielcy historycy, wspomagając dążenia tych, którzy w rzeczywistości odwracają tylko naszą uwagę. Przypominam, że z tego, a nie innego powodu gniew Tyrana spadł na głowy historyków.
        Łatwość, z jaką dają się uwieść historycy, w części daje się wyjaśnić hipnotycznym zafascynowaniem rodzaju ludzkiego rozlewem krwi. Historycy nie stanowią tu wyjątku. Również ulegają tej pierwotnej podniecie, która tak często ujawnia się w miejscach egzekucji, lub choćby tylko wypadków.
        Dodatkowy bodziec stanowi fakt, iż zaspokajanie tej krwawej pokusy często przynosi władzę i bogactwo. Daje popularność. Natomiast zgłębianie nie wyjaśnionych zdarzeń oraz tajnych machinacji osób pozostających w cieniu nie tylko jest trudniejsze - wyraźnie zagraża karierze, jeśli nie życiu. Takie dzieła rzadko zyskują powszechną aprobatę. Nawet jeśli rzeczywiście się już pojawią, w przedziwny sposób znikają wraz ze swoimi autorami. To po prostu jeden z przejawów tego, co nasz zakon nazywa "permanentnym konfliktem". Stawki w konflikcie nie zmieniają się. To, komu przypadnie bogactwo lub jego ekwiwalent, okazuje się nadal na polu bitwy.
        Teg przypomina nam o tym, o czym już wiemy, choć nie odnosimy tego do siebie. My, Bene Gesserit, jak górnicy drążymy w głębokich chodnikach złożonej ludzkiej natury. Wiemy doskonale, że wygląd, sylwetka, kształt i kolor ciała - żadne z nich nie musi być wyznacznikiem inteligencji czy wartości człowieka.
        Żaden człowiek, żadne społeczeństwo nie stanowi wierzchołka góry. Ewolucja nie pozostawia gatunku u progu zagłady. Na tysiącach planet wprowadziliśmy rytm pór roku. Niemal nigdzie nie pokuszono się o nieustającą wiosnę, a nawet lato. Brak zmian rodzi nudę. A ci, którzy się nudzą, buntują się.
        Czyż Tyran nas nie ostrzegał?
        "Ja jestem antropologią - mówił. - Przyjrzyjcie się mnie, a zrozumiecie, dlaczego nie ma argumentu, który by usprawiedliwiał przekonanie o naturalnej wyższości własnego gatunku. Wyższość może być cechą jednostki. Niektóre społeczeństwa wykazują przewagę nad innymi. Ale wszystko przemija."
        Nie mówcie mi, że to pojmujecie. Jeśli ośmielicie się tak stwierdzić, rzucę wam ostrzeżenie Zensunnitów prosto w twarz!
        "Ze wszystkich stron atakują nas teorie, oparte na idei zrozumienia. Teorie te, bardziej niż jakakolwiek zorganizowana religia, pokładają wiarę w słowach. Rzadko kiedy podważa się tę wiarę. Samo stwierdzenie, że istnieją rzeczy, których nie można opisać, jest wstrząsem dla wszechświata, w którym słowa i systemy ich przekazywania są najpotężniejszymi z bogów."
        Systemy, moje siostry! Oto sedno objawienia Tega. Mimo iż ranga i pozycja w zbiorowości leżą u podstaw ewolucji społeczeństw, słowo "systematyka" nadal przyprawia nas o dreszcz. System, wzorując się na podświadomości swego twórcy, zawsze bierze górę. To naszym własnym systemom zawdzięczamy obecne opłakane położenie. Wciąż jeszcze jednak mamy ów ponadczasowy wybór: upaść albo odnieść zwycięstwo!
        Matka Przełożona Darwi Odrade
        Wystąpienie na Radzie
        Niemal każda dyscyplina jest w gruncie rzeczy dyscypliną tajną. Jej celem nie ma być wyzwalanie, lecz ograniczanie. Nie pytaj: "dlaczego?" Uważaj, jeśli pytasz: "jak?" "Dlaczego" prowadzi nieuchronnie do paradoksu. "Jak" zamyka cię w świecie przyczyn i skutków. Oba zaś są zaprzeczeniem absolutu.
        "Apokryfy Arrakis"
        - Taraza powiedziała ci chyba, że było tu już jedenaście podobnych egzemplarzy? Ten jest dwunasty.
        Stara Wielebna Matka Schwangyu mówiła z wystudiowaną goryczą, spoglądając z wysokości trzeciego piętra na samotne dziecko, które bawiło się na przyległym dziedzińcu. Jaskrawe słońce Gammu odbijało się od białych ścian dziedzińca, zalewając go blaskiem, jak gdyby ktoś skierował reflektor na młodego gholę.
        "Egzemplarzy!" - pomyślała Matka Wielebna Lucilla. Skinęła szybko głową, analizując chłodne i bezosobowe maniery Schwangyu, dobór jej słów. Zużyłyśmy cały zapas; doślijcie więcej!
        Dziecko na trawniku miało około dwunastu standardowych lat, chodź w przypadku gholi, w którym nie obudzono jeszcze pierwotnych wspomnień, wygląd zawsze mógł okazać się mylący. Chłopczyk podniósł głowę i spojrzał na obserwujące go kobiety. Skupione oczy patrzyły otwarcie spod czarnej, kędzierzawej czupryny. Był mocno zbudowany, opalony na brąz, choć gdy się poruszył, rękaw niebieskiego kombinezonu odchylił się i ukazał jasną skórę na ramieniu. Żółte, wczesnowiosenne słońce kładło u stóp dziecka niewielki cień.
        - Te ghole są nie tylko kosztowne; są też dla nas w najwyższym stopniu niebezpieczne - powiedziała Schwangyu.
        Jej głos, bezbarwny i pozbawiony emocji, miał przez to tym większą siłę oddziaływania. Tak właśnie Wielebna Matka-Instruktorka mogłaby przemawiać do nowicjuszki i Lucilla była już pewna, że Schwangyu jest jedną z tych, które otwarcie sprzeciwiały się wykorzystaniu gholi.
        "Będzie się starała cię skaptować" - ostrzegała ją Taraza.
        - Jedenaście porażek to aż nadto - dodała Schwangyu. Lucilla zerknęła na jej pomarszczoną twarz i pomyślała nagle: "Kiedyś i ja będę stara i zasuszona. I być może także będę kimś w Bene Gesserit"
        Schwangyu była niska. Lata służby w zakonie odcisnęły się na jej twarzy siatką zmarszczek. Z zebranych przez Lucillę informacji wynikało, że ta konwencjonalna czarna szata kryła chude ciało, którego nie miało okazji zobaczyć zbyt wiele osób poza przydzielonymi Wielebnej Matce do służby nowicjuszkami i mężczyznami, z którymi ją łączono. Miała szerokie usta; ściągające dolną wargę bruzdy rozbiegały się wachlarzem do sterczącego podbródka. Cechowała ją lakoniczna oschłość, często odbierana jako gniew przez tych, którzy jej nie znali. Komendantka Twierdzy na Gammu była bardziej zamknięta w sobie niż większość Wielebnych Matek.
        Lucilla po raz kolejny pożałowała, że zna tylko drobny fragment planu użycia gholi. Taraza nie starała się ukryć bariery informacyjnej, mówiąc przy tym: "Jeżeli chodzi o bezpieczeństwo gholi, Schwangyu nie można ufać".
        - Podejrzewamy, że Tleilaxanie sami zabili większość z tych jedenastu - rzuciła Schwangyu. - To powinno dać nam coś do zrozumienia.
        Dostosowując się do niej, Lucilla przyjęła niewzruszoną, wyczekującą postawę, mówiącą wyraźnie: zapewne jestem o wiele młodsza od ciebie, Schwangyu, niemniej ja również jestem pełnoprawną Matką Wielebną. Niemal czuła na sobie spojrzenie tamtej.
        Schwangyu znała Lucillę z hologramów, ale teraz widziała, że kobieta ta jest w rzeczywistości jeszcze bardziej niepokojąca. Bez wątpienia znakomicie wyszkolona Imprinterka. Błękitne w błękicie oczy, których nie kryły żadne szkła kontaktowe, robiły piorunujące wrażenie, potęgowane jeszcze przez wydłużony owal twarzy. Odrzucony do tyłu kaptur czarnej aby odsłonił kasztanowe włosy, związane ciasno i spływające kaskadą na plecy. Najbardziej nawet sztywna szata nie zdołałaby zamaskować obfitych piersi Lucilli. Jej linia genetyczna znana była z macierzyńskich skłonności i ona sama dała już zakonowi żeńskiemu troje dzieci, z czego dwoje - z tym samym mężczyzną. Tak... ciemnowłosa uwodzicielka o pełnym biuście i matczynym charakterze.
        - Niewiele mówisz - powiedziała Schwangyu. - Co dowodzi, że Taraza ostrzegała cię przede mną.
        - Czy masz powody, żeby się spodziewać, że skrytobójcy będą usiłowali usunąć tego dwunastego gholę? - spytała Lucilla.
        - Już usiłowali.
        "Dziwne, jak nieodparcie nasuwa się słowo ťherezjaŤ, gdy myśli się o Schwangyu" - przemknęło przez głowę Lucilli. Czy możliwe, by wśród Wielebnych Matek pieniła się herezja? Religijny podtekst tego słowa wydawał się być nie na miejscu w odniesieniu do Bene Gesserit. Jak mogła się pojawić herezja wśród ludzi, którzy szeroko pojętą religię traktowali w sposób całkowicie instrumentalny?
        Lucilla przeniosła swoją uwagę na gholę, który wykorzystał tę chwilę, aby wykonać serię koziołków naokoło dziedzińca. Znalazłszy się na powrót w tym samym miejscu, wstał i zerknął w górę na obie obserwatoria.
        - Prawda, że ślicznie ćwiczy? - wykrzywiła się Schwangyu. Starczy głos nie zdołał całkowicie ukryć nienawiści.
        Lucilla spojrzała na nią. Herezja. "Dysydencja" nie była właściwym określeniem. "Opozycja" też nie obejmowała tego, co wyczuwała w Schwangyu. Było to coś, co mogło strzaskać zakon żeński. Bunt przeciwko Tarazie, przeciwko Wielebnej Matce Przełożonej? To nie do pomyślenia! Godność Matki Przełożonej równa była monarszej. Taraza mogła wysłuchać rad, ale skoro już podjęła decyzję, reszta sióstr zobowiązana jest do posłuszeństwa.
        - Nie czas teraz tworzyć nowe problemy - stwierdziła Schwangyu.
        Jasne było, co ma na myśli. Rozproszeni powracają, zaś zamiary wielu spomiędzy tych, których zwano Utraconymi, bezpośrednio zagrażają zakonowi. Czcigodne Macierze! Podobieństwo do "Wielebnych Matek" było aż nadto wyraźne.
        - Uważasz więc, że powinnyśmy skoncentrować się na kwestii tych "Czcigodnych Macierzy" Rozproszonych?
        - Skoncentrować się? Ha! Nie dorównują nam mocą. Zdradzają kiepskie rozeznanie. I nie posiadły władzy nad melanżem! Tego chcą od nas: wiedzy, jaką daje przyprawa.
        - Być może - zgodziła się Lucilla. Nie miała ochoty ustępować przed tak wątłą argumentacją.
        - Matka Przełożona Taraza musiała postradać zmysły, żeby bawić się teraz z tym gholą.
        Lucilla milczała. Plan związany z gholą z całą pewnością poruszył stare obawy. Możliwość, choćby nie wiem jak mglista, że mogą stworzyć nowego Kwisatz Haderach, napełniała całe rzesze sióstr trwożnym oburzeniem. Igrać z zaklętymi w czerwie szczątkami Tyrana! To było krańcowo niebezpieczne.
        - Nie powinnyśmy zabierać go na Rakis - mruknęła Schwangyu. - Nie należy budzić czerwia, gdy śpi.
        Lucilla jeszcze raz przyjrzała się małemu gholi. Odwrócił się tyłem do obserwujących go Matek Wielebnych, ale coś w jego pozycji zdradzało, że wie, iż jest przedmiotem rozmowy, i czeka na ich reakcje.
        - Z pewnością zdajesz sobie sprawę, że wezwano cię przedwcześnie. Jest jeszcze za młody.
        - Nie słyszałam jeszcze o przeprowadzeniu głębokiego imprintu na kimś tak młodym - przyznała Lucilla, nadając słowom odcień autoironii. Wiedziała, że Schwangyu go dosłyszy - i mylnie zinterpretuje. Główną specjalnością Bene Gesserit była prokreacja i to, co dla niej konieczne. Użyj miłości, lecz uniknij jej. Oto, co teraz myśli Schwangyu. Badaczki Bene Gesserit znały korzenie miłości. Dokonały ich analizy już we wczesnym stadium rozwoju zakonu, ale nigdy nie ośmielały się podsycać uczucia w tych, na których wywierały wpływ. Zasada brzmiała: "toleruj miłość, ale strzeż się jej". Należało wiedzieć, że istnieje, ukryta głęboko w fałdach genetycznego przyodziewku; system bezpieczeństwa, mający zapewnić przedłużenie gatunku. Posługiwały się nią, kiedy to było konieczne. Dla potrzeb zakonu żeńskiego dokonywały imprintów, uwarunkowując wybrane jednostki - czasem na siebie wzajemnie. Takie jednostki związane odtąd były potężnymi, na pozór niedostrzegalnymi więzami. Ktoś inny mógł widzieć te więzy, sterować konsekwencjami, ale wzajemnie uwarunkowana para tańczyła tylko w takt zaczarowanej muzyki.
        - Nie twierdzę, że uwarunkowywanie go jest błędem - Schwangyu źle zrozumiała milczenie Lucilli.
        - Obie wykonujemy rozkazy - stwierdziła sucho Lucilla. Teraz niech Schwangyu odczyta to tak, jak chce.
        - Więc nie masz nic przeciwko temu, żeby przewieźć gholę na Rakis - skonstatowała Schwangyu. - Ciekawa jestem, czy nadal byłabyś taka ślepo posłuszna, gdybyś znała całą tę historię.
        Lucilla głęboko wciągnęła powietrze. Czyżby miano jej teraz objaśnić przeznaczenie gholi Duncana Idaho?
        - Na Rakis jest dziecko, dziewczynka nazwiskiem Sheeana Brugh - powiedziała Schwangyu. - Potrafi rozkazywać wielkim czerwiom.
        Lucilla uczyniła wysiłek, żeby ukryć napięcie. Wielkie czerwie. Nie "Szej-huludy." Nie "Szejtany". Wielkie czerwie. A więc jeździec piasku, przepowiedziany przez Tyrana, pojawił się nareszcie!
        - Nie mówię tego ot tak, żeby mówić - dodała Schwangyu, kiedy Lucilla wciąż nie odzywała się.
        "Na pewno nie - pomyślała Lucilla. -I mówiąc, używasz opisowej etykietki, a nie nazwy niosącej właściwą mistyczną treść. W rzeczywistości myślisz o Tyranie, Leto II, którego nie kończący się sen snuje się kropelkami świadomości w każdym z tych wielkich czerwi. A przynajmniej nauczono nas tak wierzyć."
        - Myślisz, że ten ich ghola uzyska wpływ na dziewczynę, która rozkazuje czerwiom? - Schwangyu wskazała głową dziecko na dziedzińcu.
        - Nie widzę potrzeby, dla której miałabym odpowiadać na to pytanie - odparła Lucilla. "Proszę - pomyślała - zaczynamy się wreszcie odsłaniać."
        - Doprawdy, jesteś ostrożna.
        Lucilla przeciągnęła się, prostując plecy. Ostrożna? Oczywiście! Taraza ostrzegła ją: "W kontaktach ze Schwangyu musisz działać niezwykle ostrożnie, ale szybko. Przedział czasu, w którym możemy odnieść sukces, jest bardzo wąski".
        "Sukces w czym?" - zastanawiała się Lucilla. Zerknęła kątem oka na Schwangyu.
        - Nie rozumiem, w jaki sposób Tleilaxanom udało się zabić tych jedenastu. Jak przedostali się przez linie obronne?
        - Teraz jest z nami baszar. Może on będzie w stanie zapobiec nieszczęściu. - W głosie Schwangyu słychać było wyraźnie, że w to nie wierzy.
        Matka Przełożona Taraza mówiła: ,Jesteś Imprinterką, Lucillo. Kiedy przybędziesz na Gammu, rozpoznasz część wzoru. Ale twoje zadanie nie wymaga, byś znała cały plan".
        - Pomyśl o kosztach! - rzuciła Schwangyu, mierząc wzrokiem gholę, który teraz przykucnął, szarpiąc kępkę trawy.
        Koszty nie miały tu nic do rzeczy. Tego Lucilla była pewna. Otwarte przyznanie się do porażki miałoby o wiele poważniejsze następstwa. Zakon żeński nie mógł ujawnić, że jest omylny. Za to fakt, że tak wcześnie wezwano Imprinterkę, był istotny. Taraza wiedziała, że Imprinterka dostrzeże ukryty wzór.
        - Polityka! - Schwangyu machnęła kościstą ręką w kierunku dziecka, które powróciło do zabawy, biegając i turlając się w trawie.
        "Bez wątpienia właśnie polityka zakonu leży u podstaw herezji Schwangyu" - pomyślała Lucilla. Fakt, że stara Matka Wielebna została skierowana do Twierdzy na Gammu, wskazywał na delikatną naturę sporu. Oponentki Tarazy rzadko trzymały się na uboczu.
        Schwangyu odwróciła się i przyjrzała spod oka Lucilli. Dość już powiedziano. Dość usłyszano i przecedzono przez wyszkoloną świadomość wychowanych przez Bene Gesserit umysłów. Wybór Lucilli przez Kapitułę był starannie przemyślany.
        Lucilla czuła, że stara kobieta uważnie jej się przygląda, ale nie naruszyło to owego mocno wpojonego poczucia celu, na którym w ważkiej chwili mogła polegać każda Matka Wielebna. Proszę bardzo. Możesz sobie nawet oczy wypatrzyć. Lucilla obróciła się na pięcie i ułożyła wargi w spokojny uśmiech, omiatając spojrzeniem przeciwległy dach.
        Ukazał się na nim człowiek w mundurze, uzbrojony w ciężką rusznicę laserową. Zerknął przelotnie na dwie Wielebne Matki i całą uwagę skupił na bawiącym się poniżej dziecku.
        - Kto to? - zainteresowała się Lucilla.
        - Patrin, najbardziej zaufany adiutant baszara. On sam twierdzi, że jest tylko jego ordynansem, ale trzeba by było być ślepym i głupim, żeby w to uwierzyć.
        Lucilla zmierzyła go spojrzeniem. A więc to był Patrin. Taraza mówiła, że pochodzi z Gammu. Sam baszar wybrał go do tego zadania. Jasnowłosy, chudy, o wiele za stary, by być w służbie czynnej, ale kiedy baszar został odwołany z emerytury, nalegał, by Patrin wrócił razem z nim.
        Nie uszło uwagi Schwangyu zaniepokojenie, z jakim Lucilla powiodła wzrokiem od Patrina do gholi. Tak, jeśli do Twierdzy wezwano baszara, to znaczy, że gholi zagraża prawdziwe niebezpieczeństwo.
        - Dlaczego... - zaczęła Lucilla, zaskoczona. - On...
        - To rozkaz Milesa Tega. Każda jego zabawa jest równocześnie treningiem. Mięśnie muszą być gotowe na chwilę, w której przywróci mu się jego prawdziwą jaźń.
        - To, co on robi, nie jest prostym ćwiczeniem. - Mięśnie Lucilli drgnęły bezwiednie na widok doskonale zapamiętanej sekwencji ruchów.
        - Ukrywamy przed nim tylko tajemnice zakonu żeńskiego. Prawie cała reszta wiedzy, którą przechowujemy, może należeć do niego. - Z tonu Schwangyu można się było domyślić, że uważa to za wysoce niewłaściwe.
        - Nikt chyba na serio nie wierzy, że ten ghola może stać się nowym Kwisatz Haderach? - zaprotestowała Lucilla.
        Schwangyu wzruszyła tylko ramionami.
        Lucilla zamyśliła się głęboko. Czy to możliwe, by ghola mógł zostać przekształcony w męską wersję Matki Wielebnej? Czy ten Duncan Idaho mógłby nauczyć się zaglądać we własne wnętrze, w tę najgłębszą otchłań, przed którą drżała każda Matka Wielebna?
        - Cały ten ich projekt - zamruczała zgryźliwie Schwangyu - jest niebezpieczny. Mogą popełnić tę samą pomyłkę... - Urwała.
        "Oni - pomyślała Lucilla. - Ich ghola."
        - Wiele bym dala, by znać stanowiska Ix i Mówiących-do-Ryb w tej sprawie - powiedziała.
        - Mówiace-do-Ryb! - Schwangyu potrząsnęła głową na samą myśl o tym relikcie przeszłości, żeńskiej armii, pozostającej ongiś w wyłącznej dyspozycji Tyrana. - One wierzą w prawdę i sprawiedliwość.
        Lucilla poczuła nagłą suchość w gardle. Schwangyu nie posunęła się do tego, żeby otwarcie przejść do opozycji. A jednak dowodziła tu. Polityczna reguła była bardzo prosta: to właśnie przeciwnicy projektu mieli nad nim czuwać - po to, by go wstrzymać, gdy tylko pojawią się kłopoty. Ale tam, na trawniku, bawił się prawdziwy ghola Duncana Idaho. Potwierdziła to zarówno Prawdomówczyni, jak i porównawcze badania komórek.
        "Masz go nauczyć miłości we wszystkich jej postaciach" - mówiła Taraza.
        - On jest taki młody - powiedziała Lucilla, wpatrując się w gholę.
        - Tak, młody - potwierdziła Schwangyu. - Podejrzewam, że na razie wzbudzisz w nim jedynie odzew dziecka na uczucie matki. Później,.. - Wzruszyła ramionami.
        Lucilla nie przejawiła żadnej emocjonalnej reakcji. Bene Gesserit miała wykonywać rozkazy. "Jestem Imprinterką. Więc..." Dalszy bieg wypadków był określony przez polecenia Tarazy i specjalistyczne szkolenie Imprinterki.
        Odwróciła się do Schwangyu.
        - Jest ktoś, kto wygląda tak jak ja i mówi moim głosem. Pracuję na jej rzecz. Czy mogę zapytać, kim ona jest?
        - Nie.
        Lucilla zamilkła. Nie oczekiwała, że dowie się prawdy. Niejeden raz jednak słyszała, że łudząco przypomina przełożoną Wydziału Bezpieczeństwa, Matkę Wielebną Darwi Odrade. Mówiono o Lucilli: "młoda Odrade". Oczywiście zarówno Lucilla, jak Odrade pochodziły z linii Atrydów, poza tym obie miały silną domieszkę krwi potomków Siony. Mówiące-do-Ryb nie miały monopolu na te geny! Niemniej jednak Inne Wspomnienia Matki Wielebnej, mimo ich linearnego charakteru i ograniczenia do żeńskiej linii, stanowiły istotną przesłankę, pozwalającą jej pojąć ogólny kształt projektu. Lucilla, pomna doznania osobowości Jessiki, zepchniętej w cień przez produkty manipulacji genetycznych zakonu pięć tysięcy lat wcześniej, poczuła teraz płynący z tamtej osobowości lęk. Wzór, który się tu rysował był znajomy. Poczucie, że jest skazana na zagładę, było tak silne, że Lucilla odruchowo zaczęła powtarzać Litanię Przeciwko Strachowi, jeden z pierwszych obrządków, których nauczył ją zakon żeński:
        "Nie wolno się bać. Strach zabija duszę. Strach to mała śmierć a wielkie unicestwienie. Stawię mu czoła. Niechaj przejdzie po mnie i przeze mnie. A kiedy przejdzie, obrócę oko swej jaźni na jego drogę. Którędy przeszedł strach, tam nie ma nic. Jestem tylko ja."
        Spokój powrócił.
        Schwangyu wyczuła, co się działo z Lucilla, i nieco opuściła gardę. Lucilla nie jest idiotką, żadną honorową Matką Wielebną z tytułem bez pokrycia i przygotowaniem ledwie wystarczającym, by mogła funkcjonować bez przysparzania kłopotów zakonowi. Lucilla jest prawdziwą Matką Wielebną i nie sposób ukryć przed nią pewnych reakcji - nawet reakcji innej Matki Wielebnej. Niech wobec tego pozna w pełni sprzeciw, jaki wywołuje ten głupi, ten niebezpieczny projekt!
        - Nie sądzę, by ghola dożył chwili, kiedy ujrzy Rakis - stwierdziła.
        Lucilla puściła to mimo uszu.
        - Opowiedz mi o jego przyjaciołach - poprosiła.
        - On nie ma przyjaciół. Tylko nauczycieli.
        - Kiedy ich poznam?
        Nie spuszczała wzroku z przeciwległego muru, gdzie Patrin oparł się od niechcenia o niską kolumnę, trzymając broń w pogotowiu. Lucilla nagle dokonała wstrząsającego odkrycia, że Patrin ją obserwuje. Był czymś w rodzaju znaku od baszara! Schwangyu widziała to i rozumiała. "Strzeżemy go."
        - Podejrzewam, że to Milesa Tega tak bardzo chcesz poznać - stwierdziła Schwangyu.
        - Między innymi.
        - Nie chcesz najpierw nawiązać kontaktu z ghola?
        - Już nawiązałam z nim kontakt. - Lucilla spojrzała w dół, na dziedziniec, gdzie dziecko stało bez ruchu i patrzyło na nią. - On jest sprytny.
        - Innych znam tylko z raportów, ale mam powody sądzić, że jest najsprytniejszy z całej serii.
        Lucilla stłumiła mimowolny dreszcz, słysząc w głosie Schwangyu protest, gotowy zamienić się w przemoc. Można by pomyśleć, że to dziecko w ogóle nie jest istotą ludzką.
        Chmury przesłoniły słońce, co zdarzało się często o tej porze. Nad murami Twierdzy powiał chłodny wiatr, zawirował wokół dziedzińca. Dziecko odwróciło się i zaczęło ćwiczyć ze zdwojoną szybkością, czerpiąc ciepło z nasilonego ruchu.
        - Dokąd chodzi, kiedy jest sam?
        - Przeważnie do swojego pokoju. Próbował paru niebezpiecznych eskapad, ale myślę, że go zniechęciłyśmy.
        - Musi nas bardzo nienawidzić.
        - Jestem tego pewna.
        - Będę musiała zająć się tym bezpośrednio.
        - Jasne, Imprinterka nie wątpi, że jest w stanie przezwyciężyć nienawiść.
        - Myślałam o błędzie, który popełniła Geasa. - Lucilla posłała Schwangyu znaczące spojrzenie. - Dziwi mnie, że pozwoliłaś jej go popełnić.
        - Nie wtrącam się do zwykłego toku zajęć gholi. Jeśli jakaś nauczycielka zaczyna do niego żywić prawdziwe uczucia, to nie mój problem.
        - Atrakcyjny malec - zauważyła Lucilla.
        Stały jeszcze chwilę, przyglądając się ćwiczeniom gholi. Obu przemknęła przez myśl Geasa, jedna z pierwszych instruktorek oddelegowanych tu do pracy przy projekcie. Stanowisko Schwangyu było jasne: "Geasa to porażka zesłana przez opatrzność". Lucilla pomyślała tylko: "Geasa i Schwangyu utrudniły mi wykonanie zadania". Żadna nie zadała sobie trudu, by stwierdzić, że te myśli potwierdzają tylko ich przekonania.
        Patrząc na chłopca, Lucilla inaczej zaczęła oceniać to, co naprawdę osiągnął Bóg Tyran. Leto II posługiwał się tym typem gholi przez niezliczone pokolenia. Jeden za drugim, przez trzy tysiące pięćset lat. A Bóg Imperator Leto II nie był zwyczajną siłą przyrody. Był największym kataklizmem w dziejach ludzkości. Przetoczył się po wszystkim: po ustrojach społecznych, naturalnych i nienaturalnych animozjach, po najprzeróżniejszych naturalnych systemach rządów, rytuałach - zarówno zakazanych, jak i nakazanych, po religiach wyznawanych i lekceważonych. Miażdżąca siła, z którą przeszedł, odmieniła wszystko, nawet Bene Gesserit.
        Leto II nazywał to "Złotą Drogą", a postać gholi Duncana Idaho zdominowała ten straszny okres. Lucilla studiowała kroniki Bene Gesserit, przypuszczalnie najlepsze we wszechświecie. Do dzisiaj na większości planet starego Imperium młode pary rozlewały wodę na wschód i na zachód, powtarzając lokalną wersję modlitwy: Niech Twe błogosławieństwo spłynie na nas za sprawą tej ofiary, o Boże Nieskończonej Mocy i Nieskończonego Miłosierdzia.
        Swego czasu wymuszanie tego rodzaju hołdów było zadaniem Mówiacych-do-Ryb i zniewolonego kapłaństwa. Ale wkrótce rytuał sam dojrzał, zaczął zataczać coraz szersze kręgi i stał się nakazem wewnętrznym. Nawet najbardziej sceptyczni wierni mawiali: "Cóż, to na pewno nie zaszkodzi". Najzdolniejsze specjalistki w inżynierii religijnej z Missionaria Protectiva patrzyły na to osiągnięcie z trwożną fascynacją. Tyran pozostawił w tyle cały dorobek Bene Gesserit. Tysiąc pięćset lat po jego śmierci zakon żeński nadal biedził się bezskutecznie nad rozgryzieniem istoty tego niesamowitego osiągnięcia.
        - Kto zajmuje się edukacją religijną tego dziecka? - spytała Lucilla.
        - Nikt - odparła Schwangyu. - Bo i po co? Kiedy obudzi się w nim oryginalne wspomnienia, będzie miał swoje własne idee. I może się zdarzyć, że będziemy zmuszone się z nimi uporać.
        Czas przeznaczony na trening najwyraźniej się skończył. Nie patrząc już w górę, chłopczyk opuścił dziedziniec i zniknął za szerokimi drzwiami z lewej strony. Patrin także opuścił posterunek, nie zaszczycając Wielebnych Matek ani jednym spojrzeniem.
        - Nie daj się zwieść ludziom Milesa Tega - ostrzegła Schwangyu. - Mają oczy naokoło głowy. Kobieta, która go urodziła, była jedną z nas. Teg uczy gholę rzeczy, które powinny pozostać tajemnicą!
        Każdy wybuch jest zarazem kompresją czasu. Wszelkie zmiany, które zaobserwować można we wszechświecie, są do pewnego stopnia - i z pewnego punktu widzenia - wybuchowe. W przeciwnym wypadku w ogóle nie zostałyby zauważone. Łagodna, nieustanna zmiana, jeśli dostatecznie zwolnić jej tempo, nie zwraca uwagi obserwatorów, których czas aktywnej obserwacji jest zbyt krótki. Dlatego powiadam wam: widziałem zmiany, których wy nie mieliście szans zauważyć.
        LetoII
        (zapis z Dar-es-Balat)
        Kobieta stojąca w porannym świetle planety-kapitularza przed biurkiem Najwyższej Matki Wielebnej Almy Mavis Tarazy była wysoka i szczupła. Długa aba, spowijająca ją lśniącą czernią od ramion aż po stopy, nie skryła gracji, widocznej w każdym ruchu przybyłej.
        Taraza, rozparta w fotelu, pochyliła się do przodu, przeglądając akta, wyświetlane gęstymi glifami Bene Gesserit nad blatem biurka tak, że tylko ona mogła je widzieć.
        Akta identyfikowały stojącą przed nią kobietę jako Darwi Odrade. Poniżej następowała szczegółowa biografia, którą zresztą Taraza znała na pamięć. Wyświetlacz służył różnym celom. Był pomocniczą bazą danych, wspomagającą pamięć Matki Wielebnej; pozwalał na chwilę zwłoki, gdy sytuacja wymagała namysłu; wreszcie - dostarczał koronnych argumentów, jeżeli rozmowa przebiegała niezgodnie z planem.
        "Odrade dała zakonowi żeńskiemu dziewiętnaścioro dzieci" - przeczytała Taraza. Każde z innym ojcem. Nie było w tym nic niezwykłego. Jednak najbardziej nawet przenikliwy wzrok nie zdołałby stwierdzić, że od tego rodzaju usług przybyło jej ciała. Trójkątna twarz o długim nosie, zwężająca się ku podbródkowi, tchnęła wrodzoną wyniosłością. Pełne usta jednakże obiecywały uniesienia, utrzymywane normalnie pod absolutną kontrolą.
        "Zawsze można polegać na atrydzkich genach" - pomyślała Taraza.
        Za plecami Odrade uniosła się na wietrze firanka i kobieta obejrzała się nieznacznie. Znajdowały się w porannym gabinecie Tarazy, małym i elegancko umeblowanym pomieszczeniu, utrzymanym w różnych odcieniach zieleni. Tylko śnieżnobiała sierść fotela odcinała sylwetkę Tarazy od tła. Łukowate okna pokoju wychodziły na wschód. Za nimi rozciągał się ogród i trawnik, a dalej w tle - pokryte śniegiem góry planety-kapitularza.
        - Cieszę się, że zarówno ty, jak i Lucilla przyjęłyście nominacje - powiedziała Taraza, nie podnosząc wzroku. - To bardzo ułatwia mi zadanie.
        - Żałuję, że nie udało mi się spotkać tej Lucilli. - Odrade mówiła ciepłym kontraltem, spoglądając na czubek pochylonej głowy Tarazy.
        Taraza odchrząknęła.
        - Nie ma potrzeby. Lucilla jest jedną z naszych najzdolniejszych Imprinterek. Oczywiście każda z was otrzymała identyczne liberalne uwarunkowanie, przygotowujące do tej funkcji.
        W obojętnym tonie Tarazy było coś niemal obraźliwego i tylko długoletni nawyk pozwolił Odrade stłumić oburzenie. "Po części to reakcja na słowo ťliberalneŤ" - uświadomiła sobie Odrade. Przodkowie Atrydów, słysząc je, unosili się gniewem. Było tak, jak gdyby nagromadzone wspomnienia żeńskiej linii jej rodu zaczynały kipieć, stykając się z podświadomą butą i ślepym uprzedzeniem, zawartym w tym pojęciu.
        Tylko liberałowie naprawdę myślą. Tylko liberałowie cechują się inteligencją. Tylko liberałowie rozumieją potrzeby istot im podobnych.
        "Ileż występku kryje się za tym słowem! - pomyślała Odrade. -Ileż tajonego ťjaŤ, domagającego się uznania swej wyższości!"
        Odrade wiedziała, że mimo pozornie ubliżającego tonu, Taraza użyła tego terminu tylko w znaczeniu, jakie nadał mu katolicyzm. Zadbano o to, by ogólne wykształcenie Lucilli nie przewyższało poziomem tego, które odebrała Odrade.
        Taraza oparła się, przyjmując wygodniejszą pozycję, ale nadal nie spuszczała wzroku z akt. Światło z okna padało wprost na jej twarz, kładąc cienie pod nosem i podbródkiem. Była drobną kobietą, trochę tylko starszą od Odrade. Zachowała niezgasłą urodę, która kiedyś czyniła z niej jedną z najbardziej cenionych uwodzicielek, gdy w grę wchodzili trudniejsi partnerzy. Miała owalną twarz o lekko zaokrąglonych policzkach. Uwagę obserwatora przyciągały jednak przede wszystkim jej oczy, ich zniewalający błękit w błękicie. Całość robiła wrażenie uprzejmej maski, na której bardzo rzadko ukazywały się prawdziwe uczucia.
        Odrade widywała już Matkę Przełożoną w takiej pozie. O, teraz zacznie mruczeć pod nosem. I rzeczywiście, Taraza zamruczała coś do siebie.
        Matka Przełożona z uwagą śledziła akta personalne, ani na chwilę nie przestając myśleć. Wiele spraw zaprzątało jej uwagę. To napawało Odrade otuchą. Taraza nie wierzyła, że istnieje coś takiego, jak łaskawa siła wyższa, strzegąca rodzaju ludzkiego. Wszechświat Tarazy opierał się na Missionaria Protectiva i wytyczonych przez zakon celach. Cokolwiek służyło tym celom, nawet jeśli były to machinacje dawno zmarłego Tyrana, uznawane było na dobre. Wszystko inne było złe. Obcym intruzom - szczególnie tym potomkiniom Rozproszonych, które nazywały siebie "Czcigodnymi Macierzami" - nie należało ufać. Tylko ludzie Tarazy, nawet te Wielebne Matki, które tworzyły jej opozycję w Radzie, stanowili zaplecze dla Bene Gesserit, tylko oni zasługiwali na zaufanie.
        - Wiesz, że gdy porówna się tysiąclecia poprzedzające Tyrana z tymi, które nastąpiły po jego śmierci, zwraca uwagę spadek liczby poważniejszych konfliktów? - odezwała się Taraza, nadal nie podnosząc wzroku. - Od czasów Tyrana ilość takich konfliktów wynosi mniej niż dwa procent wcześniejszych statystyk.
        - Z tego, co wiemy - skwitowała Odrade. Taraza przelotnie zerknęła w górę.
        - Proszę?
        - Nie mamy możliwości stwierdzić, ile wojen stoczono poza zasięgiem naszego rozpoznania. Masz dane na temat Rozproszonych?
        - Oczywiście, że nie!
        - Chciałaś powiedzieć, że Leto nas utemperował.
        - Skoro chcesz to ująć w ten sposób. - Taraza zaznaczyła coś, co dojrzała na wyświetlaczu.
        - Czy część zasług nie powinna być przypisana naszemu ukochanemu baszarowi Milesowi Tegowi? - spytała Odrade. - Albo jego utalentowanym poprzednikom?
        - To my wybierałyśmy tych ludzi - mruknęła Taraza.
        - Nie widzę celu tej militarnej dyskusji. Co to ma wspólnego z naszym obecnym problemem?
        - Są tacy, którzy myślą, że możemy wrócić do stanu sprzed rządów Tyrana, i to bardzo szybko.
        - Och? - Odrade wydęła usta.
        - Pewne ugrupowania wśród powracających Utraconych sprzedają broń każdemu, kto chce albo może kupić.
        - Konkretnie?
        - Dość wyszukana broń napływa na Gammu i raczej nie ma wątpliwości, że Tleilaxanie gromadzą bardzo niebezpieczny arsenał. -Taraza odchyliła się do tyłu, pocierając okolice krzyża. - Sądzimy, że podejmujemy kluczowe decyzje, i to w oparciu o nasze najszczytniejsze zasady - powiedziała cichym, prawie zamyślonym głosem. Tę pozę Odrade też znała.
        - Czyżby Matka Przełożona wątpiła w słuszność celów Bene Gesserit?
        - Wątpić? O, nie. Ale nie jestem wolna od rozterek. Całe życie poświęcamy tym wysoce wyrafinowanym celom i co w końcu odkrywamy? Odkrywamy, że wiele spraw, w które włożyłyśmy tyle pracy, zawdzięczamy małostkowym decyzjom. Decyzjom, u których podstaw legła chęć osobistej wygody lub korzyści, a które nie mają nic wspólnego z naszymi szczytnymi ideałami. W rzeczywistości zawarto pakt, zaspokajający potrzeby tych, którzy byli władni podejmować decyzje.
        - Słyszałam, jak nazywałaś to koniecznością polityczną - zauważyła Odrade.
        - Jeżeli zinstytucjonalizujemy nasze osądy, będziemy na prostej drodze do unicestwienia zakonu - rzuciła Taraza doskonale opanowanym głosem, wracając do akt personalnych.
        - Nie znajdziesz małostkowych decyzji w moim życiorysie.
        - Szukam źródeł słabostek. Skaz.
        - Tych też nie znajdziesz.
        Taraza ukryła uśmiech. Ta zarozumiała uwaga była częścią doskonale jej znanej gry. Odrade znakomicie udawała zniecierpliwienie, podczas gdy w rzeczywistości pogrążona była w bezczasowym strumieniu cierpliwości.
        Kiedy Taraza nie dała się złapać na przynętę, Odrade ponownie zastygła w oczekiwaniu. Spokojny oddech, umysł w stanie równowagi. Cierpliwość przychodziła sama, bez wysiłku. Zakon żeński dawno temu nauczył ją, w jaki sposób dzielić przeszłość i teraźniejszość na odrębne, równoległe nurty. Nadal obserwując otoczenie, mogła wybierać fragmenty przeszłości i przeżywać je. Przesuwały się po ekranie zasłaniającym teraźniejszość.
        "Pamięć" - pomyślała Odrade. Wybrać i odłożyć rzeczy istotne. Usunąć bariery. Kiedy wszystko inne obmierzło, miała jeszcze swoje pogmatwane dzieciństwo.
        Był taki czas, kiedy Odrade żyła tak samo jak większość dzieci: pod jednym dachem z kobietą i mężczyzną, którzy, jeśli nie byli jej rodzicami, to z pewnością działali in loco parentis. Wszystkie dzieci, które znała, były w takiej samej sytuacji. Miały tatusiów i mamusie. Czasem tylko tatuś pracował poza domem. Czasami tylko mamusia wychodziła do pracy. W przypadku Odrade kobieta była w domu i w godzinach pracy nie pilnowała dziecka żadna wynajęta niańka. Dużo później Odrade dowiedziała się, że jej prawdziwa matka zapłaciła dużą sumę pieniędzy, żeby w ten sposób, na oczach wszystkich, ukryć dziewczynkę.
        "Ukryta cię u nas, ponieważ cię kocha - tłumaczyła kobieta, kiedy Odrade była już na tyle duża, żeby zrozumieć. - Dlatego nigdy nie wolno ci zdradzić, że nie jesteśmy twoim prawdziwym rodzicami."
        Miłość nie miała tu nic do rzeczy. To Odrade pojęła już później. Wielebne Matki nie kierowały się takimi przyziemnymi pobudkami. A matka Odrade była siostrą Bene Gesserit
        Wyjawiono jej to wszystko, tak jak przewidywał plan. Nazwisko: Odrade. Dotychczas mówiono do niej: Darwi; to znaczy tak nazywał ją ktoś, kto się na nią gniewał albo nie znał jej bliżej. Jej mali przyjaciele naturalnie skrócili to imię na Dara.
        Jednakże nie wszystko poszło zgodnie z planem. Odrade przypominała sobie wąskie łóżeczko stojące w pokoju, którego błękitne ściany ożywiały obrazki. Były na nich zwierzątka albo fantastyczne krajobrazy. W oknie kołysały się białe firanki, trącane łagodnym wiatrem, który wiał tu wiosną i latem. Odrade pamiętała siebie, jak skacze na łóżku. Wspaniała, radosna zabawa: w górę, w dół, w górę, w dół. Tyle śmiechu! W pół skoku chwytają ją czyjeś ramiona i tulą mocno. Ramiona należą do mężczyzny: ma okrągłą twarz i mały wąsik, który łaskocze ją w policzek, aż zaczyna chichotać. Kiedy tak skacze, łóżko uderza o ścianę i zostawia na niej ślady.
        Odrade powoli przewija to wspomnienie, wzdragając się je wrzucić do studni racjonalnego myślenia. Ślady na ścianie. Ślady śmiechu, radości, takie małe, a jak wiele znaczyły!
        Zastanawiające, że ostatnio coraz częściej myśli o "tatusiu". Nie wszystkie wspomnienia były radosne. Zdarzały się dni, kiedy tato był ni to smutny, ni zły. Ostrzegał mamę przed "zbytnim angażowaniem się". Na jego twarzy odbijały się liczne rozterki. Krzyczał głośno, kiedy był zły. Mama poruszała się wtedy na palcach i miała zmartwione oczy. Odrade wyczuwała zmartwienie i strach i bała się mężczyzny. Ale kobieta wiedziała najlepiej, jak sobie z nim poradzić. Całowała go w szyję, głaskała go po policzku i szeptała mu coś do ucha.
        Te pierwotne, "naturalne" uczucia kosztowały Cenzorkę Bene Gesserit wiele pracy, nim wreszcie wyegzorcyzmowano je z Odrade. Ale do tej pory pozostał szczątkowy osad, którego należałoby się pozbyć. Odrade wiedziała, że przeszłość wciąż jeszcze nie minęła.
        Przyglądając się Tarazie, z uwagą studiującej zapis biograficzny,
        Odrade zastanawiała się, czy to jest ta skaza, o którą chodziło Przełożonej.
        "Przecież teraz wiedzą już na pewno, że w pełni kontroluję emocje tego wczesnego okresu" - pomyślała.
        To wszystko działo się tak dawno temu! A jednak sama przed sobą musiała przyznać, że wspomnienia mężczyzny i kobiety tkwiły wewnątrz niej tak mocno, że nigdy nie zdołała ich całkowicie wygnać. Zwłaszcza mamy.
        Ta, która ją urodziła, Wielebna Matka, znalazłszy się w sytuacji bez wyjścia, umieściła ją w tym azylu na Gammu z powodów, które teraz Odrade całkiem dobrze rozumiała. Było to konieczne, by obie mogły przeżyć. Kłopotów przysporzył dopiero fakt, że przybrana matka Odrade dała jej to, co większość matek daje swoim dzieciom, to, do czego zakon żeński odnosił się z ogromną nieufnością - miłość.
        Kiedy pojawiły się Wielebne Matki, przybrana matka nie walczyła, by zatrzymać "swoje" dziecko. Przybyłe miały ze sobą cały oddział urzędników obojga płci. Potem przez długi czas Odrade starała się zrozumieć znaczenie tej rozdzierającej chwili. Kobieta wiedziała, że dzień rozstania musi nadejść. Była to tylko kwestia czasu. A jednak, kiedy dni rozciągnęły się w lata - prawie sześć standardowych lat - odważyła się mieć nadzieję.
        Odrade słyszała prowadzone szeptem rozmowy.
        "Może zagubiły gdzieś akta... Może gdybyśmy się przeprowadzili i zmienili nazwisko..."
        Potem przybyły Wielebne Matki wraz ze swą gburowatą świtą. Odczekały po prostu, aż zagrożenie minęło, aż mogły być pewne, że nie ma już nikogo, kto wiedziałby, że dziecko jest starannie zaplanowaną latoroślą Atrydów.
        Odrade widziała, jak wręczają przybranej matce dużą sumę pieniędzy. Kobieta rzuciła pieniądze na podłogę. Ale nikt nie zaprotestował głośno. Dorośli, biorący udział w tej scenie, wiedzieli, kto ma za sobą siłę.
        Przywołując teraz tamte głębokie emocje, Odrade wciąż widziała kobietę, która siada na prostym krześle przy oknie wychodzącym na ulicę, obejmuje się ramionami i kołysze - do tyłu i do przodu, do tyłu i do przodu. Bez jednego słowa.
        Wielebne Matki użyły wszystkich swoich sztuczek - Głosu, dymu oszołamiających ziół, samej swojej przytłaczającej obecności, aby zwabić Odrade do czekającego pojazdu.
        "Tylko na parę dni. Przysłała nas twoja prawdziwa matka."
        Odrade wyczuła kłamstwo, ale ciekawość przemogła. Moja prawdziwa matka!
        Ostatnie spojrzenie na kobietę, która była jedyną matką, jaką znała: sylwetka przy oknie, kołysząca się w tył i w przód, cierpienie na twarzy, ramiona oplecione wokół ciała.
        Później, kiedy Odrade zaczęła mówić o odwiezieniu jej z powrotem, to ostatnie wspomnienie posłużyło za pomoc naukową do ważnego wykładu:
        "Miłość pociąga za sobą cierpienie. Miłość to bardzo pierwotna siła, która w swoim czasie służyła swemu celowi, ale dziś nie jest już konieczna dla zachowania gatunku. Pamiętaj o błędzie, który popełniła ta kobieta, o jej bólu."
        Jeszcze grubo po ukończeniu dziesiątego roku życia Odrade starała się przystosować, śniąc na jawie. Naprawdę wróci, kiedy będzie już w pełni wykształconą Wielebną Matką. Wróci i znajdzie tę kochającą kobietę, odszuka ją, chociaż jedynymi jej imionami były "mama" i "Sibia". Odrade przypominała sobie śmiech dorosłych przyjaciół, którzy nazywali mamę "Sibią".
        Mama Sibia.
        Jednakże siostry odkryły zarówno jej sny na jawie, jak i ich źródło. Na ten temat także odbył się wykład.
        "Sny na jawie to pierwszy symptom tego, co nazywamy równoległym przepływem. Jest to ważne narzędzie racjonalnego myślenia. Za jego pomocą możesz oczyścić umysł, by działał lepiej."
        Równoległy przepływ.
        Odrade przyjrzała się Tarazie siedzącej przy biurku. Z przebytym w dzieciństwie urazem trzeba uważać przy tworzeniu zrekonstruowanych pól pamięciowych. Wszystko to działo się dawno temu, na Gammu, planecie, którą ludzie z Danu - ongiś Kaladanu - odbudowali po czasach Głodu i Rozproszenia. Odrade kurczowo uchwyciła się racjonalizmu, opierając się na Innych Wspomnieniach, które zalały jej świadomość podczas przyprawowego transu, kiedy to rzeczywiście stała się prawdziwą Matką Wielebną.
        Równoległy przepływ... Filtr świadomości... Inne Wspomnienia...
        W jakże potężne narzędzia wyposażył ją zakon żeński! Jakże niebezpieczne. Wszystkie te inne istnienia znajdowały się tuż obok, za kurtyną świadomości, jako narzędzia przeżycia, a nie środki zaspokojenia próżnej ciekawości.
        Taraza oderwała wzrok od przesuwających się przed nią materiałów.
        - Za często grzebiesz się w Innych Wspomnieniach. To pochłania energię, której nie powinnaś trwonić. - Błękitne w błękicie oczy Matki Przełożonej zdały się przewiercać Odrade na wylot. - Posuwasz się do granic fizycznej wytrzymałości. To może spowodować twoją przedwczesną śmierć.
        - Uważam z przyprawą, Matko.
        - I powinnaś! Ciało może wytrzymać tylko określoną dawkę melanżu. I zagłębiania się we własnej przeszłości też!
        - Znalazłaś moją skazę? - spytała Odrade.
        - Gammu!
        W tym jednym słowie zawarty był cały akt oskarżenia.
        Odrade wiedziała. Tamte lata stracone na Gammu, uraz, którego nie dało się zatrzeć. Były usterką, którą należało odsłonić i oswoić, aż stałaby się możliwa do przyjęcia.
        - Mam być posłana na Rakis - powiedziała.
        - I przypomnij sobie regułę umiarkowania. Pamiętaj, kim jesteś! - Taraza znów pochyliła się nad aktami.
        "Jestem Odrade" - pomyślała Odrade.
        W szkołach Bene Gesserit imiona zdawały się umykać w niepamięć, zwracano się zaś do siebie po nazwisku. Nawet przyjaciółki i znajome szybko zaczynały używać nazwiska z listy. Uczyły się, że dzieląc między sobą sekret imienia, dają się wciągnąć w pierwotne sidła uczucia.
        Taraza, trzy klasy wyżej od Odrade, została wyznaczona do "zaopiekowania się" młodszą dziewczyną. Związek ten został starannie dobrany przez uważne nauczycielki.
        "Opiekowanie się" oznaczało przede wszystkim sporą dozę dominacji, ale zawierało też wiele istotnych elementów, przyswajanych lepiej, gdy były przekazywane przez kogoś, kto był z uczennicą na koleżeńskiej stopie. Taraza, mając dostęp do akt swojej podopiecznej, zaczęła nazywać ją Dara. Odrade w rewanżu ochrzciła ją Tarą. Te dwa przydomki zaczęły być wymieniane jednym tchem - Dara i Tara. Nawet kiedy dotarło to do uszu Wielebnych Matek i dziewczęta otrzymały surową burę, nadal "niechcący" używały tych imion choćby dla zabawy.
        - Dara i Tara - powiedziała Odrade, spoglądając w dół na Tarazę. Uśmiech zadrgał w kącikach ust Przełożonej.
        - Czy w moich aktach jest coś, czego nie czytałaś co najmniej kilka razy? - spytała Odrade.
        Taraza usiadła prosto i odczekała, aż fotel dostosuje się do zmienionej pozycji. Położyła splecione ręce na stole i podniosła wzrok na młodszą kobietę.
        "Tak naprawdę wcale nie jest dużo młodsza" - pomyślała.
        Od czasów szkolnych uważała, że Odrade należy do młodszej grupy wiekowej, której żaden upływ lat nie mógł do niej przybliżyć.
        - Z początku bądź bardzo ostrożna, Daro - powiedziała.
        - Początek dawno już minął.
        - Ale twój udział w przedsięwzięciu dopiero się zaczyna. Zresztą wdajemy się w coś, na co się dotąd nie poważyłyśmy.
        - Czy dowiem się teraz, na czym polega związany z gholą plan?
        - Nie.
        I to było wszystko. Jakakolwiek dyskusja, wszelkie argumenty na temat potrzeby doinformowania - zmiecione jednym słowem. Ale Odrade rozumiała. Struktura organizacyjna ustanowiona przez pierwszą Kapitułę Bene Gesserit bardzo niewiele zmieniła się w ciągu stuleci. Poszczególne gałęzie zakonu żeńskiego pocięte były nieprzekraczalnymi pionowymi i poziomymi barierami, podzielone na odrębne grupy, które łączyła tylko osoba głównodowodzącej. Obowiązki (czytaj: wyznaczone role) spełniane były w ramach oddzielnych komórek. Wykonawczynie, wchodzące w obręb jednej komórki, nie znały swoich odpowiedniczek w innych, równoległych komórkach.
        "Ale wiem, że Wielebna Matka Lucilla pracuje w równoległej komórce - pomyślała Odrade. - To logiczne."
        Uznawała taką konieczność. Schemat był starożytny, skopiowano go z tajnych środowisk rewolucyjnych. Bene Gesserit zawsze widziały w sobie wieczne rewolucjonistki. Ich rewolucja ostygła tylko w czasach Tyrana, Leto II.
        "Ostygła, ale nie wygasła i nie zmieniła kierunku" - upomniała samą siebie Odrade.
        - Powiedz mi - zażądała Taraza - czy w tym, co masz zrobić, wyczuwasz bezpośrednie zagrożenie dla zakonu?
        Było to jedno z tych szczególnych pytań Tarazy, na które Odrade nauczyła się odpowiadać bez zastanowienia, kierując się wyłącznie instynktem, dopiero potem przybierającym kształt słów.
        - Jeśli zaniechamy działania, będzie gorzej - powiedziała szybko.
        - Uznałyśmy, że będzie to niebezpieczne - Taraza mówiła suchym, obojętnym tonem. Nie lubiła przywoływać tych zdolności Odrade. Młodsza koleżanka miała proroczy dar wykrywania zagrożeń dla zakonu żeńskiego. Oczywiście wypływało to z owej dzikiej domieszki w jej linii genetycznej - Atrydów, z tym ich niebezpiecznym talentem. Na kartotece rozrodczej Odrade zaznaczono: Badać dokładnie każdego potomka. Dwoje dzieci już po cichu usunięto.
        "Nie powinnam była teraz budzić zdolności Odrade, nawet na jedną chwilę" - pomyślała Taraza. Ale czasem pokusa była zbyt wielka. Wyłączyła projektor.
        - Kiedy już tam będziesz - powiedziała, patrząc na pusty blat stołu - nie wolno ci zajść w ciążę bez naszego zezwolenia, nawet jeżeli trafisz na doskonałego partnera.
        - Błąd, który popełniła moja naturalna matka.
        - Błędem, który popełniła twoja naturalna matka, było to, że dała się rozpoznać podczas aktu płodzenia!
        Odrade już to słyszała. Ten dziki talent Atrydów, który wymagał najściślejszej kontroli planistek. Wiedziała o nieujarzmionych zdolnościach, sile genetycznej, która stworzyła Kwisatz Haderach - i Tyrana. O co teraz chodziło autorkom planu eugenicznego zakonu? Czyżby ich stanowisko miało być wyłącznie negatywne? Żadnych ryzykownych narodzin! Ani jednego ze swych dzieci nie zobaczyła po urodzeniu, co w zakonie nie było takim znowu kuriozum. I nigdy nie udostępniono jej danych z jej własnej kartoteki genetycznej. Tu także obowiązywał ścisły podział kompetencji.
        "I te bariery, które nakładały na moje Inne Wspomnienia!"
        Odnalazła puste miejsca w swojej pamięci i otwarła je. Zapewne tylko Taraza i może dwie doradczynie (najprawdopodobniej Bellonda i jeszcze jakaś starsza Wielebna Matka) miały dostęp do tych informacji hodowlanych.
        Czyżby Taraza i tamte rzeczywiście przysięgły raczej zginąć niż ujawnić zastrzeżone dane komuś z zewnątrz? W końcu istniał ściśle określony rytuał na wypadek, gdyby najważniejsza Wielebna Matka zginęła z dala od swoich sióstr, nie mając możliwości przekazania im zawartych w niej istnień. W czasie rządów Tyrana wiele razy odtwarzano ten rytuał. Straszny okres! Wiedzieć, że zakonspirowane komórki zakonu żeńskiego dla niego są przezroczyste! Potwór! Siostry nie łudziły się. Od całkowitego zniszczenia Bene Gesserit powstrzymała Leto tylko jakaś głęboko zakorzeniona lojalność wobec jego babki, lady Jessiki.
        - Jessiko, jesteś tam?
        Odrade poczuła drgnienie głęboko wewnątrz siebie. Błąd jednej jedynej Wielebnej Matki: "Nie ustrzegła się od miłości!" Taki drobiazg, a jak ogromne konsekwencje. Trzy tysiące pięćset lat tyranii!
        Złota Droga. Nieskończona? A co z utraconymi kwadrylionami, porwanymi przez falę Rozproszenia? Co z zagrożeniem, które stwarzali teraz, wracając?
        - Rozproszeni są już niedaleko... Czekają tylko, by uderzyć. - Taraza nierzadko robiła wrażenie, jak gdyby czytała w myślach Odrade.
        Odrade znała argumenty. Zagrożenie swoją drogą, ale z drugiej strony coś magnetycznie pociągającego. Tyle wspaniałych niewiadomych. Zakon żeński, którego możliwości w ciągu tysiącleci wzniosły się dzięki melanżowi na szczyty - i jakież pole manewru w tych nietkniętych zasobach rasy ludzkiej! Pomyślcie o niezliczonych genotypach, które tam czekają! Pomyślcie o potencjalnych talentach, unoszących się we wszechświatach, gdzie mogą zniknąć na zawsze!
        - To niewiedza wywołuje największe przerażenie - powiedziała Odrade.
        - I największe ambicje - dodała Taraza.
        - A więc mam jechać na Rakis?
        - W swoim czasie. Uważam, że jesteś odpowiednia do tego zadania.
        - Inaczej nie przydzieliłabyś mi go.
        Ta wymiana zdań przypominała ich czasy szkolne. Taraza zdała sobie sprawę, że nieświadomie dala się w nią wciągnąć. Zbyt wiele wspomnień łączyło je obie: Darę i Tarę. Trzeba być ostrożniejszą!
        - Pamiętaj, komu winna jesteś lojalność - powiedziała.
        Istnienie pozaprzestrzennych statków stwarza możliwość niszczenia całych planet bez niebezpieczeństwa odwetu. Można skierować przeciwko planecie duży obiekt, na przykład asteroid. Można też antagonizować ludzi, stosując dywersję seksualną, a potem dać im do ręki broń, by sami się wyniszczyli. Wydaje się, że Czcigodne Macierze wolą tę drugą metodę.
        "Analiza Bene Gesserit"
        Duncan Idaho bacznie obserwował przyglądające mu się z góry osoby, nawet kiedy wydawało im się, że na nie nie patrzy. Oczywiście był tam Patrin, ale Patrin się nie liczył. To stojące naprzeciw Patrina Wielebne Matki zasługiwały na uwagę. "Ta jest nowa" - pomyślał, ujrzawszy Lucillę. Ta myśl napełniła go podnieceniem, które wyładowywał, ćwicząc ze zdwojoną energią.
        Przećwiczył pierwsze trzy sekwencje treningu autorstwa Milesa Tega, mgliście świadomy, że Patrin zda raport o jego wynikach. Duncan lubił zarówno Tega, jak i starego Patrina, i czuł, że to uczucie jest odwzajemniane. Ale ta nowa Wielebna Matka... jej obecność zapowiadała ciekawą odmianę. Przede wszystkim była młodsza niż inne. Poza tym nie starała się ukryć oczu, które od razu identyfikowały ją jako Bene Gesserit. Podczas pierwszego spotkania ze Schwangyu spoglądał w oczy przysłonięte szkłami kontaktowymi, udającymi normalne tęczówki i nieznacznie przekrwione białka. Słyszał, jak jedna z nowicjuszek mówiła, że szkła Schwangyu korygowały też "...astygmatyzm, który uznano za dopuszczalną cenę za inne cechy genetyczne, przekazywane przez nią potomstwu".
        W owym czasie ta uwaga była niemal całkowicie niezrozumiała dla Duncana, ale w bibliotece Twierdzy znalazł objaśnienia, skąpe i bezlitośnie ocenzurowane. Sama Schwangyu ucinała wszelkie rozmowy na ten temat, ale z późniejszego zachowania swoich nauczycielek wyczytał, że była rozzłoszczona. W sposób dla siebie typowy wyładowywała złość na innych.
        Podejrzewał, że najbardziej zaniepokoiły ją natrętne pytania, czy jest jego matką.
        Duncan od dawna już wiedział, że jest czymś szczególnym. W obrębie Twierdzy Bene Gesserit znajdowały się miejsca, do których nie wolno mu było zaglądać. Oczywiście istniały sposoby, żeby ominąć takie zakazy, i często przez grube kraty albo otwarte okna patrzył na uzbrojonych strażników. Za murami ciągnęły się rozległe, puste tereny, które można było wziąć w krzyżowy ogień ze strategicznie rozmieszczonych bunkrów. Sam Miles Teg uczył go o znaczeniu tak zbudowanych fortyfikacji.
        Gammu - tak nazywała się planeta. Kiedyś znana była jako Giedi Prime, ale zmienił to ktoś, kto nazywał się Gurney Halleck. Duncan uważał, że starożytna historia jest nudna. W glebie planety pozostał nikły, gorzki zapach ropy z czasów poprzedzających przybycie Danów. Zmienić to miały - mówiły mu nauczycielki - w ciągu tysięcy lat specjalne uprawy. Można je było dostrzec z murów Twierdzy, otoczonej lasami, głównie iglastymi.
        Duncan wykonał serię przewrotów, nadal skrycie obserwując Wielebne Matki. Rozluźnił napięte mięśnie, tak jak nauczył go Teg.
        Teg wykładał także obronę planetarną. Gammu otoczona była pierścieniem orbitujących stacji, których załogi rekrutowały się z mieszkańców planety. Ich rodziny, tu w dole, stanowiły gwarancję lojalności i czujności tych kosmicznych strażników. Wśród statków w kosmosie poruszały się też niewykrywalne statki pozaprzestrzenne, obsadzone przez ludzi baszara i siostry Bene Gesserit.
        "Nie przyjąłbym tego zadania, gdyby równocześnie nie powierzono mi dowództwa nad wszystkimi liniami obrony" - wyjaśnił mu Teg. Duncan zdawał sobie sprawę, że to on jest "tym zadaniem". Twierdza ma chronić właśnie jego. A stacje orbitalne i pozaprzestrzenne statki Tega bronią Twierdzy.
        Wszystko to było częścią wojskowej edukacji, której elementy wydawały się Duncanowi znajome. Ucząc się, jak ochronić pozornie bezbronną planetę przed atakiem z kosmosu, wiedział, kiedy linie obronne rozmieszczone są właściwie. Całość była szalenie skomplikowana, ale jej elementy rozpoznawał i rozumiał. Na przykład stałą kontrolą otoczono atmosferę Gammu. Co jakiś czas badano krew mieszkańców. Wynajęci przez Bene Gesserit lekarze Akademii Suk kręcili się wszędzie.
        "Choroby to też broń - mówił Teg - Nasza obrona przed chorobami musi być niezawodna."
        Teg często krytykował bierną koncepcję obrony. Nazywał ją "produktem mentalności oblężonych".
        "Od dawna wiadomo, że taka postawa niebezpiecznie osłabia" - mówił.
        Duncan uważnie słuchał militarnych wykładów Tega. I Patrin, i zapiski, na które natknął się w bibliotece, potwierdzały, że Miles Teg był ongiś słynnym dowódcą wojskowym w służbie Bene Gesserit. W opowieściach Patrina Teg zawsze jawił się jako bohater.
        "Kluczem do zwycięstwa jest możliwość przemieszczenia się. Jeżeli dasz się zamknąć w Twierdzy, nawet jeśliby nią była cała planeta, stajesz się bezbronny."
        Teg nie miał wysokiego mniemania o Gammu.
        "Wiesz już, że ta ziemia nazywała się kiedyś Giedi Prime. Harkonnenowie, którzy nią władali, nauczyli nas paru rzeczy. Dzięki nim wiemy dziś, jaką bestią stać się może istota ludzka."
        Duncan zauważył, że dwie Matki Wielebne najwyraźniej rozmawiają o nim.
        "Ciekawe, czy jestem także zadaniem tej nowej" - pomyślał.
        Duncan nie znosił pozostawać pod nadzorem i miał nadzieję, że ta nowa zostawi mu choć trochę czasu dla siebie. Nie wyglądała na wredną. Nie tak jak Schwangyu.
        Jego ciało poruszało się w takt sekretnej litanii:
        Przeklęta Schwangyu! Przeklęta Schwangyu!
        Nienawidził jej od czterech lat. Podejrzewał, że nawet o tym nie wiedziała. Pewnie zapomniała już o incydencie, który rozpalił jego nienawiść.
        Miał wtedy niecałe dziewięć lat. Udało mu się prześliznąć przez wewnętrzne posterunki i dostać do tunelu, który prowadził do jednego z bunkrów. W tunelu pachniało pleśnią. Panował półmrok i było wilgotno. Z zaciekawieniem wyglądał ze strzelnicy, kiedy schwytano go i odstawiono z powrotem do Twierdzy.
        Ta eskapada pociągnęła za sobą surowe kazanie Schwangyu, dalekiej i przerażającej osoby, której rozkazy musiały być wykonywane. Wciąż tak o niej myślał, chociaż wiedział już o rozkazującym Głosie Bene Gesserit, tym odcieniu głosu, który pętał wolę niewyszkolonego słuchacza
        "Trzeba jej słuchać."
        "Z twojego powodu - powiedziała wtedy Schwangyu - cały oddział straży zostanie surowo ukarany."
        To była najstraszniejsza część kazania. Duncan lubił niektórych strażników - czasem dawali się wciągnąć w prawdziwą zabawę, ze śmiechem i chodzeniem na czworakach. Przez swój wybryk, przez to, że zakradł się do bunkra, skrzywdził przyjaciół.
        Duncan wiedział, co znaczy zostać ukaranym.
        Przeklęta Schwangyu! Przeklęta Schwangyu!
        Po reprymendzie Duncan pobiegł do swojej głównej instruktorki, Tamalany, jednej z tych pomarszczonych staruch, chłodnych i pełnych rezerwy. Jej wąską, pergaminową twarz okalały śnieżnobiałe włosy. Zażądał, żeby zdradziła mu rodzaj kary, którą mieli ponieść strażnicy. Tamalana zamyśliła się niespodziewanie.
        "Kara? No cóż..." - Jej głos chrzęścił jak piasek osypujący się po pniu drzewa.
        Znajdowali się w małej salce wykładowej na zapleczu dużej sali. Tamalana udawała się tam każdego wieczoru, żeby przygotować się do lekcji, które miała prowadzić następnego dnia. Pokój pełen był czytników w kształcie balonów i szpul oraz innych wyrafinowanych środków przechowywania i dostarczania danych. Duncan wolał go od biblioteki, ale nigdy nie pozwalano mu wchodzić tu samemu. Był to jasny pokój, oświetlony mnóstwem dryfowych kul świętojańskich. Kiedy wtargnął, Tamalana odwróciła się od stołu, przy którym przygotowywała wykład.
        "Kary główne zawsze mają w sobie coś z uczty ofiarnej - powiedziała. - Strażnikom, oczywiście, zostanie wymierzona kara główna."
        "Uczty?" - Duncan był zdumiony.
        Tamalana okręciła się na obrotowym krześle i spojrzała mu prosto w oczy. Jej stalowe zęby połyskiwały w jaskrawym świetle.
        "Historia rzadko obeszła się dobrze z tymi, którzy zasługiwali na karę" - oznajmiła.
        Duncan skrzywił się na słowo "historia". Było to jedno z ulubionych słów - znaków nauczycielki. Miała zamiar poprowadzić lekcję, kolejną nudną lekcję. Ale Tamalana jeszcze nie skończyła.
        "Kara zawsze kończy się deserem" - powiedziała, splatając dłonie na kolanach.
        Duncan zmarszczył brwi. Deser? To była część uczty. Ale jak uczta mogła być równocześnie karą?
        "To nie prawdziwa uczta, tylko idea uczty. - Szponiasta dłoń Tamalany zakreśliła kółko w powietrzu. - Przychodzi pora na deser, czasem całkiem nieoczekiwany. Penitent myśli: ťAch, wreszcie mi przebaczono!Ť Rozumiesz?"
        Duncan pokręcił głową. Nie, nie rozumiał.
        "Chodzi o słodycz tej chwili - wyjaśniła. - Masz już za sobą każde bolesne danie tej uczty. W końcu podają coś, o czym myślisz, że będzie ci smakować. Niestety! Kiedy to kosztujesz, wtedy przychodzi najboleśniejszy moment - uświadomienie sobie, zrozumienie, że to wcale nie jest finałowa przyjemność. I nie jest. To jest największe cierpienie kary głównej. To zawiera się w nauce Bene Gesserit."
        "Ale co ona zrobi tym strażnikom?" - wyrzucił z siebie Duncan.
        "Nie potrafię określić, jakie będą konkretne elementy każdej jednostkowej kary. Nie muszę ich znać. Mogę ci tylko powiedzieć, że dla każdego z nich kara będzie inna."
        Nic więcej nie dało się wyciągnąć z Tamalany. Wróciła do układania lekcji.
        "Jutro - zapowiedziała - dalej będziemy się uczyć identyfikacji źródeł różnych akcentów mówionego języka Galach."
        Nikt inny - nawet Teg ani Patrin - nie chciał odpowiadać na jego pytania o karę. Także strażnicy, kiedy ich znowu zobaczył, nie chcieli mówić o tym, co ich spotkało. Niektórzy ostro reagowali, kiedy ich zagadywał, a żaden z nich już nigdy się z nim nie bawił. Nie było przebaczenia. To widział wyraźnie.
        Przeklęta Schwangyu! Przeklęta Schwangyu!
        To wtedy rozgorzała jego głęboka nienawiść. Rozciągnął ją na wszystkie stare wiedźmy. Czy ta nowa okaże się taka sama jak tamte?
        Przeklęta Schwangyu!
        "Dlaczego musiałaś ich ukarać?" - rzucił jej gniewne pytanie.
        Milczała przez chwilę.
        "Nie jesteś bezpieczny na Gammu - powiedziała w końcu. - Są ludzie, którzy chcą cię skrzywdzić."
        Duncan nie pytał, dlaczego. To był następny obszar, w którym pytania nigdy nie znajdowały odpowiedzi. Nie udzieliłby mu jej nawet Teg, chociaż sama jego obecność podkreślała istnienie zagrożenia.
        Miles Teg był mentatem i musiał znać wiele odpowiedzi. Duncan często przyglądał się, jak oczy starego człowieka błyszczą, podczas gdy jego myśli wędrują gdzieś daleko. Ale mentat nie odpowiadał na takie pytania, jak:
        "Dlaczego jesteśmy tu na Gammu?"
        "Przed kim mnie bronisz? Kto chce mnie skrzywdzić?"
        "Kim są moi rodzice?"
        Po takich pytaniach zapadała zwykle cisza, a czasem Teg burczał: "Nie mogę ci odpowiedzieć".
        Biblioteka okazała się bezużyteczna. Odkrył ją, kiedy miał osiem lat, a jego główną nauczycielką była niedoszła Wielebna Matka, Lurana Geasa, nie tak sędziwa jak Schwangyu, ale również mocno posunięta w latach. Miała ich z pewnością ponad setkę.
        Kiedy zażądał, biblioteka dostarczała mu informacji o Gammu - Giedi Prime, o Harkonnenach i ich upadku, o różnych bitwach, w których dowodził Teg. Żadna z nich nie zapisała się jako bardzo krwawa. Wiele komentarzy napomykało o "niedoścignionej dyplomacji" Tega. Ale, przechodząc od jednych źródeł do drugich, Duncan poznał dzieje Boga Imperatora, który poskromił swój lud. Ten okres zaprzątał uwagę chłopca przez długie tygodnie. Duncan wyszperał starą mapę i wyświetlił ją na ekranie projekcyjnym. Z przypisów do opracowań dowiedział się, że Twierdza, w której przebywa, była kiedyś siedzibą Sztabu Głównego Mówiących-do-Ryb, opuszczoną w czasach Rozproszenia.
        Mówiące-do-Ryb!
        Duncan żałował, że nie żył w tamtych czasach, służąc jako jeden z nielicznych męskich doradców w żeńskiej armii, która czciła wielkiego Boga Imperatora.
        "Och, żeby tak żyć na Rakis w tamtych dniach!" - myślał.
        Teg odnosił się do Boga Imperatora zaskakująco nieżyczliwie i nie nazywał go inaczej jak "Tyran". Raz otwarta biblioteka nie taiła przed nim informacji na temat Rakis.
        "Czy zobaczę kiedyś Rakis?" - zapytał Geasę.
        "Przygotowujemy cię do życia w tamtych warunkach."
        To go zaskoczyło. Wszystko, czego uczono go o tej odległej planecie, pojawiło się przed nim w całkiem nowym świetle.
        "Czy będę tam mieszkał?"
        "Nie mogę ci odpowiedzieć."
        Z nowym zainteresowaniem powrócił do studiów nad tą tajemniczą planetą i szerzącym się na niej pożałowania godnym kultem Szej-huluda, Podzielonego Boga. Czerwie. Bóg Imperator zamienił się w czerwie! Sama myśl napełniła Duncana przerażeniem, ale równocześnie poruszyła jakąś nieznaną strunę w jego duszy. Może było to coś, przed czym warto było schylić czoła? Co skłoniło człowieka, by zgodził się na tę straszną przemianę?
        Duncan wiedział, co jego strażnicy i inni mieszkańcy Twierdzy myślą o Rakis i tamtejszych kapłanach. Słyszał prześmiewki i kąśliwe uwagi.
        Teg powiedział:
        "Prawdopodobnie nigdy nie dowiemy się całej prawdy, ale mówię ci, chłopcze, że to nie jest religia dla żołnierza."
        Schwangyu zamknęła dyskusję:
        "Masz się uczyć o Tyranie, a nie wierzyć w jego religię. To jest zbyt przyziemne, zbyt godne pogardy."
        W każdej wolnej chwili Duncan ślęczał nad tym, co mógł znaleźć w bibliotece. Przeczytał Świętą Księgę Podzielonego Boga, Biblię Strażniczą, Biblię Protestancko-Katolicką, nawet Apokryfy. Dowiedział się o dawno już nie istniejącym Biurze do Spraw Wiary i o "Perle, która JEST dzieckiem zrozumienia".
        Sama idea czerwia zafascynowała go. Te rozmiary! Duży czerw rozciągałby się od krańca do krańca Twierdzy. Przed Tyranem ludzie jeździli na czerwiach, ale teraz kapłani na Rakis zakazali takich praktyk.
        Pogrążył się po uszy w raportach ekipy archeologicznej, która odnalazła prymitywne komory pozaprzestrzenne Tyrana na Rakis. Dar-es-Balat, tak nazywało się to miejsce. Sprawozdanie archeolog Hadii Benotto oznaczone było uwagą: "Wycofane z rozkazu Kolegium Kapłańskiego Rakis". Sygnatura Archiwum Bene Gesserit była długa, a to, co odkryła Benotto, zapierało dech w piersiach.
        "Ziarno świadomości Boga Imperatora w każdym czerwiu?" - zapytał Geasę.
        "Tak głosi podanie. Ale nawet jeżeli to prawda, są nieświadome, uśpione. Sam Tyran głosił, że zapadnie w nieskończony sen."
        Każdej takiej sesji towarzyszył specjalny wykład i religioznawczy komentarz Bene Gesserit, aż w końcu dotarł do opracowań zwanych "Dziewięć córek Siony" i "Tysiąc synów Idaho".
        "Ja też nazywam się Duncan Idaho - zaatakował Geasę, kiedy tylko ją zobaczył. - Co to znaczy?"
        Geasa zawsze poruszała się tak, jak gdyby przygniatała ją własna porażka. Pochylała wydłużoną głowę do przodu i wpatrywała się wodnistymi oczyma w ziemię. Konfrontacja nastąpiła na korytarzu przylegającym do klasy. Geasa zbladła, usłyszawszy jego pytanie.
        "Czy jestem potomkiem tego Duncana Idaho?" - drążył, kiedy nie odpowiadała.
        "Musisz zapytać Schwangyu." - Geasa wyglądała, jak gdyby każde słowo sprawiało jej ból.
        Była to znana chłopcu na pamięć wymówka i Duncan poczuł gniew. Wiedział, że Schwangyu zbędzie go byle czym, odpowie cokolwiek, żeby tylko się go pozbyć. Schwangyu jednakże okazała się bardziej rozmowna, niż mógłby przypuszczać.
        "Masz w sobie autentyczną krew Duncana Idaho."
        "Kim są moi rodzice?"
        "Od dawna nie żyją."
        "Jak umarli?"
        "Nie wiem. Przybyłeś do nas jako sierota."
        "To dlaczego ludzie chcą mnie skrzywdzić?"
        "Boją się tego, co możesz zrobić."
        "A co mogę zrobić?"
        "Zajmij się lekcjami. Wszystko zostanie ci wyjaśnione we właściwym czasie."
        Zamilcz i ucz się! Kolejna znana wymówka.
        Usłuchał, bo nauczył się już rozpoznawać, kiedy drzwi zatrzaskiwały się nieodwołalnie. Ale teraz jego żądny wiedzy umysł wręcz pochłaniał rozprawy na temat czasów Głodu i Rozproszenia, pozaprzestrzeni i statków, których nie mogli wyśledzić nawet najpotężniejsi jasnowidze we wszechświecie. Tutaj natknął się na stwierdzenie, że potomkowie Duncana Idaho i Siony, tych starożytnych, którzy służyli Bogu Tyranowi, także byli niewidoczni dla oczu proroków i jasnowidzów. Nawet Nawigatorzy Gildii, pogrążeni w melanżowym transie, nie byli w stanie wykryć tych ludzi. Siona, jak się dowiedział, była czystej krwi Atrydką, a Duncan Idaho był gholą.
        "Gholą?"
        Zażądał wyjaśnienia tego dziwnego słowa. Biblioteka podała mu tylko suchą definicję:
        Ghole: istoty ludzkie, wyhodowane z komórek martwego ciała w aksolotlowych zbiornikach Tleilaxan.
        "Zbiorniki aksolotlowe?"
        Tleilaxańskie urządzenie do odtwarzania żywych istot ludzkich z martwych tkanek.
        "Opisz ghole"- zażądał.
        Dziewicze ciało pozbawione wspomnień pierwowzoru (patrz: ZBIORNIKI AKSOLOTLOWE).
        Duncan nauczył się odczytywać przemilczenia, luki w tym, co mówili mu ludzie z Twierdzy. Nagle zrozumiał. Wiedział! Wiedział, choć nie miał nawet dziesięciu lat.
        Jest gholą.
        Nie pamiętał aksolotlowych zbiorników, gdzie jego tkanki rosły, aż stały się niemowlęciem. Pierwszą rzeczą, którą sobie przypominał, była Geasa, wyjmująca go z kołyski. W jej dorosłych oczach było żywe zaciekawienie, chociaż potem tak często niepewnie umykały na bok.
        Miał wrażenie, jak gdyby wiedza, tak skąpo wydzielana mu przez ludzi i archiwum, ześrodkowała się w końcu, tworząc jego własną postać.
        "Opowiedz mi o Bene Tleilax" - rozkazał bibliotece.
        Społeczeństwo dzielące się na Tancerzy Oblicza i Mistrzów. Tancerze Oblicza to hermafrodyci, są bezpłodni i podlegają Mistrzom.
        "Dlaczego mi to zrobiły?"
        Czytniki biblioteki stały się nagle obce i wrogie. Bał się. Nie tego, że jego pytania znów natkną się na ślepą ścianę, ale tego, że otrzyma odpowiedź.
        "Dlaczego jestem taki ważny dla Schwangyu i innych?"
        Czuł, że postąpili wobec niego nieuczciwie, nawet Miles Teg i Patrin. Dlaczego zabieranie człowiekowi komórek, żeby wyprodukować z nich ghole, miałoby być rzeczą słuszną?
        Następne pytanie zadał po długim wahaniu.
        "Czy ghola może przypomnieć sobie, kim był?"
        Można to osiągnąć.
        "Jak?"
        Psychologiczna tożsamość gholi z oryginałem jest podłożem pewnych reakcji, które mogą zostać wyzwolone przez wstrząs.
        To żadna odpowiedź!
        "Ale jak?!"
        W tejże chwili w bibliotece nieoczekiwanie pojawiła się Schwangyu. A więc system musiał zostać wyczulony na niektóre z jego pytań i zaalarmował ją!
        "Wszystko zostanie ci wyjaśnione we właściwym czasie" - powiedziała.
        Traktowała go, jak gdyby był dzieckiem! Odczuwał to jako niesprawiedliwość, nieszczerość. Coś podszeptywało mu, że jego uśpiona osobowość ma w sobie więcej ludzkiej mądrości niż ci, którzy tak wyraźnie uważali się za coś lepszego. Jego nienawiść do Schwangyu wzmogła się jeszcze. Ta kobieta była uosobieniem wszystkiego, co go dręczyło, co udaremniało jego poszukiwania.
        Teraz wyobraźnia rozpalała mu duszę. Odzyska swoje prawdziwe wspomnienia! Czuł, że to jest możliwe. Będzie pamiętał rodziców, krewnych, przyjaciół... i wrogów.
        "Czy wyprodukowaliście mnie z powodu moich wrogów?" - zapytał Schwangyu.
        "Nauczyłeś się już milczeć, chłopcze - odparła. - Polegaj na tej wiedzy."
        "A więc dobrze - myślał. - Tak właśnie cię pokonam, przeklęta Schwangyu! Będę milczał i uczył się. Nie zdradzę ci, co naprawdę czuję."
        "Wiesz - powiedziała. - Zdaje się, że wychowujemy stoika."
        Traktowała go protekcjonalnie! Nie pozwoli, by ktokolwiek go tak traktował. Wszystkich ich pokona - milczeniem i uwagą! Wybiegł z biblioteki i schował się w swoim pokoju.
        W ciągu następnych miesięcy spostrzegał wiele rzeczy potwierdzających, że jest gholą. Nawet dziecko szybko się zorientuje, kiedy to, co go otacza, nie jest zwyczajne. Czasem widywał za murami inne dzieci. Włóczyły się wokół terenu Twierdzy, śmiały się i nawoływały. Znalazł w bibliotece dane o dzieciach. Dorośli nie przychodzili do nich i nie wprzęgali ich w rygorystyczne szkolenie, takie jakie narzucili jemu. Inne dzieci nie miały Wielebnej Matki Schwangyu, która by zarządzała każdym najdrobniejszym szczegółem ich życia.
        Odkrycie Duncana pociągało za sobą kolejną zmianę w jego życiu. Lurana Geasa została odwołana i już więcej jej nie zobaczył.
        "Nie wolno jej było dopuścić, żebym dowiedział się o gholach" - myślał.
        Prawda była troszkę bardziej skomplikowana. Schwangyu wytłumaczyła to Lucilli na tarasie widokowym w dniu jej przyjazdu.
        - Wiedziałyśmy, że krytyczny moment nadejdzie. Dowie się o gholach i zacznie zadawać konkretne pytania.
        - Już wtedy jego codzienną edukacją powinna się była zająć Wielebna Matka. Może się jeszcze okazać, że Geasa była pomyłką.
        - Kwestionujesz moją decyzję? - warknęła Schwangyu.
        - Czyżby twoje decyzje były tak nieomylne, że nie wolno ich kwestionować? - zadane ciepłym kontraltem pytanie miało impet policzka.
        Schwangyu milczała prawie minutę. Potem powiedziała:
        - Geasa uważała tego gholę za przemiłe dziecko. Płakała i mówiła, że będzie za nim tęsknić.
        - Czyżby jej nie ostrzegano?
        - Geasa nie przeszła naszego szkolenia.
        - Więc wtedy zastąpiłaś ją Tamalaną. Nie znam Tamalany, ale przypuszczam, że jest bardzo stara?
        - Bardzo.
        - Jak zareagował na odejście Geasy?
        - Zapytał, dokąd pojechała. Nie odpowiedziałyśmy.
        - I jak poszło Tamalanie?
        - Na trzeci dzień oświadczył jej bardzo spokojnie: "Nienawidzę cię. Czy tego ode mnie oczekiwałyście?"
        - Tak szybko!
        - Teraz patrzy na ciebie i zapewne myśli: "Nienawidzę Schwangyu. Czy tę także będę musiał znienawidzić?" Ale myśli też, że nie jesteś podobna do starych wiedźm. Jesteś młoda. Będzie wiedział, że to jest istotne.
        Ludziom żyje się najlepiej, gdy każdy wie, gdzie przynależy; zna swoje własne miejsce w hierarchii i ma świadomość, co może osiągnąć. Zniszcz miejsce, a zniszczysz człowieka.
        "Nauki Bene Gesserit"
        Miles Teg wcale nie pragnął tej nominacji na Gammu. Instruktor wojskowy dla małego gholi? Nawet takiego jak ten, wokół którego narosła już cała legenda. W jego świetnie zorganizowanej emeryturze był to niepożądany wtręt. Ale całe życie przeżył jako wojskowy mentat w służbie Bene Gesserit i akt niesubordynacji nie pomieściłby mu się w głowie.
        Quis custodiet ipsos custodes? Kto ma strzec strażników? Kto będzie baczył by strażnik nie dokonał przestępstwa?
        Tę kwestię Teg rozważał wiele razy. Stanowiła jeden z podstawowych dogmatów, na których opierała się jego lojalność wobec zakonu żeńskiego. Cokolwiek można by powiedzieć o Bene Gesserit, wykazywały podziwu godną wierność pewnym celom.
        Celom moralnym - tak to określał Teg.
        Cele moralne Bene Gesserit całkowicie zgadzały się z zasadami Milesa Tega. To, że jego zasady zostały mu wpojone przez zakon żeński, stanowiło już odmienne zagadnienie. Racjonalny umysł, zwłaszcza umysł mentata, nie mógł dojść do innych wniosków.
        Teg ukuł obie z tego dewizę: jeśli choć jeden człowiek uznaje te zasady za swoje, wszechświat staje się lepszy. To nie jest kwestia sprawiedliwość Sprawiedliwość ucieka się do prawa, a ono jest zmienną kochanką, i nieuchronnie zależną od kaprysów i uprzedzeń prawodawców. Nie, tu chodzi o uczciwość, pojęcie daleko szersze. Osądzeni muszą czuć że wyrok był słuszny.
        Stwierdzenie "trzeba przestrzegać litery prawa" Teg odbierał jako atak na swoje pryncypia. Dla niego uczciwość wiązała się ze zdolnością do kompromisu, stałością przekonań, a przede wszystkim lojalnością zarówno wobec tych, którzy znajdowali się wyżej, jak i niżej w hierarchii. Przywództwo poparte takimi zasadami nie wymagało już nadzoru z zewnątrz. Człowiek wykonywał swoje obowiązki, bo tak należało. Nie słuchał poleceń dlatego, że przypuszczalnie były słuszne. Robił to, bo były słuszne tu i teraz. Przypuszczenia, czy nawet jasnowidzenie, nie miały tu nic do rzeczy.
        Teg znał powszechne przekonanie o zdolnościach proroczych Atrydów, ale w jego wszechświecie nie było miejsca na gnomiczne tezy. Wszechświat przyjmowało się takim, jakim był, i na ile to było możliwe, przestrzegało się swoich zasad. Najwyższej władzy w hierarchii nie wolno się było sprzeciwić. Taraza nie powoływała się otwarcie na najwyższą władzę, ale to wynikało już z kontekstu. "Jesteś idealnym człowiekiem do tego zadania." Przeżył długą, pełną zaszczytów służbę i wycofał się z honorem. Wiedział, że jest już stary, powolny, że wszystkie ułomności wieku czyhają na moment jego nieuwagi, ale ponowne, powołanie postawiło go w stan pogotowia, choć z bólem serca oparł się pokusie, by powiedzieć "nie".
        Nominację wręczyła mu osobiście Taraza. Najwyższa zwierzchniczka, trzęsąca nawet Missionaria Protectiva, wybrała właśnie jego. Nie jakaś tam Wielebna Matka. Wielebna Matka Przełożona.
        Taraza przybyła bez zapowiedzi do jego sanktuarium na Lemaeusie. Był to wielki zaszczyt i Teg zdawał sobie z tego sprawę. Pojawiła się u jego drzwi w towarzystwie dwóch nowicjuszek-służebnic i bardzo skromnej eskorty, wśród której Teg dostrzegł znajome twarze, bo sam szkolił tych ludzi.
        Pora odwiedzin była dość interesująca: wczesny ranek, tuż po śniadaniu. Oczywiście Taraza znała jego rytm biologiczny i wiedziała, że w tym czasie jego umysł jest najsprawniejszy. Zatem zależało jej, by był w najwyższej formie.
        Patrin, stary ordynans Tega, wprowadził Tarazę do salonu w zachodnim skrzydle budynku. Był to niewielki, elegancki i tradycyjnie umeblowany pokój. Zresztą niechęć Tega do oswojonych foteli i innych żywych mebli była powszechnie znana. Patrin z kwaśną miną otwarł drzwi przed czarno odzianą postacią. Teg natychmiast rozpoznał ten grymas. Długa, blada, poorana zmarszczkami twarz mogłaby wydać się nieruchomą maską, ale Teg widział, jak pogłębiły się bruzdy wokół ust, zauważył zasępione spojrzenie starych oczu. A więc w drodze do salonu Taraza powiedziała coś, co zaniepokoiło Patrina. Wschodnią ścianę pokoju zastępowały wysokie rozsuwane drzwi z grubego plazu i widać przez nie było trawiaste zbocze, schodzące aż nad porośnięty drzewami brzeg rzeki. Taraza weszła do środka i zatrzymała się, podziwiając krajobraz.
        Teg bez pytania nacisnął guzik. Portiery zaciągnęły się, przesłaniając widok. Równocześnie zapłonęły kule świętojańskie. A zatem baszar domyślił się, że rozmowa ma być poufna.
        "Dopilnuj, by nam nikt nie przeszkadzał" - polecił Patrinowi, potwierdzając spostrzeżenie Tarazy.
        " Miał pan wydać zarządzenia dla Południowego Folwarku" - zauważył Patrin.
        "Bądź tak dobry i sam się tym zajmij. Ty i Firus wiecie, o co mi chodzi."
        Patrin zamknął za sobą drzwi odrobinę zbyt głośno, co dało Tegowi wiele do myślenia
        Taraza postąpiła krok w głąb pokoju i rozejrzała się.
        "Cytrynowa zieleń - powiedziała. - Mój ulubiony kolor. Twoja matka miała niezły gust."
        Teg nieco odtajał. Darzył głębokim uczuciem swój dom i ziemię. Jego ród gospodarzył tu dopiero od trzech pokoleń, ale już wycisnął na tym kraju swe piętno. W urządzeniu wielu pokoi nadal znać było rękę jego matki.
        "Miłość do miejsca to bezpieczna miłość" - powiedział.
        Najbardziej podobają mi się rdzawopomarańczowe dywany w holu i witrażowy świetlik nad drzwiami - stwierdziła Taraza. - Ten witraż to prawdziwy antyk."
        "Nie przyszłaś tu rozmawiać o dekoracji wnętrz" - przerwał Teg.
        Zaśmiała się.
        Miała wysoki głos, którym nauczyła się posługiwać z miażdżącą skutecznością. Niełatwo było go zignorować, nawet gdy Taraza odzywała się równie zdawkowo jak teraz. Teg widywał ją w Radzie Bene Gesserit. Biła od niej moc i siła przekonywania. Każde słowo świadczyło o tym, że za jej decyzjami stoi potężny intelekt. Teg czuł, że i teraz pod maską nonszalancji kryją się bardzo ważne decyzje.
        Wskazał jej wysokie wyściełane krzesło. Spojrzała na nie, jeszcze raz omiotła wzrokiem salon i uśmiechnęła się skrycie. Mogłaby się założyć, że w tym domu nie ma oswojonych foteli. Teg otaczał się antykami i sam był antykiem. Siadła więc i wygładziła suknię, czekając, aż Teg przysunie sobie identyczne krzesło.
        "Z przykrością muszę cię prosić o powrót do służby, baszarze - odezwała się. - Niestety, okoliczności nie pozostawiają mi wyboru."
        Teg siedział naprzeciw niej, lekko opierając ramiona na poręczach krzesła. Czekał, nieruchomy jak rzeźba zatytułowana "Odpoczynek mentata". Swoim zachowaniem wyraźnie domagał się danych.
        Taraza zmieszała się na moment. Nie zwykła była ulegać przymusowi.
        Wysoki, siwowłosy, o dużej głowie, Teg wciąż zachowywał królewską postawę. Taraza wiedziała, że do trzech setek brakuje mu już tylko czterech lat standardowych. Nawet zważywszy, że RS był krótszy od tak zwanego prymitywnego roku o około dwadzieścia godzin, był to imponujący wiek. W połączeniu z doświadczeniem zdobytym w służbie Bene Gesserit, nakazywał szacunek dla tego człowieka. Teg ubrany był w pozbawiony dystynkcji popielaty mundur. Zarówno marynarka, jak i spodnie skrojone były bez zarzutu. Rozpięty kołnierz białej koszuli odsłaniał głęboko pooraną zmarszczkami szyję. U pasa coś błyskało złoto i Taraza rozpoznała słoneczny emblemat baszara, który Teg otrzymał z okazji przejścia na emeryturę. "Jak zawsze praktyczny" - pomyślała. Przerobił złotą błyskotkę na klamrę do pasa. Napełniło ją to otuchą. Teg powinien zrozumieć jej problem.
        "Czy mogłabym dostać trochę wody? - spytała. - To była długa i dość męcząca podróż. Transportowiec, którym przebyłyśmy ostatni etap, już pięćset lat temu nadawał się na złom."
        Teg podniósł się z krzesła, odsunął jedną z płytek w ścianie i z ukrytego za nią barku wyjął butelkę schłodzonej wody i szklankę. Postawił je na niskim stoliku obok Tarazy.
        "Mam melanż" - zaproponował.
        "Nie, dziękuję ci, Milesie. Mam własne zapasy." Teg usiadł z powrotem. Nie poruszał się już tak zręcznie jak niegdyś. Jak na swoje lata wciąż był jednak uderzająco smukły.
        Taraza nalała sobie pół szklanki wody i wypiła ją jednym haustem. Ostrożnie odstawiła szklankę na stolik. Od czego zacząć? Zachowanie Tega nie zdołało jej zwieść. Nie miał zamiaru wracać do służby czynnej. Analityczki zakonu słusznie ją ostrzegały. Od kiedy odszedł na emeryturę, całkiem poważnie zainteresował się uprawą roli. Jego wielka posiadłość tu, na Lernaeusie, była w gruncie rzeczy poletkiem doświadczalnym.
        Taraza podniosła wzrok i przyjrzała mu się otwarcie. Szerokie ramiona podkreślały wąską talię mężczyzny. A zatem wciąż był aktywny. Długa koścista twarz o ostrych rysach; typowy Atryda. Teg patrzył jej prosto w oczy tym swoim spojrzeniem - wymagającym posłuchu, a równocześnie otwartym na wszystko, co mogła powiedzieć. Wąskie wargi rozchyliły się w uśmiechu, odsłaniając białe i równe zęby.
        "Wie, że czuję się głupio - pomyślała Taraza. - Do diabła! Jest sługą zakonu nie bardziej niż ja sama!"
        Teg nie popędzał jej, nie zadawał pytań. Zachowywał wystudiowany, nieskazitelny dystans. Przypomniała sobie, że to powszechna cecha mentatów, za którą nie kryje się nic szczególnego.
        Mężczyzna wstał nagle i podszedł do antycznego kredensu na lewo od Tarazy. Oparł się o mebel, krzyżując ręce na piersiach i spojrzał w dół na rozmówczynię.
        Taraza musiała odwrócić się razem z krzesłem, by móc patrzeć mu w twarz. Do diabła! Nie zamierzał jej niczego ułatwiać. Każda z Wielebnych Matek-Egzaminatorek podkreślała trudność, jaką sprawiało skłonienie Tega, by usiadł podczas rozmowy. Wolał stać, po wojskowemu prostując ramiona, i spoglądać w dół z wysokości swoich dwóch metrów. Niewiele Wielebnych Matek dorównywało mu wzrostem. Analityczki zgadzały się co do tego, że jego zachowanie stanowiło odbicie podświadomego sprzeciwu wobec zwierzchności Bene Gesserit. Był to zresztą jedyny objaw tego sprzeciwu. Teg był najbardziej godnym zaufania dowódcą, jakiego zakon kiedykolwiek zatrudniał.
        W sytuacji, w której, mimo złudnej prostoty określeń, siły spajające ten podzielony na wiele społeczności wszechświat tworzyły sieć złożonych współzależności, dowódca, na którym można było polegać, wart był ceny wielokrotności swojej wagi w melanżu. W negocjacjach poruszano kwestie religijne, wszechobecna też była pamięć różnych imperialnych tyranii, ale to siły ekonomiczne nadawały kształt temu światu, a armia była monetą, którą przyjmowała każda maszyna licząca. Nieodmiennie pojawiała się w rokowaniach i miało tak być dopóty, dopóki handlem rządzi potrzeba - popyt na rzeczy (takie jak przyprawa czy wytwory ixiańskiej techniki), na specjalistów (jak mentaci czy lekarze Akademii Suk) oraz wszystkie inne codzienne potrzeby, na które wykształcił się rynek: siła robocza, budowniczowie, projektanci, hodowlane formy życia, artyści, egzotyczne przyjemności...
        Nie istniał system prawny, który mógłby związać w jedno tę różnorodność, i z tego faktu w sposób całkiem oczywisty wypływała kolejna potrzeba - stały popyt na licencjonowanych rozjemców. Tę rolę w ekonomicznej pajęczynie odruchowo przyjęły na siebie Wielebne Matki. Teg wiedział o tym. Wiedział też, że raz jeszcze sięga się po niego, by mógł zostać użyty jako atut w przetargu. To, czy mu się taka rola podoba, nie było już przedmiotem rozmów.
        "Nie wydaje się, żeby zatrzymywała cię tutaj rodzina" - odezwała się Taraza.
        Teg przyjął to w milczeniu. Tak, żona nie żyła od trzydziestu ośmiu lat. Dzieci były dorosłe i wszystkie, prócz jednej córki, wyfrunęły już z rodzinnego gniazda. To prawda, miał tu swoje życie, swoje zainteresowania, ale żadnych zobowiązań rodzinnych.
        Taraza zaczęła mówić o jego długiej i lojalnej służbie, wspomniała o kilku pamiętnych osiągnięciach. Zdawała sobie sprawę, że Teg nie jest łasy na pochwały, ale potrzebny jej był wstęp do tego, co zamierzała powiedzieć.
        "Poinformowano cię o rodzinnym podobieństwie" - rzuciła.
        Głowa Tega uniosła się o niecały milimetr.
        "Twoje podobieństwo do pierwszego Leto Atrydy, dziadka Tyrana, jest doprawdy uderzające."
        Teg nawet drgnieniem nie zdradził, że słyszy lub że się z tym zgadza. Była to tylko informacja, coś, co już tkwiło zmagazynowane w jego fotograficznej pamięci. Wiedział, że ma w sobie geny Atrydów. Widział portret Leto I w kapitularzu. Dziwnie przypominało to spoglądanie w lustro.
        "Jesteś tylko trochę wyższy" - ciągnęła Taraza.
        Teg nadal patrzył na nią w milczeniu.
        "Do diabła z tym, baszarze - powiedziała Taraza. - Może byś przynajmniej spróbował mi pomóc?"
        "Czy to rozkaz, Matko Przełożona?"
        "Nie, to nie rozkaz!"
        Teg uśmiechnął się niespiesznie. Z faktu, że Taraza pozwoliła sobie przy nim na taki wybuch, wiele się dało wyczytać. Nie postąpiłaby tak wobec kogoś, kto w jej mniemaniu nie byłby godzien zaufania. I z pewnością nie ujawniłaby swych uczuć przed kimś, kogo uważała tylko za podwładnego.
        Taraza oparła się z powrotem i uśmiechnęła się do niego.
        "Dobrze - powiedziała. - Pośmiałeś się. Patrin mówił, że byłbyś wściekły, gdybym znów powołała cię do służby. Zapewniam cię, że dla naszych planów jesteś niezbędny."
        "Jakich planów. Matko Przełożona?"
        "Chowamy na Gammu gholę Duncana Idaho. Ma już prawie sześć lat i jest gotów do szkolenia wojskowego."
        Teg pozwolił sobie na lekkie uniesienie brwi.
        "To dość nużące zajęcie dla ciebie - ciągnęła Taraza - ale chcę, żebyś przejął jego edukację i ochronę tak szybko, jak to tylko będzie możliwe."
        "Moje podobieństwo do księcia Atrydy - zauważył Teg. - Chcecie się mną posłużyć, by przywrócić mu oryginalne wspomnienia?"
        "Tak, za osiem lub dziesięć lat."
        "Tak długo! - potrząsnął głową Teg. - Dlaczego właśnie na Gammu?"
        "Na nasze życzenie Bene Tleilax wprowadzili zmiany w odziedziczonym przez niego prana-bindu. Jego odruchy nie będą ustępować szybkością odruchom ludzi urodzonych w naszych czasach. Gammu... tu urodził się i wychował prawdziwy Duncan Idaho. Skoro zmieniamy spuściznę komórkową, musimy wszystkie inne warunki maksymalnie zbliżyć do oryginalnych."
        "Dlaczego to robicie?" - zapytał Teg i Taraza rozpoznała głos mentata porządkującego dane.
        "Na Rakis znaleziono dziecko, dziewczynkę, która potrafi rozkazywać czerwiom. Znajdziemy tam zastosowanie dla naszego gholi."
        "Chcecie ich skojarzyć?"
        "Nie zatrudniam cię jako mentata. Potrzebne nam twoje kwalifikacje wojskowe i podobieństwo do oryginalnego Leto. Wiesz, jak obudzić jego wspomnienia, kiedy nadejdzie czas."
        "Więc w rzeczywistości angażujesz mnie jako nauczyciela wojskowości."
        "Uważasz, że to degradacja dla kogoś, kto był głównodowodzącym wszystkich naszych sił?"
        "Matko Przełożona, ty wydajesz rozkazy, ja je wykonuję. Ale nie przyjmę tego stanowiska, jeśli nie powierzysz mi dowództwa nad wszystkimi liniami obrony Gammu."
        "To już zostało załatwione, Milesie."
        "Zawsze znałaś tok moich myśli."
        "I zawsze byłam pewna twojej lojalności."
        Teg oderwał się od kredensu i stał przez chwilę, rozmyślając.
        "Kto mnie wprowadzi w zagadnienie?"
        "Bellonda z działu archiwalnego, tak samo jak przedtem. Dostarczy ci też szyfr, za pomocą którego będziemy mogli się bezpiecznie porozumiewać."
        "Dam ci listę ludzi - powiedział. - Starzy towarzysze i dzieci niektórych z nich. Chcę, żeby wszyscy byli już na Gammu, kiedy się tam zjawię."
        "Nie sądzisz, że ktoś z nich może odmówić?"
        Spojrzenie, które jej rzucił, mówiło wyraźnie: "nie bądź głupia!". Taraza uśmiechnęła się.
        "Tego nauczyłyśmy się od dawnych Atrydów - pomyślała. - Jak wychowywać ludzi, darzonych najwyższym zaufaniem i lojalnością."
        "Rekrutacją zajmie się Patrin - oznajmił Teg. - Wiem, że nie przyjmie awansu, ale ma otrzymywać pensję i honory podpułkownika."
        "Ty, oczywiście, wrócisz do rangi najwyższego baszara - wtrąciła Taraza - My..."
        "Nie. Macie Burzmaliego. Nie będziemy podkopywać jego pozycji, oddając go znów pod rozkazy byłego dowódcy."
        Taraza patrzyła na niego przez chwilę.
        "Burzmali nie został jeszcze mianowany..."
        "Doskonale o tym wiem. Starzy przyjaciele informują mnie na bieżąco o polityce zakonu żeńskiego. Ale oboje, Matko Przełożona, zdajemy sobie sprawę, że jest to tylko kwestia czasu. Burzmali jest najlepszy."
        Tarazie pozostało jedynie przyjąć to do wiadomości. Słowa te były czymś więcej niż oceną wojskowego-mentata. To była ocena samego Tega. Nagle uderzyła ją inna myśl.
        "A więc wiedziałeś już o naszej dyskusji na Radzie! - zawołała oskarżycielsko. - I pozwoliłeś, żebym ja..."
        "Matko Przełożona, gdybym sądził, że tworzycie na Rakis następnego potwora, powiedziałbym to głośno. Ty ufasz moim decyzjom, ja ufam twoim."
        "Niechże cię, Milesie, zbyt długo się nie widzieliśmy. - Taraza wstała. - Czuję się spokojniejsza teraz, kiedy wiem, że znów jesteś na posterunku."
        "Na posterunku - powtórzył. - Tak. Reaktywuj mnie jako baszara do specjalnych poruczeń. W ten sposób, kiedy Burzmali się dowie, nie będzie zadawał głupich pytań."
        Taraza wyjęła z zanadrza plik kartek z papieru ryduliańskiego i podała je Tegowi.
        "Już je podpisałam. Wypełnij swoją nominację. Są tu też pozostałe upoważnienia, dokumenty przewozowe i tak dalej. Rozkazy wydaję ci osobiście. Podlegasz tylko mnie. Jesteś moim baszarem, rozumiesz?"
        "Czy nie było tak zawsze?"
        "Teraz jest to ważniejsze niż kiedykolwiek przedtem. Dbaj o bezpieczeństwo gholi i o jego wyszkolenie. Jesteś za niego odpowiedzialny. A ja będę cię popierać przeciwko każdemu."
        "Słyszałem, że na Gammu dowodzi Schwangyu."
        "Przeciwko każdemu, Milesie. Nie ufaj Schwangyu."
        "Rozumiem. Zjesz coś z nami? Moja córka już..."
        "Wybacz, Milesie, ale muszę natychmiast wracać. Wyślę do ciebie od razu Bellondę."
        Teg odprowadził ją do drzwi, wymienił parę przyjaznych uwag z dawnymi uczniami, których rozpoznał w jej świcie, i stał w drzwiach, dopóki nie odjechali. Na podjeździe czekał na nich opancerzony pojazd. Jeden z najnowszych modeli, musieli przywieźć go ze sobą. Widząc to, Teg poczuł się niepewnie.
        Sprawa wyglądała na bardzo pilną.
        Taraza przybyła osobiście. Matka Przełożona wystąpiła w roli posłańca, zdając sobie sprawę, ile to przed nim odkryje. Teg, znający od podszewki subtelne gierki zakonu żeńskiego, w tym, co tutaj zaszło, dostrzegł swego rodzaju objawienie. Rozłam w Radzie Bene Gesserit sięgał daleko głębiej, niż to dawali do zrozumienia jego informatorzy.
        "Jesteś moim baszarem."
        Teg przejrzał pobieżnie plik upoważnień i dokumentów, które zostawiła mu Taraza. Wszystkie nosiły już jej podpis i pieczęć. Wyrażone w ten sposób zaufanie w połączeniu z tym, co tylko wyczuwał, wzmagało jego niepokój.
        "Nie ufaj Schwangyu."
        Wsunął papiery do kieszeni i udał się na poszukiwanie Patrina. Trzeba go będzie poinformować - i udobruchać. Przedyskutować kandydatury ludzi, którzy mieliby być powołani do służby na Gammu. Teg zaczął już w myśli układać listę nazwisk. Mieli przed sobą niebezpieczne zadanie. Do tego potrzebni są najlepsi. Cholera! Będzie musiał przekazać zarządzanie posiadłością Firusowi i Dimeli. Tyle szczegółów! Szedł przez pokoje, czując, jak przyśpiesza mu tętno.
        Mijając starego żołnierza, który był strażnikiem domu, Teg rzucił:
        "Martin, odwołaj wszystkie moje dzisiejsze spotkania. Znajdź moją córkę i powiedz, że chcę się z nią spotkać w pracowni."
        Nowiny rozeszły się już po domu, a stamtąd po całym folwarku. Rodzina i służba, dowiedziawszy się, że sama Wielebna Matka Przełożona rozmawiała prywatnie z gospodarzem, automatycznie otoczyła go parawanem ochronnym, by nie rozpraszały go codzienne drobiazgi. Najstarsza córka Tega, Dimela, zbyła go krótko, gdy usiłował wyłuszczyć jej szczegóły, niezbędne dla kontynuacji eksperymentalnego planu upraw:
        "Ojcze, nie jestem dzieckiem!"
        Siedzieli w małej oranżerii, przylegającej do pracowni Tega. Resztki śniadania stały w rogu zastawionego doniczkami stołu. Notatnik Patrina wepchnięty był między tacę z jedzeniem a ścianę.
        Teg spojrzał ostro na córkę. Dimela odziedziczyła po nim rysy twarzy, choć nie była tak wysoka jak on. Zbyt kanciasta, by być piękną, wyszła jednak dobrze za mąż. Miała z Firusem trójkę ładnych dzieci.
        "Gdzie jest Firus?" - zagadnął Teg.
        "Wyjechał dopilnować replantacji Południowego Folwarku."
        "Ach, racja. Patrin wspominał mi o tym."
        Teg uśmiechnął się. Zawsze cieszyło go, że Dimela odrzuciła wezwanie Bene Gesserit, wyszła za mąż za Lernaeusanina i pozostała w otoczeniu ojca.
        "Wiem tylko, że znowu wzywają cię na służbę. Czy to niebezpieczne zadanie?"
        "Wiesz, zachowujesz się zupełnie jak twoja matka" - stwierdził Teg.
        "A więc jest niebezpieczne! Cholerne wiedźmy, czy nie dosyć już dla nich zrobiłeś?"
        "Widocznie nie."
        Do oranżerii wszedł Patrin. Dimela odwróciła się i Teg posłyszał, jak wychodząc mówi do Patrina:
        "Z wiekiem sam coraz bardziej przypomina Wielebną Matkę."
        "A czegóż innego mogła się spodziewać?" - myślał Teg. Był synem Wielebnej Matki i niższego funkcjonariusza Konsorcjum Honnete Ober Advancer Marcantiles. Wychowywał się w domu, który żył życiem zakonu Bene Gesserit. Już w młodym wieku zauważył, że dyspozycyjność ojca wobec międzyplanetarnej sieci handlowej KHOAM rozwiewała się, gdy tylko matka wyraziła swój sprzeciw.
        Dom należał do matki aż do chwili, gdy zmarła w rok po śmierci ojca. Wiele szczegółów wciąż nosiło piętno jej osobowości.
        Patrin zatrzymał się tuż przed nim.
        "Wróciłem po notes. Dodał pan jakieś nazwiska?"
        "Kilka. Lepiej zajmij się tym od razu."
        "Tak jest!" - Patrin zasalutował sprężyście i postukując notatnikiem o udo, oddalił się tą samą drogą, którą przyszedł.
        "On też to przeczuwa" - pomyślał Teg.
        Jeszcze raz rozejrzał się wokół siebie. To wciąż był dom jego matki. Mimo tych wszystkich lat, które tu przeżył, dzieci, które tu wychował! Wciąż należał do niej. Och, oranżeria była jego dziełem, ale w tej pracowni mieścił się kiedyś pokój matki.
        Janet Roxbrough, z lernaeńskiej gałęzi Roxbroughów. Meble, wystrój wnętrz, wszystko mówiło o niej. Taraza to zauważyła. On i jego żona wprowadzili parę powierzchownych zmian, ale duszą tego domu nadal była Janet Roxbrough. W jej rodzie nie było kropli krwi Mówiących-do-Ryb. Jakże cenny nabytek musiała stanowić dla zakonu! To, że poślubiła Loschy'ego Tega i przeżyła tu swoje życie, było zdumiewające. Fakt niewytłumaczalny, chyba że się wiedziało, jak na przestrzeni pokoleń działa plan eugeniczny zakonu żeńskiego.
        "Znów to zrobiły - pomyślał Teg. - Przez te wszystkie lata kazały mi czekać za kulisami na ten jeden moment."
        Czyż w ciągu tych tysięcy lat religia nie zastrzegła sobie monopolu na tworzenie?
        Dylemat tleilaxański ze "Słów Muad'Diba"
        Powietrze na Tleilaxie było krystaliczne i nieruchome, zastygłe od porannego chłodu i trwożnego oczekiwania, jak gdyby życie w mieście Bandalong zamarło, zaczaiło się i czekało tylko na znak, by skoczyć. Była to ulubiona pora Tylwytha Waffa, Mahaja, Mistrza Mistrzów. Teraz, gdy patrzył przez otwarte okno, miasto należało do niego. To jego rozkaz, mówił sobie, obudzi je do życia. Strach, który wyczuwał tam, na zewnątrz, był elementem pojmowania rzeczywistości takiej, jaka mogła się zrodzić w tej wylęgarni życia - cywilizacji Tleilaxan, która powstała tutaj i stąd ruszyła na podbój wszechświata.
        Jego lud długo czekał na tę chwilę. Tysiące lat. Teraz Waff smakował jej słodycz. W ciągu strasznego panowania Proroka Leto II (nie Boga Imperatora, ale Posłańca Bożego), poprzez lata Głodu i lata Rozproszenia, znosząc dotkliwe porażki zadane przez niższe istoty, Tleilaxanie cierpliwie zbierali siły na tę właśnie chwilę.
        "I chwila nadeszła, o Proroku!"
        Rozciągające się pod jego oknami miasto było dla Waffa symbolem, znakiem na malowanej przez Tleilaxan mapie. Inne planety Tleilaxu, inne wielkie miasta, połączone niezliczonymi więzami i zależnościami, a wszystkie podległe jego Bogu i jego miastu, czekały na znak, który - jak wiedzieli - miał zostać dany już wkrótce. Połączone siły maszejkanatu i Tancerzy Oblicza ukrywały swą potęgę, przygotowując się do kosmicznego skoku. Tysiące lat oczekiwania dobiegły końca
        Dla Waffa był to "długi początek".
        Tak. Waff pokiwał głową, patrząc na przycupnięte u jego stóp miasto. Ten początek, nieskończenie małe ziarenko idei, pozwoliło przywódcom Bene Tleilax zrozumieć ryzyko, jakie niósł plan tak wielki, dalekosiężny, tak złożony i wyrafinowany. Wiedzieli oni, że muszą przetrwać w obliczu nieuchronnej, zda się, katastrofy i jakby tego było mało, nadal ulegle znosić bolesne straty i upokorzenia. Wszystko to i jeszcze więcej złożyło się na ów szczególny obraz Bene Tleilax. Setki lat udawania zrodziły mit.
        Nikczemni, obrzydliwi, parszywi Tleilaxanie! Głupi Tleilaxanie! Porywczy Tleilaxanie! Łatwo przewidzieć, co zrobią Tleilaxanie!
        Nawet słudzy Proroka padli ofiarą tego mitu. W tym właśnie pokoju stała przecież wzięta do niewoli Mówiąca-do-Ryb i krzyczała do Mistrza Tleilaxan: "Udawanie staje się w końcu rzeczywistością! Wy naprawdę jesteście nikczemni!" Więc zabili ją, a Prorok nawet nie zareagował.
        Jak mało te obce planety i ludy rozumiały powściągliwość Tleilaxan. Porywczy? Zmienią zdanie, gdy Bene Tleilax pokaże, ile tysięcy lat zdolni byli czekać na dojście do władzy.
        Spannungsbogen.
        Waff powtórzył na głos starożytne słowo. Napięta cięciwa łuku. Można ją napiąć mocno, nim wypuści się strzałę. Ta strzała wbije się głęboko!
        - Maszejkowie czekali dłużej niż ktokolwiek inny - szepnął Waff. Tu, za murami baszty, ośmielił się powiedzieć to na głos. Maszejkowie.
        Słońce wznosiło się coraz wyżej i w jego promieniach rozbłysły dachy domów. Waff słyszał gwar miejskiego życia. Przez okno wtargnęły gorzko-słodkawe tleilaxańskie zapachy. Wciągnął głęboko powietrze i zamknął okno.
        Ten moment samotnej zadumy sprawił, że Waff czuł się odnowiony. Odwrócił się od okna i włożył białą szatę ceremonialną, kilatę, przed którą wszyscy gięli się w pokłonach. Szata owijała szczelnie jego niewysokie ciało, dając mu mgliste odczucie, że w rzeczywistości jest zbroją.
        "Zbroją Boga" - pomyślał.
        "My jesteśmy ludem Yaghistu - upomniał zeszłej nocy członków rady. - Wszystko inne to tylko rubieże. Przez te tysiące lat karmiliśmy mit naszej słabości i diabelskich praktyk, mając na względzie jeden jedyny cel. I nawet Bene Gesserit weń wierzą!"
        Siedzieli w podziemnej sagrze, chronionej pozaprzestrzenną tarczą. Dziewięciu doradców Waffa uśmiechnęło się z uznaniem, słysząc jego słowa, poparte osądem ghufranu, o czym wiedzieli. Sceną, na której Tleilaxanie rozgrywali swój los, od niepamiętnych czasów był kehl, a prawem, które na niej rządziło - ghufran.
        I było to najzupełniej słuszne, że nawet Waff, najpotężniejszy z Tleilaxan, nie mógł tak po prostu opuścić swej planety i powrócić nań, nie oczyściwszy się przedtem w rytuale ghufranu. Kto zetknął się z niewyobrażalnymi grzechami obcych, musiał błagać o wybaczenie. Powindah mógł zbrukać nawet największą moc. Chadasarzy, patrolujący wszystkie granice Tleilaxan i strzegący selamlików z kobietami, mieli prawo podejrzewać nawet Waffa. To prawda, należał do kehlu, ale musiał tego dowieść za każdym razem, kiedy wracał do kraju, i za każdym razem, gdy wychodził z selamliku, gdzie oddał swą spermę.
        Waff podszedł do wysokiego lustra i przyjrzał się uważnie odbiciu swojej twarzy i stroju. Wiedział, że w oczach niewiernych jego ledwie półtorametrowej wysokości postać przypominała figurkę elfa. Oczy, włosy i skóra były szare. Z tej szarości wyłaniała się owalna twarz o wąskich ustach, za którymi kryły się ostre, drapieżne zęby. Na dany rozkaz każdy Tancerz Oblicza mógł przywdziać na siebie tę postać i rysy, stając się jego sobowtórem, ale żaden maszejk i żaden chadasar nie dałby się zwieść. Tylko powindahów łatwo było oszukać.
        Z wyjątkiem Bene Gesserit...
        Waff nachmurzył się. No cóż, wiedźmy czekało jeszcze spotkanie z nową generacją Tancerzy Oblicza.
        "Nikt inny nie opanował języka genetyki w tym stopniu, co Bene Tleilax - pocieszył się. - Słusznie nazywamy go ťjęzykiem BogaŤ, bowiem sam Bóg obdarzył nas tą wielką mocą."
        Waff zbliżył się do drzwi, czekając na poranny dzwon. Nie potrafiłby w tej chwili opisać całego bogactwa targających nim uczuć. Czas rozwijał się przed nim. Nie pytał, dlaczego prawda objawiona przez Proroka dotarła tylko do uszu Bene Tleilax. Tak sprawił Bóg, a Prorok był tu Ramieniem Boga, godnym czci jako Boży Posłaniec.
        ,,Przygotowałeś ich dla nas, o Proroku."
        A ghola na Gammu, właśnie ten ghola, właśnie teraz, wart był wszystkich tych lat czekania.
        Rozległ się dzwon i Waff wszedł do wielkiej sali. Wraz z innymi odzianymi w białe szaty postaciami skierował się na wschodni balkon, by powitać słońce. Jako Mahaj i Abdl swego ludu, spajał się teraz w jedno z wszystkimi Tleilaxanami.
        .Jesteśmy strażnikami prawa Szariatu, ostatnimi już we wszechświecie."
        Tej sekretnej myśli nie wolno było wymówić na głos nigdzie poza tajnymi miejscami spotkań jego braci w maliku, ale wiedział, że płonie ona teraz w każdym umyśle. Malowała się tak samo na twarzach maszejków, sług i Tancerzy Oblicza. Paradoks więzów braterstwa i poczucia tożsamości społecznej, przenikających kehl od maszejka aż do najniższego sługi, dla Waffa nie był paradoksem.
        "Służymy temu samemu Bogu."
        Tancerz Oblicza przebrany za sługę skłonił się i otwarł drzwi prowadzące na taras. Waff wyszedł na słońce, otoczony gromadą współwyznawców. Uśmiechnął się, rozpoznając Tancerza Oblicza. "Mimo wszystko to sługa" - pomyślał. Był to braterski żarcik, ale Tancerze Oblicza nie byli braćmi. Byli tworami, narzędziami - tak samo jak narzędziem był ghola na Gammu - nakreśleni słowami Boga, którymi przemawiali tylko maszejkowie.
        W ciżbie innych Waff złożył hołd słońcu. Wydał okrzyk Abdla i słuchał, jak powtarzają go niezliczone głosy aż po najdalsze krańce miasta:
        - Słońce nie jest Bogiem! - zawołał.
        Nie, słońce było tylko symbolem nieskończonej mocy i litości Boga - kolejnym tworem, kolejnym narzędziem. Po przejściu ghufranu poprzedniej nocy Waff czuł się oczyszczony, a uczucie to spotęgował poranny rytuał. Teraz mógł rozmyślać o swej podróży na Zewnątrz, do świata powindahów, po powrocie z której zmuszony był się oczyścić". Wyznawcy rozstępowali się przed nim, gdy szedł w kierunku wewnętrznych pasaży. Opadający w dół korytarz doprowadził go do centralnego ogrodu, gdzie miał się spotkać ze swymi doradcami.
        "Tę wyprawę trzeba uznać za sukces" - pomyślał.
        Za każdym razem, gdy opuszczał wewnętrzne planety Bene Tleilax, Waff miał uczucie, że jest na laszkarze, wyprawie wojennej mającej na celu ostateczną wendetę, którą jego lud po kryjomu nazywał Bodal. Bodal nawet w myślach zaczynała się z dużej litery i była pierwszą rzeczą, którą potwierdzał ghufran. Tak więc, ostatni laszkar przyniósł wyśmienite efekty.
        Waff zszedł pochyłym chodnikiem do ogrodu zalanego promieniami słońca, które odbijały się od pryzmatycznych zwierciadeł na okolicznych dachach. Wewnątrz wysypanego żwirem kręgu niewielka fontanna grała fugę kształtów i szmerów. Po jednej stronie niski biały płotek okalał wypielęgnowany trawnik, położony na tyle blisko fontanny, że czuło się wilgoć w powietrzu, a na tyle daleko, że plusk wody nie zagłuszał prowadzonej półgłosem rozmowy. Naokoło trawnika ustawiono dziesięć staroświeckich plastykowych ławeczek: dziewięć w półkolu, a dziesiątą w pewnym oddaleniu naprzeciw nich.
        Przystanął na skraju trawnika i rozejrzał się wokół, zastanawiając się, dlaczego nigdy dotąd nie odczuł tak głębokiej przyjemności na widok tego miejsca. Ciemny szafir ławek był kolorem materiału, z którego były zrobione; setki lat użytkowania wyżłobiły łagodne wgłębienia tam, gdzie opierały się ramiona, i tam, gdzie siadały niezliczone pośladki, ale barwa była tak samo intensywna w wytartych miejscach, jak i gdzie indziej - wszędzie z wyjątkiem dziesiątej ławki, na której ktoś żrącą farbą w aerozolu wymalował hasło jakiejś zapomnianej kampanii politycznej. Waff mógł kazać usunąć napis albo wymienić ławkę, ale bawiło go, gdy patrzył na to memento kawałów, jakie płata ludziom czas.
        "POPIERAJ IRREDENTYSTÓW!"
        Słowa pożółkły od zawartego w farbie kwasu.
        Waff niejednokrotnie zauważał, że niektórzy ludzie zdolni byli zabazgrać każdą powierzchnię. Sam nie podzielał tej pasji pozostawiania innym swych słów, jak gdyby miały one nabrać mocy tylko dlatego, że zrodziły się w czyimś mózgu. Słowa były potężne wtedy, gdy wiernie określały treści, które miały nieść; i wtedy, gdy były skierowane do tych, na których mogły wywrzeć wpływ. W innych przypadkach najlepsze było milczenie. Czasem, przypadkowo, w słowach mogła zadźwięczeć siła, ale ostrożny umysł unikał przypadków.
        Waff zasiadł naprzeciw swych dziewięciu doradców, układając w myśli słowa, których będzie musiał użyć. Dokument przywieziony z ostatniego lakszaru, ba, będący celem wyprawy, nie mógł ukazać się w bardziej odpowiednim momencie. Zarówno nagłówek, jak tekst, niosły dla Tleilaxan potężne przesłanie.
        Wyjął z wewnętrznej kieszeni kilka kartek z ryduliańskiego papieru krystalicznego. Zauważył wzrost zainteresowania doradców, maszejków z wewnętrznego kręgu kehlu. Na dziewięciu podobnych do jego własnej twarzach malował się wyraz oczekiwania. Czytali już w kehlu ten dokument, zwany "Manifestem Atrydzkim". Całą noc rozmyślali nad jego przesłaniem. Teraz mieli się wypowiedzieć. Waff położył dokument na kolanach.
        - Proponuję rozpowszechnić te słowa - powiedział.
        - Bez żadnych zmian? - zapytał Mirlat, najbliższy z nich wszystkich stadium przemiany w gholę. Mirlat bez wątpienia ostrzył sobie zęby na godność Abdla i Mahaja. Waff wbił wzrok w potężne szczęki doradcy. Zgrubiała w ciągu stuleci chrząstkowa narośl świadczyła o sędziwym wieku tego ciała.
        - Co do słowa - powiedział Waff.
        - To ryzyko - stwierdził Mirlat.
        Waff zwrócił głowę na bok, ukazując doradcom swój dziecinny profil na tle fontanny.
        "Ręka Boża mnie wspiera" - pomyślał.
        Niebo miało kolor polerowanego kamelianu, jak gdyby Bandalong, najstarsze miasto na Tleilaxie, zbudowane zostało pod gigantyczną kopułą; taką jak te, które chroniły pionierów na niegościnnych planetach. Waff odwrócił ku doradcom niewzruszoną twarz.
        - Nam to nie zagraża - rzekł.
        - To kwestia zapatrywań - skontrował Mirlat.
        - A więc rozważmy zapatrywania - zgodził się Waff. - Czy musimy obawiać się Ix albo Mówiących-do-Ryb? Z pewnością nie. Znajdują się w naszych rękach, choć jeszcze o tym nie wiedzą.
        Waff odczekał chwilę dla wzmocnienia efektu swych słów. Wszyscy obecni wiedzieli, że na najwyższych urzędach Ix i Mówiących-do-Ryb zasiadali Tancerze Oblicza nowej generacji. Dotychczas nie wykryto zamiany.
        - Gildia nie wystąpi przeciwko nam, a nawet nie ośmieli się protestować. Jesteśmy dla nich jedynym pewnym źródłem melanżu - ciągnął Waff.
        - A co z powracającymi Czcigodnymi Macierzami? - zagadnął Mirlat.
        - Zajmiemy się nimi, kiedy zajdzie potrzeba - odparł Waff. - Pomogą nam potomkowie naszego ludu, którzy dobrowolnie wzięli udział w Rozproszeniu.
        - Pora wydaje się sposobna - mruknął jeden z doradców.
        Był to Torg Młodszy. "Dobrze" - pomyślał Waff. Ten głos ma już za sobą.
        - A Bene Gesserit? - warknął Mirlat.
        - Myślę, że Czcigodne Macierze usuną je z naszej drogi. Już teraz szczerzą na siebie zęby.
        - A jeśli ujawni się autor tego manifestu? - nie ustępował Mirlat. - Co wtedy?
        Kilka głów skinęło potakująco. Waff odnotował je w pamięci. Tych ludzi trzeba przeciągnąć na swoją stronę.
        - W dzisiejszych czasach niebezpiecznie jest nosić nazwisko Atrydy - zauważył.
        - Może wszędzie oprócz Gammu - odparował Mirlat. - A to nazwisko widnieje pod tym dokumentem!
        "Jakie to dziwne" - pomyślał Waff. Przedstawiciel KHOAM na konferencji powindahów, tej samej, która zmusiła Waffa do opuszczenia Wewnętrznych Planet, kładł nacisk na tę właśnie kwestię. Ale większość pracowników KHOAM stanowili potajemni ateiści, dla których każda religia była podejrzana. A Atrydzi z pewnością byli religijną potęgą. Niepokoje KHOAM były nieomal namacalne.
        Waff pokrótce zrelacjonował stanowisko KHOAM.
        - Ten najemnik, niech piekło pochłonie jego bezbożną duszę, ma rację - upierał się Mirlat. - To zdradziecki dokument.
        "Trzeba będzie ukrócić Mirlata" - pomyślał Waff. Podniósł manifest z kolan i przeczytał na głos pierwsze zdanie:
        - "Na początku było słowo, a słowo było Bogiem".
        - Cytat wprost z Biblii Protestancko-Katolickiej - wzruszył ramionami Mirlat
        Zatroskane twarze ponownie skłoniły się potakująco.
        - Sugerujesz, że wśród powidahów są tacy, którzy podejrzewają istnienie Szariatu i maszejków? - Waff ukazał ostro zakończone kły w zdawkowym uśmiechu.
        Należało powiedzieć to głośno, przypomnieć słuchaczom, że tylko tutaj, wśród elity Tleilaxan, słowa pradawnego języka przechowały się nienaruszone. Czyżby Mirlat lub ktokolwiek inny bał się, że słowa Atrydów odciągną Szariat od prawdziwej wiary?
        Zadał to pytanie otwarcie. Odpowiedziały mu zasępione spojrzenia.
        - Czy ktoś spośród was uważa - spytał - że choć jeden powindah wie, jak posługujemy się językiem Boga?
        "Macie! Zastanówcie się nad tym!"
        Każdy z nich raz za razem powoływany był do życia w nowym ciele gholi. Ta Rada zapewniła sobie dosłowną trwałość, niedostępną nikomu innemu. Mirlat na własne oczy widział Proroka. Scytalus rozmawiał z samym Muad'Dibem! Nauczywszy się, jak odrodzić ciało, a zachować wspomnienia, przekazali tę wiedzę w ręce jednego rządu, ograniczając zasięg jej wykorzystania, by nie stała się dobrem powszechnym. Tylko wiedźmy dysponowały podobnym zasobem doświadczeń, do których mogły sięgać. Poruszały się jednak z trwożną przezornością, sparaliżowane obawą, że mogłyby stworzyć następnego Kwisatz Haderach!
        Waff wyjaśnił to radzie i dodał:
        - Nadszedł czas działania.
        Nikt nie wyraził sprzeciwu.
        - Manifest ma jednego autora - rzekł Waff. - Wszystkie analizy to potwierdzają. Mirlat?
        - Napisała go jedna osoba i jest ona rzeczywiście Atryda. Co do tego nie ma wątpliwości - zgodził się Mirlat.
        - Wszyscy uczestnicy konferencji powindahów byli tego samego zdania - ciągnął Waff. - Nawet gildiański Nawigator trzeciego stopnia.
        - Ale ta jedna osoba stworzyła coś, co wyzwala gwałtowne reakcje w krańcowo różnych społeczeństwach.
        - Czy kiedykolwiek kwestionowaliśmy destrukcyjny talent Atrydów? Kiedy pokazano mi ten dokument, wiedziałem, że to Bóg daje nam znak.
        - Czy wiedźmy nadal nie przyznają się do autorstwa? - wtrącił się Torg Młodszy.
        "Czujny i gorliwy" - pomyślał Waff.
        - Ten manifest podważa każdą religię powindahów - powiedział. - Każda wiara, z wyjątkiem naszej, w jego świetle wydaje się przebrzmiała.
        - I o to właśnie chodzi! - podskoczył Mirlat.
        - Ale tylko my o tym wiemy - uciął Waff. - Kto jeszcze choć przez mgłę podejrzewa istnienie Szariatu?
        - Gildia.
        - Nigdy tego nie ujawniła i nigdy się nie ośmieli. Wie, jaka byłaby nasza odpowiedź.
        Waff podniósł do oczu plik kartek i przeczytał:
        - "Nasz wszechświat przenikają siły obce naszemu pojmowaniu. Widzimy ich cienie, gdy padają na ekran dostępny zmysłom, lecz ich nie rozumiemy."
        - Ten Atryda, który to pisał, wie o Szariacie - mruknął Mirlat. Waff puścił to mimo uszu i czytał dalej:
        - "Zrozumienie wymaga słów. A nie wszystko da się wyrazić słowami. Są rzeczy, które można jedynie przeżywać w milczeniu."
        Waff ostrożnie złożył dokument na kolanach, jak gdyby trzymał świętą relikwię. Odezwał się cicho, tak cicho, że słuchacze nachylili się ku niemu, a niektórzy nawet przyłożyli dłonie do uszu.
        - Te słowa znaczą, że wszechświat jest magiczny. Mówią, że wszelkie przybierane przez niego kształty są płynne i podległe magicznym przemianom. Do tego wniosku prowadzi nas nieuchronnie wiedza. Stawia nas na drodze, z której nie sposób zboczyć.
        Przerwał, by jego słowa głębiej zapadły w umysły słuchaczy.
        - Dla rakiańskiego kapłana Podzielonego Boga czy innego szarlatana powindahów ta prawda jest nie do przyjęcia - ciągnął. - Tylko my ją znamy, bo nasz Bóg jest magicznym Bogiem, a my mówimy jego językiem.
        - Będą nas oskarżać o napisanie tego... - zaczął Mirlat, ale w tej samej chwili przerwał i potrząsnął głową. - Nie! Już wiem. Rozumiem, co masz na myśli.
        Waff milczał. Widział, jak zgromadzeni wspominają swój suficki rodowód, przywołują na pamięć Wielką Wiarę i zensunnicki ekumenizm, który legł u początków Bene Tleilax. Ludzie z tego kehlu znali swe, objawione im przez Boga, pochodzenie. Przez wiele pokoleń trzymano je w tajemnicy, by nie poznał go żaden powindah.
        ... W teoriach, opartych na zrozumieniu, zawarta jest wiara w istnienie absolutnego podłoża, z którego, jak rośliny z nasion, wyrasta wszystko inne...
        Waff wiedział, że jego doradcy także wracają do tej najważniejszej z nauk Wielkiej Wiary. Dlatego właśnie przypomniał im napomnienie zensunnickie:
        - Za takimi teoriami kryje się wiara w słowa, której nie wypiera się żaden powindah. Tylko Szariat zadaje jej kłam i czyni to w milczeniu.
        Doradcy skłonili się jednocześnie na znak potwierdzenia. Waff uniósł lekko głowę i ciągnął:
        - Samo stwierdzenie, że istnieją rzeczy, których słowo nie opisze, wstrząsa wszechświatem, w którym słowo jest najwyższym Bogiem.
        - Trucizna powindahów! - wykrzyknęli doradcy.
        Waff miał ich teraz w garści. Przypieczętował zwycięstwo, pytając:
        - Jak brzmi credo suficko-zensunnickie?
        Nie wolno było wypowiadać go na głos, ale każdy z obecnych przywołał je na myśl.
        Nie trzeba rozumieć, by osiągnąć s'tori. S'tori istnieje bez stów, bez imienia.
        Po chwili wszyscy podnieśli głowy i wymienili znaczące spojrzenia. Mirlat wykorzystał tę chwilę, by wygłosić Wyznanie Tleilaxan:
        - Mogę rzec: "Bóg", lecz to nie jest mój Bóg. To tylko hałas nie potężniejszy od jakiegokolwiek innego dźwięku.
        - Widzę teraz - powiedział Waff - że pojmujecie, jaką władzę dał nam w ręce ten dokument. Miliony kopii już krąży wśród powindahów.
        - Kto je rozprowadza? - spytał Mirlat.
        - A kogo to obchodzi? - odparował Waff. - Niech winnego szukają powindahowie, niech badają jego rodowód, próbują go powstrzymać i wygłaszają przeciw niemu kazania Każdym takim czynem będą tylko przydawać mocy tym słowom.
        - Czy my także powinniśmy potępić ten manifest? - spytał Mirlat.
        - Jeżeli taka będzie potrzeba chwili. Widzicie? - Waff uderzył dłonią w papiery na kolanach. - Powindahowie ograniczyli swoją świadomość do najwężej pojmowanego celu i to stało się ich słabością. Musimy dołożyć wszelkich starań, by manifest dotarł do jak najszerszych kręgów.
        - Magia naszego Boga jest naszą jedyną ostoją - zaintonowali doradcy.
        Wszyscy, zauważył w duchu Waff, zostali sprowadzeni z powrotem do bezpiecznej przystani wiary. Łatwo mu to poszło. Nie było maszejka, który by zawodził jak głupi powindah: O, Boże, w twej nieskończonej łasce, dlaczego właśnie ja? Powindahowie w jednym zdaniu wzywali wszechmoc i zaprzeczali jej, nigdy nie uświadamiając sobie braku logiki.
        - Scytalusie - odezwał się Waff.
        Najmłodszy z doradców, o twarzy dziecka, siedzący na samym brzegu, usłużnie pochylił się do przodu.
        - Musisz uzbroić wiernych - powiedział Waff.
        - Zastanawia mnie, dlaczego Atrydzi dali nam do ręki tę broń -dziwił się głośno Mirlat. - Jak to jest, że Atrydzi zawsze oddają się idei, która pociąga za sobą miliony?
        - To nie Atrydzi, to Bóg - odparł Waff. Uniósł ramiona i wypowiedział rytualne pożegnanie: - Maszejkowie spotkali się w kehlu i Bóg natchnął ich swoją obecnością.
        Zamknął oczy i odczekał, aż pozostali wyjdą. Maszejkowie! Jak słodko było nazywać się tak w kehlu, mówić językiem Islamijatu, którym Tleilaxanie posługiwali się tylko w czasie tajnych narad. Nie porozumiewano się nim nawet z Tancerzami Oblicza. Nigdzie w Wekcie Jandoli, po najdalsze rubieże tleilaxańskiego Yaghistu, nie było powindaha, który by poznał ten sekret
        "Yaghist - pomyślał Waff, podnosząc się z ławki. - Yaghist, kraina wolnych."
        Zdawało mu się, że dokument drży w jego dłoni. Manifest Atrydzki był dokładnie tym, za czym powinny pójść ślepo masy powindahów, wprost ku zagładzie.
        
        Jednego dnia to melanż, drugiego tylko gorzki pył.
        Aforyzm rakiański
        Sheeana leżała na brzuchu na szczycie wysokiej, półkolistej wydmy. Był ranek; mijał już trzeci rok, odkąd dziewczynka znalazła się wśród kapłanów. Patrzyła przed siebie, w kierunku, skąd dochodził głośny, zgrzytliwy łoskot. Widmowe srebrzyste światło otulało horyzont delikatną mgiełką. Nocny chłód wciąż jeszcze trzymał się piasku.
        Wiedziała, że kapłani obserwują ją z bezpiecznego schronienia - obwiedzionej fosą wieży, położonej dwa kilometry dalej. Nie zaprzątała sobie jednak tym głowy. Drgający pod nią piach pochłaniał całą jej uwagę.
        "Jest duży - myślała. - Co najmniej trzydzieści metrów. Duży i śliczny."
        Całą skórą czuła gładką i śliską powierzchnię szarego filtrfraka. Nie było na nim łat jak na tamtym, zdartym przez starsze rodzeństwo, który nosiła, zanim zaopiekowali się nią kapłani. Była wdzięczna za ten porządny filtrfrak i solidną, biało-purpurową szatę, która go okrywała, ale przede wszystkim czuła podniecenie na myśl, że jest tutaj. W takich chwilach napełniało ją coś, co było zarazem groźne i przepyszne.
        Kapłani nie mieli pojęcia, co się tutaj dzieje. Tego była pewna. Byli bandą tchórzy. Zerknęła przez ramię na odległą wieżę i dostrzegła, jak słońce odbija się w soczewkach.
        To jedenastoletnie, przedwcześnie dojrzałe dziecko, chude, ciemnoskóre, o brązowych włosach wypłowiałych od słońca, mogło sobie z łatwością wyobrazić scenę widoczną w szkłach lornetek.
        "Patrzą, jak robię to, na co oni nie mogą się odważyć. Jak leżę na ścieżce Szejtana. Tu na piasku wydaję się bardzo maleńka, a Szejtan bardzo duży. Oni już go widzą."
        Skrzypiący dźwięk upewnił ją, że ona też wkrótce zobaczy wielkiego czerwia. Nadchodzący potwór nie był dla niej Szej-huludem, Bogiem piasków, ani żadną z tych rzeczy, o których wyśpiewywali kapłani każdego ranka, składając cześć drobinie świadomości Leto II, zawartej w każdym z tych pierścieniowatych władców pustyni. Sheeana myślała o nich przeważnie jako o "tych, którzy mnie oszczędzili", albo też - Szejtanach.
        Teraz stanowili jej własność.
        Ta znajomość zaczęła się nieco ponad trzy lata temu, w miesiącu Igat według starego kalendarza, miesiącu jej ósmych urodzin. Wioska, w której mieszkała, była biedną, pionierską osadą. Zbudowano ją daleko poza obronnymi barierkami kanatów i zwykłych kanałów, okalających Kin kilkoma pierścieniami. Takie wioski chronione były zwykle tylko fosą, wypełnioną mokrym piachem. Szejtan unikał wody, ale piaskopływaki wkrótce zagarniały wszelką wilgoć. Każdego dnia trzeba było zużywać bezcenne krople, zbierane w oddzielaczach wiatru, aby odnowić barierę. Wioska Sheeany była nędznym zbiorowiskiem chałup i ziemianek, wyposażonym tylko w dwa małe oddzielacze, które mogły dawać dość wody do picia, ale rzadko dostarczały nadwyżki, którą można by było poświęcić dla obrony przed czerwiem.
        Tamten poranek podobny był do dzisiejszego. Nocny chłód tak samo drapał ją w nosie i w płucach, a horyzont też przyćmiony był widmową mgiełką. Większość dzieci z wioski rozsypała się po pustyni, szukając okruchów melanżu, które często zostawały na ziemi po przejściu Szejtana. Zeszłej nocy słyszano w pobliżu dwa duże czerwie. Za melanż - nawet zważywszy niską teraz cenę - ludzie pustyni mogli kupić połyskujące cegły i zbudować trzeci oddzielacz.
        Dzieci szukały nie tylko melanżu, ale także i śladów skalnych siczy dawnych Fremenów. Pozostały już tylko ruiny tych miejsc, ale skalna bariera stanowiłaby lepsze zabezpieczenie przed Szejtanem. I mówiono, że w niektórych zrujnowanych siczach były jeszcze zapomniane składy melanżu. Wieśniacy śnili po nocach o takim odkryciu. Sheeana, ubrana w połatany filtrfrak i wytartą sukienczynę, skierowała się samotnie na północny wschód. Tam, w oddali, wznosił się słup przydymionego powietrza. To z wielkiego miasta Kin buchała wilgoć, porywana przez ciepły wietrzyk.
        W polowaniu na okruchy melanżu chodziło głównie o to, by całą uwagę skupić na zmyśle węchu. W tej sytuacji tylko drobna część świadomości nastawiała się na rejestrację zgrzytu, który mówił o zbliżaniu się Szejtana. Mięśnie nóg poruszały się automatycznie, niosąc dziewczynę nierytmicznym krokiem, wtapiającym się w naturalne odgłosy pustyni.
        Tak więc z początku Sheeana wcale nie usłyszała krzyku. Wtopił się całkowicie w dźwięk tańczącego na wietrze piachu, który tarł o zasłaniające wioskę barchany. Ale z wolna coś zaczęło docierać do jej świadomości i w końcu przykuło uwagę. Głosy. Liczne głosy. Krzyki! Sheeana przestała myśleć o własnym bezpieczeństwie. Porzuciła przypadkowy rytm kroków i wytężając dziecięce mięśnie, prędko wdrapała się na wydmę. Spojrzała w stronę, z której dobiegały te przerażające krzyki. Zdążyła jeszcze dostrzec przyczynę, nim ostatni głos zamilkł.
        Wiatr i piaskopływaki wysuszyły rozległy łuk wodnej bariery z przeciwległej strony wioski. Stąd luka była widoczna, bo różniła się kolorem od reszty. Wdarł się przez nią dziki czerw. Zataczał ciasne kręgi wewnątrz resztek zapory. Za każdym nawrotem gigantyczna płomienna paszcza zagarniała ludzi i chaty.
        Sheeana ujrzała ostatnich pozostałych przy życiu mieszkańców, skupionych w gromadzie w samym środku zacieśniającego się kręgu zniszczenia. Ziemia usłana była szczątkami oddzielaczy wiatru. Prymitywne lepianki dawno już przestały istnieć. Sheeana patrzyła, jak część ludzi próbuje przedrzeć się na pustynię. Wśród ogarniętych paniką uciekinierów rozpoznała swego ojca. Nikomu jednak nie udało się umknąć. Wielka paszcza pochłonęła wszystko i zrównała z ziemią to, co kiedyś było wioską. Z maleńkiej osady, która rościła sobie prawa do skrawka dziedziny Szejtana, pozostał tylko dymiący piach.
        Sheeana westchnęła spazmatycznie. Oddychała przez nos jak każde dobre dziecko pustyni, by nie trwonić wilgoci ciała. Rozejrzała się dookoła za innymi dziećmi, ale z tamtej strony wioski trop Szejtana ciągnął się szerokimi zakolami i pętlami. Nie pozostał nawet ślad jakiejkolwiek ludzkiej istoty. Dziewczynka krzyknęła. Przenikliwy krzyk poniósł się daleko w suchym powietrzu. Nie było odpowiedzi.
        Została sama.
        Jak w transie szła grzbietem wydmy w stronę miejsca, gdzie kiedyś był jej dom. Gdy podeszła bliżej, jej nozdrza wypełnił silny zapach cynamonu. Niósł go wiatr, porywający ziarna piasku z wierzchołków wydm. Zrozumiała wtedy, co się stało. Wioska, na swoje nieszczęście, leżała tuż nad skupiskiem masy preprzyprawowej. Kiedy głęboko pod ziemią wielki bąbel dojrzał i melanż eksplodował, zjawił się Szejtan. Każde dziecko wiedziało, że Szejtan nie oprze się pokusie przyprawowego wybuchu.
        Dziewczynkę porwał gniew i ślepa rozpacz. Nie zdając sobie sprawy z tego, co robi, zbiegła z wydmy, ścigając czerwia, który wycofał się z wioski przez wyschniętą lukę w zaporze. Bez zastanowienia popędziła w kierunku jego ogona, wdrapała się nań i pobiegła dalej ogromnym, pręgowanym grzbietem. Zatrzymała się przy zgrubieniu okalającym paszczę, przykucnęła i zaczęła tłuc pięściami w twardą powierzchnię.
        Czerw zatrzymał się.
        Gniew Sheeany nagle zmienił się w przerażenie. Przestała okładać czerwia. Pamiętała tylko, że przez cały czas krzyczała. Przepełniło ją okropne uczucie samotności i zagrożenia. Nie wiedziała, jak się tu znalazła. Wiedziała jednak, gdzie jest, i czuła potworny, obezwładniający strach.
        Czerw nadal nieruchomo leżał na piasku.
        Sheeana nie wiedziała, co robić. W każdej chwili mógł przewrócić się na grzbiet i zmiażdżyć ją. Albo zagrzebać się pod ziemię, pozostawiając ją na powierzchni, by wrócić po nią w dowolnej chwili.
        Nagle przez ciało czerwia, od ogona aż po paszczę, przy której kuliła się Sheeana, przebiegło drżenie. Potwór zaczął posuwać się naprzód. Zatoczył szeroki łuk i nabierając prędkości skierował się na północny wschód.
        Sheeana pochyliła się do przodu i kurczowo złapała się przedniej krawędzi pierścienia. Bała się, że lada chwila czerw wśliźnie się w piach. Co wtedy zrobi? Ale Szejtan nie pogrążał się. Mijały minuty. Czerw gładko sunął przez wydmy, nie zbaczając z kursu. Sheeana odkryła, że może już zebrać myśli. Słyszała już o takich jazdach. Kapłani Podzielonego Boga zakazywali ich surowo, ale zarówno kroniki, jak Przekazy Ustne podawały, że w dawnych czasach Fremeni podróżowali w ten sposób. Stawali na grzbiecie Szejtana, podpierając się cienkimi tyczkami o zakrzywionych końcach. Kapłani mówili, że działo się to, zanim Leto II udzielił swej świadomości bóstwu pustyni. Teraz każdy akt, który mógłby sprofanować rozsiane cząstki Leto II, był wzbroniony.
        Czerw niósł Sheeanę w kierunku osnutych mgiełką dachów Kin z zaskakującą szybkością. Wielkie miasto widniało jak miraż na nierównym horyzoncie. Wytarty płaszcz Sheeany łopotał na wietrze, smagając cienki, połatany filtrfrak. Bolały ją palce, zaciśnięte na krawędzi ogromnego pierścienia. Owiewał ją zapach cynamonu, spalonego krzemienia i ozonu, wydychanego wraz z ciepłem przez czerwia.
        Zarys miasta stawał się coraz wyraźniejszy.
        "Kapłani mnie zobaczą i będą źli" - przemknęło jej przez myśl.
        Widziała już niskie ceglane murki, znaczące pierwszą linię kanatów, zaś poza nimi, równoległym łukiem, biegły rury powierzchniowe wodociągu. Ponad nimi wznosiły się tarasowe ogrody i wielkie oddzielacze wiatru, a jeszcze dalej - kompleks świątynny, otoczony własną barierą wodną.
        W godzinę przebyła odległość wymagającą całodziennego marszu przez otwartą pustynię!
        Jej rodzice i sąsiedzi z wioski często pokonywali tę drogę. Chodzili do miasta po zakupy lub by wziąć udział w Tańcu, ale tylko dwa razy zabrali ze sobą Sheeanę. Pamiętała przede wszystkim Taniec i rozruchy, które nastąpiły po nim. Rozmiary Kin przerażały ją. Tyle budynków! Tyle ludzi! Szejtan nie mógłby poważyć się na takie miejsce.
        Lecz czerw nadal dążył prosto przed siebie, jak gdyby miał przeskoczyć ponad kanatem i wodociągiem. Sheeana patrzyła na miasto, wznoszące swe mury coraz wyżej i wyżej. Zachwyt okazał się silniejszy niż strach. Szejtan nie miał zamiaru się zatrzymać!
        W końcu jednak zatrzymał się.
        Cylindryczne wyloty zakrytego kanatu były już nie więcej niż o pięćdziesiąt metrów od rozwartej paszczy. Sheeana wciągnęła w nozdrza gorący, cynamonowy zapach oddechu czerwia. Słyszała głębokie dudnienie w rozpalonym wnętrzu Szejtana.
        Zrozumiała, że podróż dobiegła końca. Powoli rozluźniła chwyt i wstała, spodziewając się, że lada moment Szejtan ruszy dalej. Ten jednak ani drgnął. Sheeana ostrożnie ześliznęła się z grzbietu swego wierzchowca i zeskoczyła na piasek. Przystanęła. Może teraz się poruszy? Przez głowę przemknęła jej myśl, żeby wskoczyć do kanatu, lecz czerw zbyt mocno ją fascynował. Potykając się i ślizgając na nierównym podłożu, podeszła ku przodowi i zajrzała w straszliwą paszczę. Płomienie na przemian buchały spomiędzy kryształowych kłów i przygasały. Owiał ją gryzący odór przyprawy.
        Teraz dopiero dotarło do niej, jakim szaleństwem był jej pościg za czerwiem.
        "Niech cię piekło pochłonie, Szejtanie! - Potrząsnęła pięścią w stronę potwornej paszczęki. - Co myśmy ci takiego zrobili?"
        Tych samych słów użyła jej matka, gdy czerw zniszczył pieczołowicie pielęgnowany ogródek. Nigdy nawet cząstką swej świadomości Sheeana nie wątpiła w słuszność nazwy "szejtan", podobnie zresztą, jak doskonale rozumiała wściekłość matki. Żyła wśród najnędzniejszych wyrzutków, na samym dnie rakiańskiej hierarchii i wiedziała o tym. Była jedną z tych, którzy wierzyli przede wszystkim w Szejtana, a potem dopiero w Szej-huluda. Czerwie to czerwie - a nieraz coś o wiele gorszego. Na otwartej pustyni nie ma sprawiedliwości. Jest tam tylko niebezpieczeństwo. Bieda i strach przed kapłanami mogły wygnać ten lud na groźne piaski, lecz nawet tam przejawiali ów wściekły upór, który niegdyś cechował Fremenów.
        Ale tym razem zwyciężył Szejtan.
        W świadomości Sheeany zakiełkowała myśl, że ryzykowała życiem. Jej umysł, nie w pełni jeszcze ukształtowany, pojął jedynie, że zrobiła coś szalonego. Później dopiero, gdy nauki Bene Gesserit rozwinęły jej zdolność analizy, miała zdać sobie sprawę, że opętał ją lęk przed samotnością. Chciała, by Szejtan ją także zabrał do grona umarłych.
        Piasek pod brzuchem czerwia zazgrzytał i Sheeana wydała zduszony okrzyk.
        Czerw cofnął się o kilka centymetrów, powoli nabierając prędkości. Zawrócił i przyśpieszając coraz bardziej, ruszył na pustynię tą samą drogą, którą przybył, żłobiąc w piasku drugi, równoległy do pierwszego ślad. Skrzypienie ucichło w oddali i wtedy Sheeana posłyszała inny dźwięk. Spojrzała w górę, na niebo. Z łopotem skrzydeł przemknął nad nią kapłański ornitopter, muskając ją swoim cieniem. Maszyna zalśniła w słońcu i poleciała w ślad za czerwiem w głąb pustyni.
        Teraz Sheeana poczuła znany od najmłodszych lat strach.
        Kapłani!
        Nie spuszczała wzroku z ornitoptera. Zakołysał się w oddali, zawrócił i miękko wylądował obok niej, w miejscu, gdzie ciężar czerwia wyrównał i ubił piach. Maszyna wyglądała jak ogromny owad, który przysiadł na piasku i czatował na nią.
        Właz otwarł się z trzaskiem.
        Sheeana wyprostowała ramiona i postanowiła nie ruszać się z miejsca. Trudno, złapali ją. Wiedziała, czego się może spodziewać. Ucieczka nie miała sensu. Tylko kapłani mieli ornitoptery. Mogli polecieć wszędzie i wyśledzić wszystko.
        Z włazu wyłoniło się dwóch kapłanów w bogatych, złoto-białych szatach, ozdobionych purpurowym szlakiem. Podbiegli do niej i upadli przed nią na kolana. Byli tak blisko, że Sheeana czuła zapach ich potu i piżmowy aromat melanżu, którym przesiąknięte były ich szaty. Byli młodzi, ale wyglądali tak samo jak wszyscy kapłani, których pamiętała: nalane twarze, wypielęgnowane dłonie. Niewiele robili sobie z tego, że ich ciała tracą cenną wilgoć. Żaden z nich nie miał pod szatą filtrfraka.
        Pierwszy odezwał się ten z lewej. Gdy klęczał, jego oczy były na tym samym poziomie, co oczy dziewczynki.
        "Dziecię Szej-huluda, widzieliśmy, jak twój Ojciec przywiódł cię ze swej krainy."
        Sheeana nie mogła pojąć, o co mu chodzi. Kapłanów należało się bać. Wbijali jej to do głowy słowami i czynami rodzice i wszyscy dorośli, których kiedykolwiek spotkała. Kapłani mieli ornitoptery. Kapłani rzucali cię na pastwę Szejtana za najlżejsze przewinienie albo i w ogóle bez winy, ot, dla kaprysu. Znano wiele takich przypadków.
        Sheeana cofnęła się i ukradkiem rozejrzała wokół. Którędy uciekać?
        "Zastań z nami!" - Ten sam kapłan błagalnie wyciągnął ręce.
        "Jesteście źli!" - Głos Sheeany załamywał się z napięcia.
        Obaj kapłani padli twarzami w piach.
        W oddali, na jednej z wież miasta, zabłysło odbijające się w soczewkach słońce. Nie uszło to uwagi dziewczynki. Wiedziała, co oznacza taki błysk. W mieście kapłani stale obserwowali ludzi. Błysk lornetki był sygnałem, by nie wzbudzać podejrzeń, zachowywać się "grzecznie".
        Sheeana splotła kurczowo dłonie, by uspokoić ich drżenie. Spojrzała w lewo, w prawo, a potem na rozciągniętych u jej stóp kapłanów. Coś było nie tak.
        Kapłani drżeli ze strachu i czekali, oparłszy czoła na piasku. Milczeli.
        Nie wiedziała, co odpowiedzieć. Ośmioletni umysł nie mógł uporać się z faktem, który podważał wszelkie dotychczasowe doświadczenia. Wiedziała, że Szejtan zabrał jej rodziców i wszystkich sąsiadów. Widziała to na własne oczy. A potem Szejtan przywiózł ją tutaj. Nie pochłonęły jej straszliwe płomienie. Została oszczędzona
        Oszczędzona. To słowo rozumiała. Wyjaśnili to jej rodzice, kiedy uczyła się tanecznej pieśni.
        Oszczędź nas. Szej-huludzie!
        Zabierz od nas Szejtana...
        Powoli, nie chcąc przestraszyć leżących kapłanów, Sheeana ruszyła posuwistym, nierytmicznym tanecznym krokiem. Z wolna narastała w niej dobrze znana muzyka. Dziewczynka rozplotła dłonie i rozrzuciła szeroko ramiona. Wysoko, majestatycznie unosiła stopy. Zaczęła wirować, najpierw pomału, potem coraz szybciej, w rosnącej ekstazie. Długie ciemne włosy fruwały wokół jej twarzy.
        Kapłani odważyli się unieść głowy. To dziwne dziecko tańczyło Taniec! Rozpoznali znajome gesty. Był to Taniec Przebłagalny. Prosiła Szej-huluda, by przebaczył swemu ludowi. Prosiła Boga, by przebaczył im!
        Spojrzeli na siebie i równocześnie unieśli się znów na klęczki. Zaczęli klaskać, w uświęcony zwyczajem sposób starając się odwrócić uwagę tancerza. Ich dłonie uderzały rytmicznie w takt starodawnej pieśni:
        Nasi ojce jedli mannę pustyni
        W żarze miejsc, gdzie latają cyklony...*
        Nie widzieli nic poza dzieckiem. Było szczuplutkie, miało chude ręce i nogi, a mięśnie jak postronki. Suknia i filtrfrak były znoszone i połatane jak łachy nędzarzy. Dziewczynka miała wystające kości policzkowe, które rzucały cień na smagłe policzki. Piwne oczy. We włosach spłowiałe od słońca rudawe pasma. Rysy wyostrzone tą szczególną drapieżnością, która wynika z braku wody. Wąski nos i podbródek, szerokie czoło, szerokie usta o cienkich wargach, długa szyja. Wyglądała jak fremeńskie portrety w sanktuarium w Dar-es-Balat. Cóż w tym dziwnego! Jak inaczej miałoby wyglądać dziecię Szej-huluda?
        Tańczyła świetnie. W jej ruchach nie dało się zauważyć często powtarzanego rytmu. Rytm istniał, ale niesłychanie powolny, o okresie nie krótszym niż sto tanecznych kroków. Słońce wznosiło się coraz wyżej, a dziewczynka wciąż tańczyła. Gdy w końcu upadła wyczerpana na piasek, było prawie południe.
        Kapłani stali i patrzyli na pustynię, w której przepadł Szej-hulud. Uderzenia stóp dziecka o piasek nie przywołały Go z powrotem. Uzyskali więc przebaczenie.
        I tak zaczęło się nowe życie Sheeany.
        Ukryci w swoich komnatach, starsi kapłani przez wiele dni spierali się głośno na jej temat. W końcu zanieśli swe spostrzeżenia i nie rozwiązane problemy przed oblicze Najwyższego Kapłana, Hedleya Tueka. Pewnego popołudnia Tuek i jego sześciu doradców zebrało się w Małej Sali Narad. Ludzka twarz Leto II w ciele wielkiego czerwia patrzyła na nich dobrotliwie z malowidła na ścianie.
        Tuek rozsiadł się na kamiennej ławie, przeniesionej z siczy Tabr. Mówiono, że siadywał na niej sam Muad'Dib. Na jednej nodze zachował się rzeźbiony jastrząb Atrydów.
        Doradcy zajęli niższe, nowoczesne siedziska naprzeciw niego.
        Najwyższy Kapłan wyglądał imponująco. Gładko uczesane, jedwabiste siwe włosy spływały mu na ramiona, stanowiąc odpowiednią oprawę dla kwadratowej twarzy o szerokich, mięsistych ustach i mocnym podbródku. Ciemnoniebieskie tęczówki okalała nieskażona biel. Oczy Tueka ocieniały siwe, krzaczaste brwi.
        Każdy z pstro odzianych doradców był potomkiem starego kapłańskiego rodu i nosił w sercu głęboką wiarę, że sprawy toczyłyby się daleko lepiej, gdyby to on zasiadał na miejscu Tueka.
        Kościsty, ostronosy Stiros wziął na siebie rolę rzecznika opozycji:
        "Ta mała jest niczym innym, jak ubogim pustynnym podrzutkiem i jechała na Szej-huludzie. To jest zabronione i należy ją przykładnie ukarać."
        Wtedy wszyscy zaczęli mówić naraz.
        "Nie! Nie, Stirosie. Mylisz się! Nie stała na grzbiecie Szej-huluda, jak to robili Fremeni. Nie miała haków stworzyciela ani... "
        Stiros starał się ich przekrzyczeć.
        Tuek widział, że dyskusja ugrzęzła w martwym punkcie. Było trzech na trzech; przeciwną frakcją dowodził Umphrud, tłusty hedonista, zwolennik "ostrożnej akceptacji".
        "Nie miała możliwości kierować Szej-huludem - dowodził Umphrud. - Wszyscy widzieliśmy, jak zsunęła się na ziemię bez trwogi i rozmawiała z Nim."
        To prawda, widzieli to wszyscy, jeśli nie na miejscu, to na holofilmie, który nakręcił jakiś przytomniejszy obserwator. Pustynny podrzutek czy nie, stała przed Szej-huludem i mówiła do niego. A Szej-hulud nie pochłonął jej. Nie, choć mogło się to wydać cudem. Boży Czerw na rozkaz dziecka wycofał się i wrócił na pustynię.
        "Poddamy ją próbie" - zdecydował Tuek.
        Rankiem następnego dnia ornitopter, pilotowany przez tych samych kapłanów, którzy sprowadzili Sheeanę do Kin, wywiózł ją daleko, daleko poza miasto. Kapłani wysadzili ją na szczycie wydmy i zatknęli w piasek dokładną kopię fremeńskiego dudnika. Kiedy zwolnili kołatkę, przez pustynię poniósł się potężny łomot - pradawne wezwanie Szej-huluda. Kapłani uciekli do ornitoptera i czekali wysoko w powietrzu, podczas gdy Sheeana stała dwadzieścia metrów od dudnika z poczuciem, że stało się to, czego się obawiała.
        Pojawiły się dwa czerwie, nie dłuższe niż piętnaście metrów. Kapłani widywali już większe. Jeden z nich połknął dudnik, uciszając go w ten sposób. Następnie oba zatoczyły koło i razem zatrzymały się o niecałe sześć metrów od Sheeany.
        Dziewczynka stała zrezygnowana, zacisnąwszy pięści. To właśnie była metoda kapłanów. Rzucali cię na pastwę Szejtana.
        Kapłani z przejęciem obserwowali zdarzenia z kołyszącej się maszyny. Obiektyw transmitował ten obraz na użytek równie przejętych widzów, zgromadzonych w komnacie Najwyższego Kapłana w Kin. Wszyscy widzieli już podobne sceny. Standardowa kara, wygodny sposób pozbycia się opozycjonistów z ludu lub warstwy kapłańskiej albo opróżnienia miejsca dla nowej konkubiny. Nigdy jednakże w roli ofiary nie oglądali samotnego dziecka. I to takiego dziecka!
        Boże Czerwie podpełzły pomalutku jakieś trzy metry naprzód i znów znieruchomiały.
        Sheeana pogodziła się z losem. Nie uciekała. "Wkrótce będę z rodzicami i przyjaciółmi" - pomyślała. Gdy żaden z czerwi nie drgnął, jej przerażenie ustąpiło miejsca wściekłości. Ci obrzydliwi kapłani zostawili ją tutaj! Słyszała nad głową szum ich ornitoptera. Powietrze przesycał gorący przyprawowy odór. Nagle dziewczynka uniosła prawą rękę, wskazując ornitopter.
        "No dalej, zjedzcie mnie! Tego właśnie oni chcą!"
        Kapłani nie słyszeli jej słów, ale gest był czytelny i widzieli wyraźnie, że dziecko rozmawia z dwoma Bożymi Czerwiami. Wycelowany w nich palec sprawił, że poczuli się nieswojo.
        Czerwie nie poruszyły się.
        Sheeana opuściła rękę.
        "Zabiliście moją matkę i ojca, i wszystkich moich przyjaciół!" - krzyknęła. Zrobiła krok naprzód, potrząsając pięścią.
        Czerwie cofnęły się, zachowując stałą odległość.
        "Jeśli nie chcecie mnie zjeść, wracajcie, skąd przyszliście!" - Sheeana machnęła ręką w kierunku pustyni.
        Czerwie posłusznie cofnęły się i zawróciły jak na komendę.
        Kapłani lecieli ich śladem, aż wśliznęły się w piach ponad kilometr dalej. Wtedy wrócili, przerażeni i roztrzęsieni. Zabrali z wydmy dziecię Szej-huluda i odwieźli je do Kin.
        Ambasada Bene Gesserit na Rakis otrzymała szczegółowy raport jeszcze przed wieczorem. Rano wiadomości były już w drodze do Kapituły.
        Nareszcie stało się!
        Problem z pewnymi sposobami prowadzenia wojen (a możemy być pewni, że Tyran o tym wiedział; w prosty sposób wynika to z Jego nauk) polega na tym, że w podatnych jednostkach całkowicie niszczą wszelkie cnoty moralne. Ci, którzy przeżyją taką wojnę, spadną w sam środek nie przeczuwającego niczego społeczeństwa, które nie jest sobie nawet w stanie wyobrazić, do czego są zdolni owi powracający żołnierze.
        "Nauki Złotej Drogi"
        (z Archiwum Bene Gesserit)
        Jednym z najwcześniejszych wspomnień Milesa Tega było wspomnienie pewnego obiadu w domu rodzinnym na Lernaeusie. Teg miał wtedy zaledwie siedem lat, jednak wydarzeń tamtego dnia czas nie zdołał wymazać z jego pamięci. Rodzice, on i jego młodszy brat Sabinus siedzieli w jadami udekorowanej pękami świeżo ściętych kwiatów. Ukośne promienie żółtego słońca załamywały się w staroświeckich zasłonach. Na stole leżały srebra i stała błękitna zastawa. Za plecami, baczna na każde skinienie, czekała usługująca nowicjusza, bo jakkolwiek matka przebywała na czymś w rodzaju stałej delegacji, to przecież jej kwalifikacje nauczycielki Bene Gesserit nie mogły się zmarnować.
        Janet Roxbrough-Teg, grubokoścista kobieta, która wydawała się być stworzona do roli wielkiej damy, czuwała ze swego końca stołu, by najdrobniejsze potknięcie nie zakłóciło obiadowego porządku, a jej mąż jak zawsze przyglądał się temu z lekko rozbawioną miną. Loschy Teg, ojciec Milesa, był chudym mężczyzną o wysokim czole i twarzy tak wąskiej, że miało się wrażenie, iż jego ciemne oczy umieszczone są po bokach głowy. Czarne włosy stanowiły doskonały kontrast dla jasnych splotów żony.
        Ponad przyciszonym gwarem i bogatym aromatem korzennej zupy edu matka pouczała ojca, jak ma prowadzić rozmowy z natrętnym Wolnym Kupcem. W chwili, gdy powiedziała: "Tleilaxanie", cała uwaga Milesa skupiła się na niej. Właśnie rozpoczął cykl lekcji poświęconych Bene Tleilax.
        Nawet Sabinus, który wiele lat później na Romo padł ofiarą truciciela, nasłuchiwał wtedy całą mocą czteroletniej główki. Starszy brat urastał w jego oczach do rangi bohatera, a więc cokolwiek przykuło uwagę Milesa, interesowało też i Sabinusa. Obaj chłopcy nastawili uszu w milczeniu.
        "Ten człowiek pracuje dla Tleilaxan - mówiła lady Janet. - Słyszę to w jego głosie."
        "Nie wątpię w twoją zdolność wykrywania takich rzeczy, moja droga - odparł Loschy Teg. - Tylko co ja mam zrobić? Ma autentyczne listy uwierzytelniające i chce kupić..."
        "Zamówienie na ryż jest w tym momencie zupełnie nieistotne. Niech ci się nie wydaje, że Tancerz Oblicza naprawdę szuka tego, na co wskazują pozory."
        "Jestem pewien, że to nie jest Tancerz Oblicza. On..."
        "Loschy! Wiem, ze skorzystałeś z moich wskazówek i nauczyłeś się wykrywać Tancerzy Oblicza. Zgadzam się, że ten Wolny Kupiec nie jest jednym z nich. Tancerze Oblicza zostali tam, w górze, na statku. Wiedzą, ze tu jestem."
        "I wiedzą, że rozszyfrowałabyś ich od razu. Dobrze, ale... "
        "Strategia Tleilaxan zawsze wpleciona jest w pajęczynę innych strategii, nieprawdziwych, które odwracają uwagę. Nauczyli się tego od nas."
        "Moja droga, skoro rzeczywiście mamy do czynienia z Tleilaxanami, a nie będę kwestionował twojego osądu, to kryć się za tym może wyłącznie melanż."
        Lady Janet skinęła lekko głową. Nawet Miles wiedział o związku Tleilaxan z przyprawą. Była to jedna z przyczyn, dla których tak go fascynowali. Na każdy miligram melanżu, uzyskany na Rakis, przypadały całe tony, wyprodukowane w zbiornikach Tleilaxan. Zużycie melanżu wzrosło, wchłaniając zwiększoną podaż i nawet Gildia Planetarna zmuszona była schylić czoła przed tą potęgą.
        "Ale ryż..." - zaczął Loschy.
        "Drogi mężu, Bene Tleilax nie potrzebują takich ilości ryżu pundi w naszym sektorze. Chcą go sprzedać. Musimy się dowiedzieć, komu rzeczywiście potrzebny jest ryż."
        "Chcesz, żebym zwlekał."
        "Dokładnie. Tego wymaga sytuacja, a w tej dziedzinie jesteś mistrzem. Nie dawaj mu sposobności powiedzieć tak albo nie. Ktoś szkolony przez Tancerzy Oblicza z pewnością doceni twoją finezję."
        "Wywabimy Tancerzy Oblicza ze statku, a równocześnie ty rozpoczniesz śledztwo gdzie indziej."
        "Uwielbiam cię, kiedy w ten sposób uprzedzasz moje myśli" - Lady Janet uśmiechnęła się, wymieniając z mężem porozumiewawcze spojrzenia.
        "Nie może zwrócić się do innego dostawcy w tym sektorze" - zauważył Loschy.
        "Będzie się starał unikać ostatecznych rozwiązań. - Lady Janet lekko postukała palcami w blat stołu. - Zwłoka, zwłoka i jeszcze raz zwłoka. Musimy ich wyciągnąć ze statku."
        "Zorientują się w sytuacji."
        "Tak, mój drogi, i to jest niebezpieczne. Musisz spotykać się z nim na własnym terenie i zawsze z obstawą."
        Miles przypominał sobie, że ojciec rzeczywiście wywabił Tancerzy Oblicza ze statku. Matka pokazała mu wizjer, przez który mógł obserwować gabinet o miedzianych ścianach. Tam właśnie jego ojciec zawarł transakcję, która przyniosła mu oszałamiającą prowizję i najwyższe wyróżnienie KHOAM.
        Dwóch niewysokich ludzi, podobnych do siebie jak bliźnięta, było pierwszymi Tancerzami Oblicza, których Miles w życiu zobaczył. Okrągłe twarze, niemal pozbawione podbródków, zadarte nosy, ciężkie wargi, oczy jak czarne guziczki i krótko obcięte białe włosy, które sterczały im z głów jak szczotka. Ubrani byli tak samo jak Wolni Kupcy - w czarne tuniki i spodnie.
        "To iluzja, Milesie - powiedziała wtedy matka. - Posługują się iluzją. Kształtowanie złudzeń dla osiągnięcia rzeczywistych celów, taka jest strategia Tleilaxan."
        "Tak jak magik na Paradzie Zimowej?" - spytał Miles, wpatrując się z przejęciem w wizjer, zmniejszający gabinet do rozmiarów teatru lalkowego.
        "Bardzo podobnie - potwierdziła matka. Także patrzyła w wizjer, jedną ręką obejmując ramię syna, jak gdyby chciała go przed czymś osłonić. - Patrzysz na zło, Milesie. Przyjrzyj mu się uważnie. Twarze, które widzisz, mogą się zmienić w jednej chwili. Ciała mogą stać się wyższe, mocniej zbudowane. Mogą przybrać postać twojego ojca i tylko ja będę w stanie odkryć mistyfikację."
        Usta Milesa ułożyły się w bezgłośne "och". Spojrzał w wizjer, słuchając, jak ojciec wyjaśnia, że cena oferowanego przez KHOAM ryżu pundi znów podskoczyła alarmująco.
        "A najstraszniejsze ze wszystkiego jest to - powiedziała matka -że niektóre nowe osobniki mogą, dotykając ciała ofiary, przyswoić część jej wspomnień."
        "Czytają w myślach?" - Miles popatrzył na matkę.
        "Niezupełnie. Sądzimy, że tworzą odbitkę wspomnienia, coś w rodzaju holofotografii. Nie wiedzą jeszcze, że to odkryliśmy."
        Miles zrozumiał. Nie wolno mu było o tym z kimkolwiek rozmawiać, nawet z matką lub ojcem. Nauczyła go dyskrecji, jakiej wymagał zakon żeński. Uważnie przyglądał się figurkom na ekranie.
        Słowa ojca najwyraźniej nie wzruszały Tancerzy Oblicza. Tylko oczy zabłysły im jaśniej.
        "Dlaczego stali się tacy źli?" - spytał Miles.
        "Są elementami zbiorowości i nie utożsamiają się z żadną postacią ni twarzą. Tak zostali wychowani. To, co widzisz w tej chwili, prezentują na mój benefis. Wiedzą, że ich obserwuję, więc odprężyli się i mają teraz swoją naturalną, wspólną im wszystkim postać. Przyjrzyj się dokładnie."
        Miles przekrzywił głowę na bok i patrzył z zainteresowaniem. Wyglądali tak dobrodusznie, tak nieszkodliwie.
        "Obce im jest poczucie własnego Ťjať - ciągnęła matka. - Mają tylko instynkt samozachowawczy, chyba że otrzymają rozkaz zginąć za swoich Mistrzów."
        "I zrobiliby to?"
        "Wiele razy to robili."
        "Kim są ich Mistrzowie?"
        "To ludzie, którzy rzadko opuszczają planety Bene Tleilax."
        "Mają dzieci?"
        "Tancerze Oblicza nie. Są obupłciowi i bezpłodni. Ale ich Mistrzowie mogą się rozmnażać. Pojmałyśmy kilku z nich, ale potomstwo jest dziwne. Dziewczynki rodzą się bardzo rzadko, a i tak nie jesteśmy w stanie zgłębić ich Innych Wspomnień."
        Miles zmarszczył brwi. Wiedział, że jego matka jest Bene Gesserit. Wiedział, że Wielebne Matki mają do dyspozycji niewyczerpane pokłady Innych Wspomnień, obejmujące tysiące lat istnienia zakonu żeńskiego. Wiedział nawet co nieco o planie genetycznym Bene Gesserit. Wielebne Matki wybierały określonych mężczyzn i miały z nimi dzieci.
        "A jak wyglądają kobiety Tleilaxan?" - zapytał.
        Pytanie świadczyło o spostrzegawczości i napełniło dumą lady Janet. Tak, było niemal pewne, że miała tu, obok siebie, potencjalnego mentata. Pianistki zakonu nie omyliły się co do genetycznych możliwości Loschy'ego Tega.
        "Nikt spoza planety nigdy ich nie widział" - odparła.
        "Ale istnieją, czy są to tylko zbiorniki?"
        "Istnieją."
        "A czy wśród Tancerzy Oblicza są kobiety?"
        "Mogą przybierać dowolną płeć na życzenie. Obserwuj ich uważnie, Milesie. Wiedzą, do czego zmierza twój ojciec, i dlatego są rozzłoszczeni."
        "Czy będą chcieli zrobić krzywdę ojcu?"
        "Nie odważą się. Zabezpieczyliśmy się i o tym też wiedzą. Patrz, jak ten z lewej zaciska zęby. Po tym można poznać, że są wściekli."
        "Powiedziałaś, że są istotami zbio... zbiorowymi."
        "Jak społeczności owadów, Milesie. Nie mają tożsamości. A bez niej są bardziej niż anormalni. Nie można im ufać, cokolwiek powiedzą czy zrobią."
        Miles zadrżał.
        "Nie udało nam się wyśledzić u nich nawet śladu jakiegokolwiek kodeksu etycznego. To automaty w ludzkim ciele - mówiła lady Janet. - Bez świadomości siebie nie są zdolni tworzyć wartości, a nawet wątpić. Każe im się jedynie, by byli posłuszni swym Mistrzom."
        "I kazano im przyjechać tutaj i kupić ryż."
        "Właśnie. Rozkazano im go zdobyć, a w tym sektorze to jest jedyne miejsce, gdzie mogą go dostać."
        "Muszą go kupić od ojca?"
        "Jest jedynym dostawcą. O, teraz, synku, patrz: płacą melanżem."
        Miles patrzył, jak z rąk do rąk przechodzą rdzawobrązowe żetony przyprawowe. Jeden z Tancerzy Oblicza wyjmował je ze stojącej na podłodze walizki. Uzbierała się ich spora kupka
        "Cena jest wysoka, o wiele wyższa, niż oczekiwali - powiedziała lady Janet. - Łatwo będzie pójść tym śladem."
        "Dlaczego?"
        "Ktoś zbankrutuje, kiedy otrzyma tę dostawę. Podejrzewamy, kto jest nabywcą. Kimkolwiek zresztą jest, dowiemy się o nim. Wtedy będziemy wiedzieć, co naprawdę było przedmiotem transakcji."
        Potem lady Janet zaczęła wskazywać możliwe do wychwycenia niezgodności, które demaskowały Tancerza Oblicza przed wyszkolonym okiem i uchem. Były to ledwie dostrzegalne oznaki, ale Miles wyczuwał je błyskawicznie. Matka powiedziała mu, iż sądzi, że będzie mógł zostać mentatem... a może nawet czymś więcej.
        Na krótko przed ukończeniem trzynastu lat odesłano Milesa na dalsze szkolenie do Twierdzy Bene Gesserit na Lampadesie. Tam potwierdziła się opinia, którą wystawiła mu matka. Lady Janet dosyć prędko otrzymała wiadomość:
        "Dałaś nam mentata-wojownika, jakie go oczekiwałyśmy".
        Teg natknął się na tę notatkę dopiero porządkując papiery matki po jej śmierci. Te słowa na maleńkim arkuszu ryduliańskiego papieru krystalicznego, opatrzonym pieczęcią Bene Gesserit, napełniły go dziwnym uczuciem przeniesienia w czasie. Znalazł się nagle znów na Lampadesie, gdzie pomieszana z lękiem miłość, którą czuł do matki, została zgodnie z zamierzeniami zręcznie przeniesiona na cały zakon żeński. Zrozumiał to później, już podczas mentackiego szkolenia, ale to, że zrozumiał, nie zmieniło wiele. Co najwyżej przykuło go jeszcze silniej do zakonu. Potwierdzało fakt, że zakon jest siłą, na której ma się oprzeć. Wiedział już, że Bene Gesserit jest jedną z największych potęg we wszechświecie - co najmniej równą Gildii Planetarnej; większą niż Rada Mówiących-do-Ryb, które odziedziczyły tron dawnego Imperium Atrydów; dalece przewyższającą KHOAM i pozostającą w płynnej równowadze z Przemysłowcami z Ix i Bene Tleilax. W pewnej mierze rozległą władzę zakonu żeńskiego można było wydedukować choćby z samego faktu, iż zachowały tę władzę pomimo złamania monopolu Rakis na melanż dzięki przyprawie hodowanej w tleilaxańskich zbiornikach - podobnie zresztą, jak ixiańskie przyrządy nawigacyjne złamały monopol Gildii na podróże kosmiczne.
        Miles Teg poznał dobrze tę historię. Nawigatorzy Gildii nie byli już jedynymi, którzy potrafili prowadzić statek przez załamania przestrzeni, przenosić go z jednej galaktyki do innej w czasie równym chwili między uderzeniami serca.
        Siostry Nauczycielki kryły przed nim niewiele. Tam właśnie usłyszał po raz pierwszy o swoim atrydzkim rodowodzie. Było to konieczne z powodu testów, które musiał przejść. Najwyraźniej badały jego zdolności prorocze. Czy mógłby, jak Nawigator Gildii, wykrywać niebezpieczne przeszkody? Nie udało mu się. Potem próbowały z kryjówkami pozaprzestrzennymi. Był na nie równie ślepy jak reszta populacji. Jednak dla potrzeb testu karmiły go zwiększonymi dawkami melanżu i Teg poczuł, że budzi się w nim Prawdziwe Ja.
        "Myśl u swych źródeł" - tak nazwała to nauczycielka, gdy poprosił, by wyjaśniła mu to dziwne odczucie.
        Przez jakiś czas wszechświat oglądany dzięki nowej świadomości był magiczny. Świadomość stała się kręgiem, potem kulą. Stałe kształty rozpłynęły się. Bez ostrzeżenia wpadał w trans, póki siostry nie nauczyły go, jak nad tym panować. Dały mu do czytania żywoty świętych i mistyków. Kazały mu kreślić raz jedną, raz drugą dłonią krąg wolnej ręki i posyłać świadomość w ślad za kreśloną linią.
        Do końca semestru jego jaźń odzyskała kontakt ze światem zwykłych pojęć, ale wspomnienie magii nigdy go już nie opuściło. Było dla niego źródłem siły ducha w najtrudniejszych momentach życia.
        Przyjąwszy stanowisko wojskowego instruktora gholi, Teg poczuł, że magiczne wspomnienia z dnia na dzień powracają. Było to użyteczne, zwłaszcza podczas pierwszej rozmowy ze Schwangyu w Twierdzy na Gammu. Spotkali się w pracowni Wielebnej Matki, pomieszczeniu o metalowych ścianach, zastawionym najprzeróżniejszymi urządzeniami, z których większość nosiła znak firmowy Ix. Nawet jej krzesło, ustawione na tle okna, przez które świeciło poranne słońce, czyniąc jej twarz niewidoczną, nawet to krzesło było plastycznym stworzeniem, dostarczonym przez Ixian. Zmusiła go, by usiadł w oswojonym fotelu, choć wiedziała przecież, jaką odrazą napawało go tak poniżające wykorzystywanie żywych istot.
        "Wybrano ciebie, ponieważ twoja osoba skojarzy się dziecku z postacią Leto I" - powiedziała Schwangyu. Promienie słoneczne tworzyły koronę wokół jej głowy.
        "Zręczny chwyt" - pomyślał Teg.
        "A swą mądrością zyskasz jego miłość i szacunek" - dodała.
        "Raczej niepodobna, żebym kojarzył mu się z ojcem" - skwitował Teg.
        "Taraza twierdzi, że posiadasz dokładnie takie cechy, jakich jej trzeba. Wiem o twoich szlachetnych bliznach i o tym, co ci zawdzięczamy."
        To tylko potwierdziło wcześniejsze wnioskowanie mentata: "Planowały to od dawna. Dla tego celu prowadziły hodowlę. Ja także dla niego zostałem spłodzony. Jestem częścią większego planu."
        Ograniczył się jednak do stwierdzenia:
        "Taraza chce, by to dziecko stało się siejącym postrach wojownikiem, gdy już przywróci mu się jego prawdziwą jaźń."
        Schwangyu popatrzyła na niego zimno.
        "Nie wolno ci odpowiadać na żadne pytania o gholę, jeśli je zacznie zadawać - rzuciła. - Dopóki nie udzielę ci pozwolenia, nawet nie wymawiaj tego słowa. Dostarczymy ci wszelkich informacji, których będą wymagać twoje obowiązki."
        "Być może nie poinformowano Wielebnej Matki - odparł Teg chłodno, akcentując każde słowo - że dysponuję sporą wiedzą o tleilaxańskich gholach. Stawiałem im czoła w boju."
        "I sądzisz, że wiesz wystarczająco dużo o serii Idaho?"
        "Idaho mają opinię błyskotliwych strategów wojskowych."
        "A więc wielki baszar nie został poinformowany o innych cechach naszego gholi."
        W jej słowach wyraźnie dźwięczała ironia. I coś jeszcze: ledwie maskowana zazdrość i gniew. Matka Tega uczyła go przenikać wzrokiem jej własne maski. Były to zakazane nauki i nigdy nie przyznał się, że posiadał tę umiejętność. Teraz udał, że markotnieje i wzruszył ramionami.
        Było jednak oczywiste, że Schwangyu zdaje sobie sprawę z tego, iż Teg jest baszarem Tarazy. Linie podziału były widoczne.
        "Na żądanie Bene Gesserit - odezwała się Schwangyu - dokonano istotnych zmian w genotypie. Zmodernizowano jego system nerwowo-mięśniowy."
        "Nie zmieniając osobowości?" - spytał niewinnie Teg, zastanawiając się, co jeszcze zdradzi mu Schwangyu.
        "To ghola, nie klon!"
        "Rozumiem."
        "Doprawdy? Wymaga najstaranniejszego szkolenia prana-bindu we wszystkich stadiach nauki."
        "Tak jak rozkazała Taraza - stwierdził Teg. - I wszyscy będziemy wykonywać jej rozkazy."
        Schwangyu pochyliła się naprzód, nie kryjąc już gniewu.
        "Poproszono cię, byś szkolił gholę, którego udział w pewnych zamierzeniach jest dla nas wszystkich w najwyższym stopniu ryzykowny. Nie sądzę, abyś choć mgliście rozumiał, co będziesz szkolić!"
        "Co będziesz szkolić - pomyślał Teg. - Nie: kogo." To dziecko nigdy nie będzie kimś dla Schwangyu i innych przeciwniczek Tarazy. Być może będzie nikim dla wszystkich, dopóki nie odzyska prawdziwego "ja", nie osiądzie łagodnie w oryginalnej tożsamości Duncana Idaho.
        Teg widział teraz wyraźnie, że Schwangyu nie kryje zastrzeżeń co do projektu. Jej sprzeciw był jawny - i czynny, tak jak ostrzegała Taraza. Schwangyu była wrogiem, a rozkazy Tarazy były jasne.
        "Będziesz chronił to dziecko przed każdym zagrożeniem."
        Minęło dziesięć tysięcy lat od chwili, gdy Leto II zaczął przeobrażać się z człowieka w czerwia, a historycy do dziś spierają się o jego motywy. Czy powodowało nim pragnienie długiego życia? Żył przeszło trzy tysiące lat, a więc ponad dziesięciokrotnie dłużej, niż wynosi dziś średnia długość ludzkiego życia, lecz zważcie, jaką cenę zapłacił. Wizja potęgi? Nie bez powodu nazwano go Tyranem, ale czy władza przyniosła mu coś, czego mógłby pragnąć człowiek? A może chciał ocalić ludzkość przed nią samą? Odpowiedzi możemy szukać jedynie w tym, co sam mówił o Złotej Drodze, a autobiograficzny zapis z Dar-es-Balat trudno uznać za obiektywne źródło. Może wreszcie przypadło mu inne zadośćuczynienie, którego nie pojmiemy, nie znając jego przeżyć? Bez wystarczającego materiału dowodowego kwestia ta jest sporna. Możemy co najwyżej stwierdzić: "Zrobił to!" Temu nagiemu faktowi nie sposób zaprzeczyć.
        "Przeobrażenie Leto II"
        Przemówienie Gausa Andauda z okazji
        Dziesięciotysięcznej Rocznicy
        Waff znów miał uczucie, że jest na laszkarze. Tym razem stawka była najwyższa z możliwych. Czcigodna Macierz Rozproszonych żądała, by przybył na spotkanie. Powindah powindahów! Potomkowie Tleilaxan, którzy wzięli udział w Rozproszeniu, przekazali mu wszystkie posiadane informacje o tych strasznych kobietach.
        "Są o wiele straszniejsze niż Wielebne Matki Bene Gesserit" - mówili. I liczniejsze" - pomyślał Waff.
        Tym powracającym synom Tleilaxan także nie ufał. Mieli dziwny akcent, jeszcze dziwniejsze maniery, a ich praktyki religijne pozostawiały wiele do życzenia. Jak można ich było teraz na powrót dopuścić do Wielkiego Kehlu? Jakiż rytuał ghufranu mógł ich oczyścić po tak wielu wiekach? To, że wciąż przechowywali tajemnice Tleilaxan, samo w sobie zdawało się cudem.
        Nie byli już braćmi w maliku, ale stanowili jedyne dostępne źródło informacji o Utraconych. I to jakich informacji! Dla tych rewelacji, wpisanych teraz w gholę Duncana Idaho, warto było zaryzykować skażenie złem powindahów.
        Miejscem spotkania z Czcigodnymi Macierzami był ixiański statek pozaprzestrzenny. Zakładano, że będzie to neutralny grunt. Statek krążył po ciasnej orbicie wokół olbrzymiej gazowej planety w jednym z kompletnie wyeksploatowanych systemów słonecznych starego Imperium. Sam Prorok wycisnął ostatni grosz z tego zakątka wszechświata. W załodze byli Tancerze Oblicza nowego typu, udający Ixian, ale Waff nadal pocił się na myśl o pierwszym zetknięciu z tymi kobietami. Jeśli rzeczywiście były straszliwsze od wiedźm Bene Gesserit, to czy nie wykryją, że część załogi została podmieniona?
        Wybór miejsca i niezbędne przygotowania kosztowały Tleilaxan wiele nerwów. Chodziło o bezpieczeństwo. Waff pocieszał się, że ma przy sobie broń, jakiej nikt jeszcze nigdy nie widział poza wewnętrznymi planetami Tleilax. Był to efekt długiej i żmudnej pracy grupy wynalazców - dwie miniaturowe wyrzutnie zatrutych strzałek, ukryte w rękawach. Przez lata ćwiczył posługiwanie się nimi, aż zwalniający strzałki ruch ręki stał się niemal instynktownym odruchem.
        Nazwały się "Czcigodnymi Macierzami". Rodowód tego tytułu nasuwał nieprzyjemne skojarzenia z Bene Gesserit. Czcigodna Macierz! Żadna z nich nie przedstawiała się inaczej.
        Ściany pomieszczenia pokryte były miedzią na dowód, że jest ono zabezpieczone przed ixiańską aparaturą szpiegowską. Ale jakie urządzenia mogli wynaleźć Rozproszeni z dala od czujnych oczu Ixian?
        Waff z wahaniem wszedł do pokoju. Czcigodna Macierz już tam była, rozparta w skórzanym fotelu.
        - Mów do mnie tak, jak wszyscy - powitała go. - Czcigodna Macierz.
        - Czcigodna Macierzy. - Skłonił się, jak mu doradzano.
        Nic nie sugerowało ukrytych w jej głosie mocy. Niski kontralt, w którym pobrzmiewały nutki pogardy dla rozmówcy. Wyglądała jak podstarzała atletka albo akrobatka, zbyt powolna, by występować na scenie, ale wciąż zachowująca muskulaturę i pewne umiejętności. Jej czaszka o wystających kościach policzkowych obciągnięta była napiętą skórą. Kiedy mówiła, wąskie wargi przybierały wyraz arogancji, jak gdyby każde słowo kierowane było w dół, do istot niższych.
        - No, podejdź i usiądź! - Niedbałym gestem wskazała fotel naprzeciw siebie.
        Waff słyszał, jak właz do kabiny zamyka się z sykiem. Był sam na sam z tą kobietą! Miała przy sobie wykrywacz. Widział końcówkę przewodu, ginącą w jej lewym uchu. Jego wyrzutnie strzałek zostały oplombowane i zabezpieczone przed wykryciem, pozostając uprzednio przez pięć standardowych lat w radioaktywnej kąpieli w skrajnie niskiej temperaturze. Czy to wystarczy?
        Bez pośpiechu usiadł we wskazanym fotelu.
        Oczy Czcigodnej Macierzy były przykryte pomarańczowymi szkłami kontaktowymi, nadającymi jej wygląd dzikiego kota. W ogóle była okropna. A jakie miała ubranie! Czerwony kombinezon, a na tym ciemnoniebieska peleryna z ponaszywanymi dziwacznymi arabeskami i smokami z jakiegoś połyskującego materiału. Siedziała na fotelu, jak gdyby to był tron, opierając szponiaste ręce na poręczach.
        Waff rozejrzał się po kabinie. Jego ludzie przeszukali ją dokładnie wespół z ixiańskimi technikami i przedstawicielami Czcigodnych Macierzy.
        "Zrobiliśmy, co było w naszej mocy" - pomyślał, próbując się odprężyć.
        Czcigodna Macierz zaczęła się śmiać.
        Waff spojrzał na nią, starając się zachować niewzruszoną minę.
        - Testujesz mnie - powiedział z wyrzutem. - Powtarzasz sobie, że masz do dyspozycji wszelkie atuty przeciwko mnie, podstępne i przemożne sposoby przeforsowania swojej woli.
        - Nie mów do mnie tym tonem.
        W jej słowach, wypowiedzianych cicho i beznamiętnie, było tyle jadu, że Waff siłą stłumił w sobie odruch, by się cofnąć. Patrzył na silnie umięśnione nogi kobiety. Purpurowa tkanina kombinezonu oblepiała jej skórę, jak gdyby z niej wyrosła.
        Czas spotkania ustalono tak, by dla obojga było to przedpołudnie. Ich zegary biologiczne zestrojono w czasie podróży. Waff jednak czuł się wybity z rytmu i na przegranej pozycji. Co zrobi, jeśli opowieści jego informatorów okażą się prawdziwe? Na pewno jest uzbrojona.
        Uśmiechnęła się.
        - Starasz się mnie zastraszyć - powiedział.
        - I udaje mi się to.
        Waff czuł, że ogarnia go gniew, lecz dołożył starań, by nie było tego słychać w jego głosie.
        - Przybyłem tu na twoje zaproszenie - rzekł.
        - Mam nadzieję, że nie przybyłeś, aby wplątać się w próbę sił, którą na pewno byś przegrał.
        - Przybyłem, by osiągnąć między nami porozumienie. "Czego one chcą od nas? - myślał. - Przecież muszą czegoś chcieć."
        - A jakież może być między nami porozumienie? - spytała. - Budować pałac na rozpadającej się tratwie? Ha! Umowę można złamać i często tak się dzieje.
        - Co ma być przedmiotem targów?
        - Targów? Nie mam zamiaru się targować. Interesuje mnie ghola, którego zrobiliście dla wiedźm.
        Jej ton nie zdradzał niczego, ale serce Waffa zaczęło bić szybciej.
        W jednym ze swoich gholicznych wcieleń Waff uczył się pod kierunkiem mentata-odstępcy. Sam nie posiadał zdolności mentackich, a poza rym rozumowanie wymagało słów. Musieli zabić tego powindaha, ale było to cenne doświadczenie. Wspominając je, Waff czuł lekki niesmak, lecz równocześnie przypominał sobie to, co miało wartość.
        "Atakuj i wchłaniaj informacje, których dostarczy ci atak!"
        - Nie proponujesz mi nic w zamian - rzekł głośno.
        - Odpłacę ci tak, jak uznam za stosowne - powiedziała.
        - Bawisz się ze mną? - Waff zmierzył ją oburzonym spojrzeniem. Uśmiechnęła się drapieżnie, ukazując białe zęby.
        - Nie przeżyłbyś, gdybym się z tobą zabawiła. Nawet nie chciałbyś przeżyć.
        - Więc mam być zależny od twojej dobrej woli?
        - Zależność! - wyrzuciła z siebie to słowo, jak gdyby miało ono obrzydliwy smak. - Dlaczego sprzedajecie wiedźmom te gholę, a potem zabijacie je?
        Waff zacisnął usta. Milczał.
        - Wprowadziliście jakieś zmiany w tym gholi, nie odcinając mu jednak powrotu do oryginalnych wspomnień - powiedziała.
        - Jesteś świetnie poinformowana.
        W gruncie rzeczy nie było to szyderstwo i Waff miał nadzieję, że tego nie zauważyła. Szpiedzy! Miała szpiegów wśród wiedźm! Czy w sercu Tleilaxu też zagnieździł się zdrajca?
        - Na Rakis jest dziewczynka, z którą wiedźmy wiążą swe plany - ciągnęła Czcigodna Macierz.
        - Skąd to wiesz?
        - Wiemy o każdym kroku tych czarownic! Myślisz o szpiegach, ale nie masz pojęcia, jak daleko mogą sięgnąć nasze ręce.
        Waff sposępniał. Czyżby czytała w myślach? Może było to coś, czego nauczyli się Rozproszeni? Nieznany talent, zrodzony tam, gdzie nie sięga wzrok starej populacji ludzkiej?
        - Jak zmieniliście gholę? - zapytała.
        Głos!
        Waff, uodporniony na takie sztuczki przez swego nauczyciela-mentata, w ostatniej chwili powstrzymał się, by nie wyrzucić z siebie odpowiedzi. Ta Czcigodna Macierz znała jednak niektóre metody Bene Gesserit! Zupełnie tego nie oczekiwał. Takich rzeczy można się było spodziewać po Wielebnej Matce i wtedy człowiek był przygotowany. Chwilę trwało, nim Waff odzyskał równowagę. Splótł dłonie pod brodą.
        - Przejawiasz ciekawe umiejętności - powiedziała kobieta.
        Na twarzy Waffa pojawił się łobuzerski uśmieszek. Wiedział, jak rozbrajająco delikatnie potrafi wyglądać. Teraz zaatakować!
        - Wiemy, jak wiele nauczyłyście się od Bene Gesserit - rzucił.
        Wściekłość przemknęła po jej twarzy i znikła.
        - Nic nas nie były w stanie nauczyć!
        Waff nastroił swój głos na wesoły, przymilnie pochlebny ton.
        - Rzeczywiście, trudno to nazwać targowaniem się - rzekł.
        - Tak? - Chyba była naprawdę zaskoczona. Waff opuścił ręce.
        - Mówmy poważnie, Czcigodna Macierzy. Interesujesz się ghola. Opowiadasz, co się dzieje na Rakis. Za kogo nas uważasz?
        - Za byle kogo. Z każdą chwilą macie dla nas coraz mniejszą wartość.
        Waff wyczuł w tej odpowiedzi zimna, komputerową logikę. Nie przywodziła na myśl mentata, ale coś, od czego dreszcz przechodził po plecach. "Ona jest zdolna do tego, żeby zabić mnie tu, na miejscu" - pomyślał.
        Gdzie ma broń? Czy w ogóle potrzebna jej broń? Widok postronkowatych mięśni, zgrubień na dłoniach, łowieckie podniecenie płonące w pomarańczowych oczach - wszystko to wywoływało w Waffie bardzo nieprzyjemne uczucia. Ciekawe, czy domyśla się - albo wie - że w rękach zaszyte ma śmiercionośne strzałki.
        - Stoi przed nami problem, którego nie sposób rozwiązać za pomocą logiki - powiedziała.
        Waff spojrzał na nią zdumiony. Coś takiego mógłby powiedzieć Mistrz Zensunnitów! Sam nieraz to powtarzał przy różnych okazjach.
        - Prawdopodobnie nawet nie rozważaliście takiej możliwości - dodała.
        Waff miał wrażenie, jak gdyby te słowa zdarły z jej twarzy maskę. Nagle wyraźnie dojrzał całe jej wyrachowanie. Za co go uważała? Za jakiegoś obdartego głupka, nadającego się tylko do zbierania świmaczego gówna?
        Starając się, by w jego głosie zabrzmiało zmieszane wahanie, spytał:
        - Jak można rozwiązać taki problem?
        - Rozwiązanie przyniesie naturalny bieg wypadków.
        Nadal patrzył na nią z udawanym zakłopotaniem. W jej słowach nie wyczuwał objawienia. Mimo to dawały wiele do myślenia.
        - To, co mówisz, rodzi mi w głowie zamęt - powiedział.
        - Rodzaj ludzki rozprzestrzenia się w sposób nieograniczony. To jest prawdziwa korzyść wypływająca z Rozproszenia.
        Waff ze wszystkich sił starał się ukryć gonitwę myśli po usłyszeniu tych słów.
        - Nieograniczone wszechświaty, nieograniczony czas. Wszystko może się zdarzyć - rzekł ostrożnie.
        - O, bystry z ciebie malec, karzełku. Jak można cokolwiek zakładać? To nielogiczne.
        Przypominała któregoś ze starożytnych przywódców Dżihad Butlerjańskiej, którzy starali się oczyścić świat z mechanicznych umysłów. Ta Czcigodna Macierz była zadziwiająco staromodna.
        - Nasi przodkowie szukali odpowiedzi w komputerach - zaryzykował. "Niech popróbuje tego!"
        - Wiesz przecież, że komputerom brak nieskończonej pojemności informacyjnej - odparła.
        Znów zbiła go z tropu. Czyżby naprawdę czytała w myślach? Może to jakaś forma odcisku pamięciowego? To, co udało się Tleilaxanom z Tancerzami Oblicza i gholami, mogło się udać i innym. Skupił całą uwagę i ześrodkował ją na Ixianach, na ich szatańskich maszynach. Wytwory powindahów!
        Czcigodna Macierz omiotła wzrokiem pomieszczenie.
        - Może robimy błąd, ufając Ixianom - odezwała się.
        Waff wstrzymał oddech.
        - Nie sądzę, żebyś całkowicie im ufał - ciągnęła. - No, no, malutki. Ofiarowuję ci swoją dobrą wolę.
        Waff zaczął mgliście podejrzewać, że usiłuje być dla niego miła i uprzejma. Na pewno zrezygnowała na razie z poprzedniej taktyki gniewnej dominacji. Informatorzy Waffa spośród Rozproszonych twierdzili, że Czcigodne Macierze podejmowały decyzje seksualne bardzo podobnie do Bene Gesserit. Może chciała go uwieść? Ale przecież wyraźnie odkryła i rozumiała słabość logiki.
        Wszystko razem było bardzo kłopotliwe.
        - Rozmawiamy w kręgach - powiedział.
        - Wręcz przeciwnie. Kręgi zamykają. Kręgi ograniczają. Ludzkość nie jest już ograniczona przestrzenią, w której wzrasta.
        Znowu! Pokonując suchość w ustach, rzekł:
        - Mawiają, że jeśli nie ma się na coś wpływu, trzeba się z tym pogodzić.
        Pochyliła się do przodu, wpatrując się w niego pomarańczowymi oczami.
        - Godzisz się z możliwością ostatecznego upadku Bene Gesserit?
        - Gdyby o to chodziło, nie byłoby mnie tutaj.
        - Kiedy logika zawodzi, trzeba sięgnąć po inne narzędzie.
        - To brzmi logicznie. - Waff uśmiechnął się szeroko.
        - Nie drwij ze mnie! Jak śmiesz!
        Waff uniósł ręce obronnym gestem i przybrał ton pojednawczy.
        - Jakie narzędzie proponuje Czcigodna Macierz?
        - Energię!
        Jej odpowiedź zaskoczyła go.
        - Energię? W jakiej formie i ile?
        - Żądasz logicznych odpowiedzi - zauważyła
        Waff ze smutkiem zdał sobie sprawę, że jednak mimo wszystko nie była Zensunnitką. Bawiła się tylko słowami na obrzeżach zaprzeczenia logiki, krążyła wokół niej, ale jej narzędziem była logika.
        - Zgnilizna rozchodzi się od rdzenia - powiedział.
        Puściła mimo uszu to zdanie-test.
        - Odkrywamy nietknięte zasoby energii w każdym człowieku, z którym raczymy się zetknąć. - Kościsty palec zawisł o parę milimetrów od nosa Waffa.
        Mistrz cofnął się głębiej w fotel, czekając, aż kobieta opuści rękę.
        - Czy nie to właśnie mówiły Bene Gesserit, nim wyprodukowały swojego Kwisatz Haderach? - spytał.
        - Straciły kontrolę nad nim i nad sobą - odparła drwiąco.
        "Znów to samo - zauważył Waff. - Używa logiki, myśląc o nielogicznym. "Te drobne lapsusy wiele mu powiedziały. Domyślał się prawdopodobnej historii tych Czcigodnych Macierzy. Jedna z dzikich Wielebnych Matek rakiańskich Fremenów wzięła udział w Rozproszeniu. Różni ludzie uciekali na pozaprzestrzennych statkach w czasach Głodu i zaraz po nich. Statek zasiał gdzieś dziką wiedźmę razem z jej ideologią. Owoc tego zasiewu wrócił w postaci tej pomarańczowookiej łowczyni.
        - Co wbudowaliście w gholę? - jeszcze raz użyła Głosu.
        Tym razem Waff był przygotowany i Głos spłynął po nim. Tę kobietę trzeba będzie uprowadzić albo, jeśli to możliwe, zabić. Wiele się od niej dowiedział, ale nie istniał żaden sposób, by stwierdzić, czego ona dowiedziała się dzięki swym nieznanym zdolnościom.
        "To seksualne potwory - mówili informatorzy. - Posługując się mocą seksu, zmieniają mężczyzn w niewolników."
        - Jak mało wiesz o przyjemnościach, których mógłbyś ze mną zaznać - mówiła. Jej głos owijał się wokół niego jak bicz. Kuszący. Uwodzicielski...
        Waff starał się bronić:
        - Powiedz mi, dlaczego...
        - Nic nie muszę ci mówić!
        - Więc nie przybyłaś, żeby się targować - powiedział ze smutkiem. Zaiste, te statki zasiały w dalekich wszechświatach zgniliznę. Niemal namacalnie czuł ciężar konieczności. A co będzie, jeśli nie uda mu się jej zabić?
        - Jak śmiesz w ogóle wspominać o targowaniu się z Czcigodną Macierzą? - spytała gniewnie. - Wiedz, że to my ustalamy cenę!
        - Nie znam was, Czcigodna Macierzy. Ale z twych słów wnioskuję, że cię obraziłem.
        - Przeprosiny przyjęte.
        "Nikt nie zamierzał przepraszać!" Spojrzał na nią otwarcie. Z jej zachowania wiele dało się wywnioskować. Waff skonfrontował jeszcze raz to, czego się dowiedział, ze swoim wielowiekowym doświadczeniem. Ta kobieta Rozproszonych chciała od niego wyciągnąć jakąś ważną informację. A zatem nie miała innego źródła. Wyczuwał w niej desperację. Świetnie zamaskowaną, ale uchwytną. Potrzebne jej było potwierdzenie albo zaprzeczenie czegoś, czego się bała.
        Gdy tak siedziała, opierając dłonie na poręczach fotela, podobna była do drapieżnego ptaka. Zgnilizna rozchodzi się od rdzenia. Powiedział to, a ona nie usłyszała. Najwyraźniej atomowa ludzkość nadal eksplodowała w rym rozpraszającym się coraz bardziej Rozproszeniu. Ludzie, których reprezentowała ta Czcigodna Macierz, nie odkryli sposobu, by śledzić statki pozaprzestrzenne. To jasne, o to chodziło. Polowała na statki, tak samo jak wiedźmy Bene Gesserit.
        - Szukasz sposobu, by dostrzec niewidzialne statki - powiedział.
        Była wstrząśnięta. Nie spodziewała się tego po tym podobnym do elfa "karzełku", który siedział naprzeciw niej. Widział przerażenie, potem gniew, wreszcie zdecydowanie, mieniące się na jej twarzy. Po chwili jej oblicze z powrotem zastygło w drapieżną maskę. Wiedziała jednak, że zauważył te emocje.
        - Więc to robicie z tym ghola - stwierdziła.
        - Tego szukają w nim wiedźmy Bene Gesserit - skłamał.
        - Nie doceniłam cię. Czy ty też popełniłeś w stosunku do mnie ten sam błąd?
        - Nie sądzę, Czcigodna Macierzy. Plan genetyczny, którego jesteś rezultatem, jest fantastyczny, to jasne. Myślę, że mogłabyś mnie zabić uderzeniem stopy, nim zdołałbym okiem mrugnąć. Wiedźmy nie startują w tej samej lidze.
        Uśmiech zadowolenia złagodził jej rysy.
        - Czy więc Tleilaxanie będą chętnie nam służyć, czy mamy ich do tego zmusić?
        - Proponujesz nam rolę niewolników? - Waff nie starał się ukryć wściekłości.
        - To jedna z możliwości, które przed wami stoją. Teraz ją miał! Jej słabym punktem była arogancja.
        - Co kazałabyś mi zrobić? - spytał pokornie.
        - Weźmiesz ze sobą w charakterze gości dwie młodsze Czcigodne Macierze. Masz je wziąć do swojego łoża i pozwolić, żeby... nauczyły cię naszych rozkoszy.
        Waff wziął dwa bardzo wolne oddechy.
        - Jesteś bezpłodny? - zapytała.
        - Tylko Tancerze Oblicza są bezpłodni.
        Z pewnością już o tym wiedziała. Wszyscy wiedzieli.
        - Nazywasz siebie Mistrzem - rzuciła - a nie umiesz po mistrzowsku panować nawet nad samym sobą.
        "Bardziej niż ty, Czcigodna Suko - myślał. - A nazywam siebie Maszejkiem i to może jeszcze was zgubić."
        - Czcigodne Macierze, które wyślę z tobą, zlustrują cały dorobek Tleilaxan i wrócą, żeby złożyć mi raport.
        Waff westchnął, udając rezygnację.
        - Czy te dwie młode kobiety są ładne?
        - Czcigodne Macierze! - poprawiła go.
        - Nie macie innych imion?
        - To, czy zdradzą ci swoje imiona, zależy od nich, nie od ciebie. Przechyliła się na bok i zastukała kościstym palcem w podłogę.
        W jej dłoni błysnął kawałek metalu. Znała sposób przeniknięcia przez dźwiękoszczelny ekran!
        Właz otwarł się i weszły dwie kobiety, ubrane podobnie jak Czcigodna Macierz. Były młodsze, a ich peleryny zdobił skromniejszy ornament. Waff przyjrzał się im. Czyżby obie... Próbował ukryć podniecenie, ale wiedział, że mu się nie udało. Nie szkodzi. Stara pomyśli, że jest oszołomiony ich urodą. Dzięki oznakom, które mógł zauważyć jedynie Mistrz, poznał, że jedna z nich jest Tancerzem Oblicza. Udało się dokonać skutecznej zamiany i Rozproszeni tego nie wykryli! Kolejny uwieńczony powodzeniem krok naprzód. Ciekawe, czy Bene Gesserit okażą się równie ślepe.
        - Przejawiłeś rozsądną chęć współpracy i zostaniesz za to wynagrodzony - powiedziała stara Czcigodna Macierz.
        - Dostrzegam twą potęgę, Czcigodna Macierzy.
        To była prawda. Schylił głowę, by ukryć zdenerwowanie, z pewnością już widoczne w jego oczach.
        - Te dwie będą ci towarzyszyć. - Skinęła w kierunku nowo przybyłych. - Ich najbłahszy kaprys ma być dla ciebie rozkazem. Mają być traktowane z honorami i należnym szacunkiem.
        - Oczywiście, Czcigodna Macierzy.
        Nie podnosząc głowy, Waff uniósł obie ręce w geście wiernopoddańczego salutu. Z obu rękawów z sykiem wyleciały strzałki. Waff rzucił się w bok, na fotel, ale nie dość szybko. Prawa stopa Czcigodnej Macierzy wystrzeliła prosto w jego lewą skroń, przewracając go.
        I to była ostatnia czynność w życiu Czcigodnej Macierzy. Strzałka z lewego rękawa wpadła w jej otwarte usta i wbiła się w tylną ścianę gardła. Narkotyczna trucizna zdławiła okrzyk i kobieta pozostała tak, z otwartymi ze zdumienia ustami. Druga strzałka trafiła jej prawdziwą młodą towarzyszkę w prawe oko. Podstawiony Tancerz Oblicza zręcznym ciosem zmiażdżył jej krtań, żeby nie zdążyła ostrzec pozostałych.
        Dwa ciała zwaliły się martwe na ziemię.
        Waff wygrzebał się z fotela. Skroń pulsowała mu boleśnie. Parę centymetrów dalej, a strzaskałaby mu czaszkę! Uświadomił sobie, że jej reakcja została uruchomiona bez udziału ośrodkowego układu nerwowego. Tak jak u pewnych owadów, atak wyszedł z wyspecjalizowanego systemu mięśniowego. Koniecznie trzeba zbadać to osiągnięcie!
        Tancerz Oblicza nasłuchiwał przy otwartym włazie. Potem odsunął się na bok, by wpuścić drugiego, w przebraniu ixiańskiego strażnika. Waff masował sobie obtłuczoną skroń, podczas gdy jego Tancerze Oblicza rozebrali z szat martwe kobiety. Ten, który udawał Ixianina, przyłożył głowę do głowy Czcigodnej Macierzy. I nagle nie było już ixiańskiego strażnika, tylko wierna kopia starej Czcigodnej Macierzy w towarzystwie młodej pomocnicy. Wszedł kolejny pseudo-Ixianin i skopiował młodszą z zabitych. W ciągu kilku chwil z martwych ciał pozostały tylko popioły. Nowa Czcigodna Macierz zebrała je do woreczka i ukryła pod suknią.
        Waff uważnie zlustrował pokój. Nadal drżał jeszcze na wspomnienie tego, co odkrył. Za taką arogancją musiała stać przerażająca siła. Tę moc należy zbadać. Przywołał Tancerza Oblicza, który skopiował starą.
        - Zrobiłeś odcisk pamięciowy?
        - Tak, Mistrzu. Jej świadome wspomnienia wciąż jeszcze były żywe, kiedy kopiowałem.
        - Przekaż to jej - wskazał byłego ixiańskiego strażnika. Obydwaj Tancerze Oblicza zetknęli się czołami na kilka chwil, potem rozdzielili się.
        - Zrobione - powiedział starszy.
        - Ile mamy w sumie kopii Czcigodnych Macierzy?
        - Cztery, Mistrzu.
        - Żadnej nie zdemaskowano?
        - Żadnej, Mistrzu.
        - Tych czterech musi wrócić do ojczyzny Czcigodnych Macierzy i dowiedzieć się o nich wszystkiego, co tylko możliwe. Jeden z nich musi później wrócić do nas z informacjami.
        - To niemożliwe, Mistrzu.
        - Niemożliwe?
        - Spaliły za sobą wszystkie mosty. Tak właśnie robią, Mistrzu. Ustanowiły nową komórkę i osiadły na Gammu.
        - Ale na pewno moglibyśmy...
        - Z całym szacunkiem, Mistrzu. Koordynaty miejsca, z którego przybyły, zapisane były tylko w programie kontrolującym lot statku i zostały wymazane.
        - Zatarły wszystkie ślady? - w głosie Waffa zabrzmiało rozczarowanie.
        - Całkowicie, Mistrzu.
        Katastrofa! Zmusił się, by uporządkować rozbiegane myśli.
        - Nie mogą się dowiedzieć, co tu zrobiliśmy - mruknął.
        - Od nas się nie dowiedzą, Mistrzu.
        - Jakie zdolności udało im się rozwinąć? Jakie moce? Szybko!
        - Wszystkie te, których można się spodziewać po Wielebnych Matkach Bene Gesserit, z wyjątkiem wspomnień melanżowych.
        - Jesteś pewien?
        - Nie ma śladu Innych Wspomnień. Jak wiesz, Mistrzu, my...
        - Tak, tak, wiem. - Gestem ręki zmusił go do milczenia. - Ale ta stara była tak arogancka, tak...
        - Wybacz, Mistrzu, ale czas ucieka. Te Czcigodne Macierze doprowadziły rozkosze płciowe do maestrii, pozostawiającej daleko w tyle wszystko, do czego doszedł nasz wszechświat.
        - Więc to prawda, co mówili nasi informatorzy?
        - Cofnęły się do prymitywnego tantryzmu i rozwinęły własne metody stymulacji seksualnej, Mistrzu. Dzięki temu są obiektem kultu swoich wyznawców.
        - Kult - powtórzył ledwo dosłyszalnie Waff. - Czy przewyższają kurtyzany Bene Gesserit?
        - Tak twierdzą, Mistrzu. Czy mamy zademon...
        - Nie! - Waff zrzucił maskę elfa i przybrał wyraz twarzy Mistrza i władcy. Tancerze Oblicza pochylili głowy z pokorą. Na twarzy Waffa rozlało się błogie zadowolenie. Wracający z Rozproszenia Tleilaxanie mówili prawdę! Prostym odciskiem pamięciowym potwierdził wartość tej nowej broni dla jego ludzi.
        - Co rozkażesz, Mistrzu? - spytał starszy.
        Waff znowu wyglądał jak mały elf.
        - Zbadamy te sprawy głębiej dopiero wtedy, gdy znajdziemy się z powrotem w Bandalongu, w sercu Tleilaxu. Do tego czasu nawet Mistrz nie może rozkazywać Czcigodnej Macierzy. Dopóki nie uwolnimy się od wścibskich oczu, to wy jesteście moimi paniami.
        - Tak jest, Mistrzu. Czy mam teraz przekazać twój rozkaz pozostałym?
        - Tak, a rozkaz brzmi następująco: Ten statek nie może powrócić na Gammu. Musi zniknąć bez śladu. Nikt nie ma prawa przeżyć.
        - Tak się stanie, Mistrzu.
        Technologia, podobnie jak wiele innych dziedzin, zmierza w kierunku uniknięcia ryzyka inwestycyjnego. Czyni się wysiłki, by całkowicie wykluczyć element niepewności. Taka tendencja w odniesieniu do inwestycji kapitałowych wynika z faktu, że ludziom generalnie bardziej przypada do gustu to, co da się przewidzieć. Tylko nieliczni zdają sobie sprawę z tego, jak destrukcyjny jest efekt owego zjawiska, jak poważnie ogranicza ono elastyczność i tym samym pozbawia całe populacje możliwości obrony przed przypadkiem, jakim ciągle zaskakuje nas wszechświat.
        "Analiza Ix"
        (z Archiwum Bene Gesserit)
        Budząc się w domu kapłanów następnego ranka po próbie na pustyni, Sheeana ujrzała, że wokół jej łóżka stoją postacie w bieli.
        Kapłani i kapłanki!
        "Już nie śpi" - powiedziała jedna z kapłanek.
        Sheeanę przeszył dreszcz trwogi. Podciągnęła kołdrę pod brodę, wpatrując się z przerażeniem w skupione na niej oczy. Czyżby chcieli znów porzucić ją na pustyni? Tej nocy spała jak kamień w najwygodniejszym łóżku i najczystszej pościeli, jaką zdarzyło jej się ujrzeć w swym ośmioletnim życiu, ale wiedziała już, że każdy gest kapłanów może mieć podwójne znaczenie. Nie należy im ufać.
        "Dobrze spałaś?" - zapytała ta sama kapłanka. Była to starsza, siwowłosa kobieta w białym, obramowanym purpurą kapturze na głowie. Jej wodniste, bladobłękitne oczy patrzyły czujnie. Miała zadarty, sterczący nos, wąskie wargi i wysunięty do przodu podbródek.
        "Może odezwiesz się do nas? - nalegała kobieta. - Jestem Kania. To ja byłam przy tobie w nocy. Pamiętasz? Pomagałam ci się położyć."
        Ten głos przynajmniej napawał otuchą. Sheeana usiadła i przyjrzała się lepiej tym ludziom. Oni się bali! Czuły węch dziecka pustyni łowił w powietrzu ledwie uchwytne feromony. Dla Sheeany wniosek był prosty i jednoznaczny: ten zapach oznacza strach.
        "Myśleliście, że zrobicie mi krzywdę - odezwała się. - Dlaczego tak postąpiliście? "
        Otaczający ją ludzie wymienili skonsternowane spojrzenia.
        Strach Sheeany rozwiał się. Czuła, że nastał nowy porządek rzeczy, a wczorajsza próba niosła z sobą dalsze zmiany. Przypomniała sobie, jak służalczo ta stara kobieta... Kania?... zeszłego wieczoru nieomal pełzała przed nią na kolanach. W swoim czasie Sheeana miała się dowiedzieć, że każdy, kto pogodził się z grożącą mu śmiercią, wykształcał w sobie nowy rodzaj równowagi emocjonalnej. Strach był fazą przejściową. Ten nowy stan był ciekawy.
        "Uwierz nam. Dziecię Boga. że nie zamierzaliśmy cię skrzywdzić" - głos Kanii drżał.
        Sheeana wygładziła kołdrę na kolanach.
        "Na imię mi Sheeana - to należało do dobrych manier, tym bardziej, że Kania się przedstawiła. - Kim są ci inni?"
        "Odprawię ich, jeśli nie chcesz ich widzieć... Sheeana. - Kania wskazała rumianą kobietę, odzianą podobnie jak ona. - Oczywiście z wyjątkiem Alhosy. Ona będzie czuwać przy tobie w ciągu dnia."
        Alhosa dygnęła.
        Sheeana podniosła głowę, spoglądając w kanciastą, napęczniałą wodą twarz w aureoli jasnych loczków. Potem nagle zmieniła obiekt zainteresowania i przyjrzała się stłoczonym w grupkę mężczyznom. Wpatrywali się w nią spod przymrużonych powiek, niektórzy z zabobonną trwogą. Zapach strachu był silny.
        Kapłani!
        "Wyrzuć ich! - Sheeana machnęła dłonią w ich kierunku. - Oni są haram!"
        Był to rynsztokowy epitet, najdobitniej określający coś krańcowo złego.
        Kapłani cofnęli się, wstrząśnięci.
        "Odejdźcie!" - rozkazała Kania ze złośliwym uśmieszkiem. Ona, Kania, nie została zaliczona do złych istot. Ale ci kapłani najwyraźniej zasłużyli na to, by nazwano ich horami Musieli popełnić jakiś ohydny uczynek i Bóg zesłał święte dziecko, by ich pokarało. W to Kania mogła z łatwością uwierzyć. Kapłani rzadko traktowali ją tak, jak na to zasługiwała.
        Mężczyźni, gnąc się w pokłonach, wycofali się z komnaty jak zbite psy. Był wśród nich historyk i mówca o imieniu Dromind, smagły, wiecznie zamyślony człowiek, nękany namiętnością do takich pojęć, jak "dziób padlinożercy" czy "ochłap mięsa". Gdy drzwi zatrzasnęły się już za nimi, Dromind objawił rozdygotanym kolegom, że Sheeana to współczesna forma starożytnego imienia Siona.
        "Znacie przecież wszyscy rolę Siony w dziejach - mówił. - Służyła Szej-huludowi podczas jego przeobrażenia z człowieka w Podzielonego Boga."
        Stiros, stary, pomarszczony kapłan o ciemnych wargach i bladych, błyszczących oczach, popatrzył na Drominda w zamyśleniu.
        "To bardzo dziwne - powiedział. - Przekazy Ustne podają, że Siona stała się czynnikiem jego przemiany w Jednego w Wielu. Sheeana... Czy myślisz..."
        "Nie zapominajmy o świętych słowach samego Boga, przełożonych przez Hadię Benotto - przerwał inny kapłan. - Szej-hulud wiele razy wspominał o Sionie."
        "Nie zawsze w superlatywach - przypomniał Stiros. - Pamiętajcie, że nazywała się Siona Ibn Fuad al-Seyefa z Atrydów."
        "Atrydka" - szepnął ktoś.
        "Musimy ją bacznie obserwować" - stwierdził Dromind.
        Korytarzem nadbiegł młody posłaniec-akolita. Zatrzymał się przy nich i rozglądał chwilę, nim spostrzegł Stirosa.
        "Stirosie - wydyszał - masz natychmiast opróżnić ten korytarz."
        "Dlaczego?" - rozległ się chór oburzonych głosów.
        "Ma zostać przeniesiona do komnat Najwyższego Kapłana."
        "Z czyjego rozkazu?" - spytał ze złością Stiros.
        "Samego Najwyższego Kapłana - wyjaśnił posłaniec. - Słuchali." -Uczynił nieokreślony gest ręką w kierunku, z którego przybiegł.
        Zgromadzeni w holu zrozumieli. Komnaty budowane były tak, by słowa w nich wypowiadane były słyszalne w innych pomieszczeniach. Zawsze ktoś podsłuchiwał.
        "I co usłyszeli?" - starczy głos Stirosa zadrżał.
        "Zapytała, czy zajmuje najlepszą kwaterę. Mają ją zaraz przenieść i nie może zastać tu żadnego z was."
        "Ale co my mamy robić?" - spytał Stiros.
        "Obserwujcie ją" - rzekł Dromind.
        Tak więc pierzchnęli z holu i od tej chwili każdy z nich zaczął obserwować Sheeanę. Nawyk zrodzony tutaj miał wycisnąć piętno na całym ich przyszłym życiu. Wzorzec zachowania, który ukształtował się w otoczeniu Sheeany, miał spowodować zmiany, odczuwalne wszędzie tam, gdzie docierał wpływ kultu Podzielonego Boga. Zaczynem tych zmian były dwa słowa: "Obserwujcie ją".
        Jakaż ona naiwna, myśleli kapłani. Jakaż niezwykle naiwna! Ale umiała też czytać i żywo interesowała się Świętymi Księgami, które znalazła w komnatach Tueka. Oczywiście, teraz były to jej komnaty.
        Wszyscy, od wielkich do małych, odbywali pokutę. Tuek przeniósł się do kwatery swego pierwszego asystenta, po czym ogólna przeprowadzka jak lawina potoczyła się w dół hierarchii. Przekazani do dyspozycji Sheeany krawcy wzięli miarę i sporządzili dla niej doskonały filtrfrak. Dostała też nowe, złoto-białe kapłańskie szaty z purpurowym szlakiem.
        Ludzie zaczęli unikać historyka Drominda. Łapał więc swych kolegów za guziki i relacjonował im dzieje oryginalnej Siony, jak gdyby miały one dostarczyć ważkich informacji o jej współczesnej imienniczce.
        "Siona była małżonką świętego Duncana Idaho - przypominał każdemu, kto chciał go słuchać. - Ich potomkowie są wszędzie."
        "Tak? Wybacz, że nie zatrzymam się, by posłuchać, ale doprawdy bardzo się spieszę."
        Na początku Tuek przejawiał daleko idącą cierpliwość. Ta historia była ciekawa, a jej morał oczywisty.
        "Bóg zesłał nam nową Sionę - obwieścił Tuek. - Wszystko powinno się wyjaśnić."
        Potem Dromind gdzieś przepadł, a powróciwszy, przyniósł ze sobą nowe okruchy przeszłości.
        "Zapiski z Dar-es-Balat nabierają teraz nowego znaczenia - zakomunikował Najwyższemu Kapłanowi. - Czy nie powinniśmy poddać tego dziecka dalszym testom porównawczym?"
        Dromind dopadł Najwyższego Kapłana tuż po śniadaniu. Z wystawionego na taras stolika nie uprzątnięto jeszcze resztek posiłku. Przez otwarte okna piętro wyżej dolatywały odgłosy krzątaniny w pokojach Sheeany.
        "Święte Dziecko samo wybiera się na pustynię - przemówił szeptem. Podszedł do zawieszonej na ścianie mapy i wskazał obszar na południowy zachód od Kin. - Najwyraźniej ten właśnie teren ją interesuje. .. albo, winienem rzec raczej, przyzywają."
        "Doniesiono mi, że często posługuje się słownikami - rzekł Dromind. - Z pewnością nie może to być... "
        "Poddaje nas próbie - przerwał Tuek. - Nie daj się zwieść."
        "Ależ panie, ona zadaje Kanii i Alhosie zupełnie dziecinne pytania!"
        "Czyżbyś kwestionował moje zdanie, Dromindzie?"
        Dromind poniewczasie zdał sobie sprawę, że przekroczył dopuszczalne granice. Zamilkł, ale wyraz jego twarzy świadczył, że miałby jeszcze o wiele więcej do powiedzenia.
        "Bóg zesłał ją, by wypleniła zło, które zagnieździło się w szeregach Namaszczonych - powiedział Tuek. - Odejdź! Módl się i zapytaj sam siebie, czy to zło nie zalęgło się także i w tobie."
        Kiedy Dromind odszedł, Tuek wezwał do siebie zaufanego sługę. "Dokąd udało się Święte Dziecko?" - zapytał.
        "Podążyła na pustynię, panie, by spotkać się ze swym Ojcem."
        "Na południowy zachód?"
        "Tak, panie."
        "Trzeba wywieźć Drominda daleko na wschód i pozostawić w piasku. Wetknijcie tam parę dudników, żebyśmy mieli pewność, że już nie wróci."
        "Drominda, panie?"
        "Drominda."
        Nawet kiedy Dromind znalazł się już w Ustach Boga, kapłani nadal stosowali się do jego zalecenia. Obserwowali Sheeanę.
        Sheeana też prowadziła własne obserwacje.
        Stopniowo, tak powoli, że nie sposób było uchwycić decydującego momentu, zdała sobie sprawę z wielkiej władzy, którą miała nad tymi ludźmi. Najpierw była to tylko zabawa, nieustający Dzień Dziecka. Dorośli skakali wokół niej na paluszkach, spełniając każdą dziecięcą zachciankę. Ale zdawało się, że nie ma życzeń zbyt trudnych do spełnienia
        Chciała, by na jej stole pojawił się egzotyczny owoc?
        Podawano go na złotym półmisku.
        Dojrzała przez okno dziecko na rojnej ulicy i chciała się z nim bawić?
        Natychmiast zapędzano je do jej komnat w świątyni.
        Kiedy mijał pierwszy szok i przerażenie, dziecko nawet czasem włączało się do zabawy, której kapłani i kapłanki przyglądali się z natężeniem. Niewinne wyprawy do ogrodów na dachu, szepty i chichoty - wszystko poddawane było wnikliwej analizie. Sheeanie ciążył na sercu strach towarzyszy zabaw. Rzadko wzywała powtórnie to samo dziecko. Wolała dowiadywać się czegoś nowego od nowych znajomych.
        Kapłani nie mogli wyrobić sobie jednolitego stanowiska na temat niewinnego charakteru tych spotkań. Zastraszone dzieci poddawano przesłuchaniom, aż w końcu Sheeana odkryła to i urządziła swym strażnikom awanturę.
        Wieści o Sheeanie rozeszły się po całej Rakis, a także i poza planetę. Rosły sterty raportów Bene Gesserit. Mijające lata, regulowane podniosłym autokratycznym ceremoniałem, stanowiły pożywkę dla trawiącej Sheeanę ciekawości, która zdawała się nie mieć granic. Nikt jednak z uczestników tych zdarzeń nie myślał o nich w kategoriach edukacyjnych: Sheeana nauczająca kapłanów i równocześnie ucząca się od nich. Bene Gesserit od razu zwróciły uwagę na ten aspekt życia dziewczynki i śledziły jego rozwój z uwagą.
        "Jest w dobrych rękach. Niech tam zostanie, pókia nie będzie gotowa na to, żebyśmy się nią zajęty - zawyrokowała Taraza. - Ochrona ma być w ciągłym pogotowiu, a ja chcę otrzymywać regularne sprawozdania."
        Sheeana nie pisnęła słowa na temat prawdziwego pochodzenia, ani też tego, co Szejtan zrobił z jej rodziną i sąsiadami. To była sprawa prywatna, sprawa miedzy nią a Szejtanem. Milczenie było dla niej czymś w rodzaju ceny własnego ocalenia.
        Niektóre problemy blakły. Rzadziej teraz wybierała się na pustynię. Wciąż poszukiwała odpowiedzi, ale stało się oczywiste, że wyjaśnienia dziwnego stosunku Szejtana do niej niekoniecznie należy szukać w otwartych piaskach. Szpiedzy Bene Gesserit w otoczeniu Sheeany ustalili, że dziewczynka nie przejawia zbytniego zainteresowania zakonem żeńskim, mimo iż wie o istnieniu przedstawicielstw innych sił na Rakis. Zresztą, w razie potrzeby udzielano jej wymijających odpowiedzi, skutecznie osłabiających owo zainteresowanie.
        Depesza Tarazy do podwładnych na Rakis ujmowała rzecz prosto i jednoznacznie: "Po wiekach przygotowań nastąpiły lata udoskonaleń. Gdy nadejdzie właściwy moment, uczynimy ruch. Nie ma już żadnych wątpliwości, że to dziecko jest tym, na które czekałyśmy."
        Uważam, że więcej cierpień przysporzyli ludzkości reformatorzy niż jakakolwiek inna siła w historii. Pokażcie mi kogoś, kto mówi: "Trzeba coś zrobić!", a ja wam pokażę głowę pełną złych intencji, które nie mogą sobie znaleźć innego ujścia. Musimy zawsze walczyć, o to, by odnaleźć naturalny bieg rzeczy i popłynąć z prądem.
        Wielebna Matka Taraza
        Zapis rozmowy, B.G., teczka GSXXMAT9
        Niebo nad Gammu zdawało się unosić wraz ze wschodzącym słońcem, a w ślad za nim unosiły się wonie traw i otaczających Twierdzę lasów, wchłonięte i zgęszczone przez poranną mgiełkę.
        Duncan Idaho stał przy Zakazanym Oknie i wdychał ten zapach.
        "Masz już piętnaście lat - powiedział mu Patrin tego ranka. - Możesz się uważać za młodego mężczyznę. Nie jesteś już dzieckiem."
        "Czy dziś są moje urodziny?"
        Byli w sypialni Duncana. Patrin przyniósł właśnie szklankę soku z cytrusów i kazał mu wstawać.
        "Nie wiem, kiedy są twoje urodziny" - odpowiedział.
        "Czy ghole mają urodziny?"
        Patrin milczał. Nie wolno było rozmawiać o gholach z gholą.
        "Schwangyu mówi, że nie możesz odpowiadać na to pytanie" - rzekł Duncan.
        "Baszar chciał, żebym ci przekazał - odezwał się Patrin z wyraźnym zmieszaniem - że poranny trening odbędzie się dziś z opóźnieniem. Chce, żebyś wykonywał ćwiczenia nóg i kolan, dopóki cię nie wezwie."
        "Robiłem je wczoraj!"
        "Powtarzam tylko rozkazy baszara." - Patrin zabrał pustą szklankę i wyszedł, zostawiając go samego.
        Duncan ubrał się szybko. W kantynie czekali na niego ze śniadaniem. Do diabła z nimi! Nie potrzebował ich śniadania. Co robił baszar? Dlaczego nie mógł punktualnie rozpocząć zajęć? Ćwiczenia nóg i kolan! Żeby miał się czym zająć, bo Tegowi właśnie coś wypadło! Duncan ze złości przekradł się Zakazaną Drogą do Zakazanego Okna. Przeklęci strażnicy, niech mają za swoje!
        Dolatujące przez otwarte okno zapachy budziły w nim nieokreślone wspomnienia, których nie potrafił umiejscowić. Majaczyły gdzieś na skraju jego świadomości. Duncan był pewny, że są to wspomnienia. Było to zarazem przerażające i pociągające - tak jak spacer brzegiem przepaści lub jawne stawianie oporu Schwangyu. Nigdy nie chodził brzegiem przepaści i nigdy otwarcie nie przeciwstawił się Schwangyu, ale mógł to sobie wyobrazić. Holograficzny obraz ścieżki biegnącej skrajem urwiska wystarczał, by czuć niepokojący ucisk w żołądku. Jeśli zaś chodzi o Schwangyu, często wyobrażał sobie swój gniew i nieposłuszeństwo i wtedy odczuwał tę samą fizyczną przypadłość.
        "W mojej głowie jest ktoś obcy" - myślał.
        Nie tylko w głowie - w ciele. Kołatały się w nim jakieś doznania, jak gdyby przebudził się nagle, wiedząc, że coś mu się śniło, ale nie mógł przypomnieć sobie treści snu. Te senne majaki szeptały o rzeczach, o których wiedział, że nie może ich znać.
        A jednak znał je.
        Znał nazwy drzew, które pachniały za oknem, choć nie było tych nazw w bibliotecznym archiwum.
        Zakazane Okno było zakazane, ponieważ znajdowało się w zewnętrznym murze Twierdzy i można je było otworzyć. Otwierano je często, tak jak teraz, dla dopływu powietrza. Z pokoju Duncana można się było tu dostać, wspinając się na poręcz balkonu, a potem szybem wentylacyjnym z magazynu. Nauczył się pokonywać tę drogę, nie robiąc najmniejszego hałasu na balkonie, w magazynie ani też w szybie. Bardzo wcześnie dowiedział się, że wychowanki Bene Gesserit potrafią odbierać niesłyszalne dla innych sygnały. Teraz, dzięki pouczeniom Tega i Lucilli, sam umiał odczytywać niektóre z tych sygnałów.
        Duncan, ukryty w cieniu górnego krużganka, wpatrywał się w pofałdowane, zalesione zbocza, wspinające się ku skalistym turniom. Las przyciągał go z niepojętą siłą. Wznoszące się ponad drzewami skały zdawały się być dziełem czarów. Łatwo było wyobrazić sobie, że tej ziemi nie tknęła jeszcze ludzka stopa. Jak dobrze byłoby zaszyć się tam, być tylko sobą i nie martwić się, że gdzieś tam w środku mieszka jakaś inna osoba. Ktoś obcy.
        Duncan odwrócił się z westchnieniem i sekretnym przejściem wrócił do swojego pokoju. Dopiero gdy był już na miejscu, odważył się powiedzieć sobie, że jeszcze raz mu się udało. Nikt nie poniesie kary za tę eskapadę.
        Widmo kary i bólu, unoszące się jak aureola wokół miejsc, do których nie miał wstępu, sprawiało tylko, że łamiąc przepisy zachowywał maksymalną ostrożność.
        Nie lubił myśleć o bólu, który zadałaby mu Schwangyu, gdyby przyłapała go przy Zakazanym Oknie. Postanowił jednak, że choćby ból był najgorszy, nie będzie krzyczał. Nigdy nie płakał, nawet gdy sięgała do arsenału najobrzydliwszych sztuczek. Po prostu patrzył jej w oczy, nienawidząc jej z całej duszy, ale przyjmując nauczkę. Lekcja, którą dawała mu Schwangyu, była dla niego jednoznaczna: musi doprowadzić do perfekcji zdolność poruszania się tak, by nikt go nie widział ani nie słyszał i by nie pozostawiać nawet najmniejszych śladów.
        Znalazłszy się bezpiecznie w swoim pokoju, Duncan usiadł na skraju łóżka i wpatrzył się w pustą ścianę przed sobą. Kiedyś, kiedy tak na nią patrzył, na ścianie pojawił się obraz: młoda kobieta o jasno-bursztynowych włosach i delikatnie zaokrąglonych rysach. Patrzyła na niego ze ściany i uśmiechała się. Jej usta poruszyły się bezgłośnie. Duncan umiał już czytać z ruchu warg i bez trudu odczytał słowa.
        Duncan, mój słodki Duncan.
        Czy była to jego matka? Jego prawdziwa matka?
        Nawet gholę miały prawdziwe matki gdzieś tam w przeszłości. Zagubiona w meandrach czasu, daleko przed aksolotlowym zbiornikiem, była żywa kobieta, która go urodziła... i kochała. Tak, kochała go, bo był jej dzieckiem. Jeśli ta twarz na ścianie należała do jego matki, to w jaki sposób tu dotarła? Duncan nie mógł jej rozpoznać, ale pragnął, żeby to była matka.
        Tamto doświadczenie przeraziło go, ale mimo to marzył, by się powtórzyło. Kimkolwiek była tamta młoda kobieta, wciąż dręczyła go jej nieuchwytna obecność. Ten obcy, w środku, znał ją. Duncan czuł, że tak jest. Czasami chciał stać się na chwilę tym obcym - na tyle tylko, by odnaleźć wszystkie ukryte wspomnienia - ale to pragnienie też napełniało go przerażeniem. Bał się, że utraci swoją własną osobowość, jeżeli wtargnie do niej obcy.
        Zastanawiał się, czy byłoby to podobne do śmierci.
        Duncan widział śmierć, gdy nie miał jeszcze sześciu lat. Jego strażnicy stawili opór ludziom, którzy wdarli się do Twierdzy, i jeden z nich zginął. Czterech napastników też zostało zabitych. Chłopiec patrzył, jak wnoszą na dziedziniec pięć ciał. Ich mięśnie zwiotczały, ramiona wlokły się po ziemi. Uleciało z nich coś najistotniejszego. Nie zostało nic, co mogłoby przywołać wspomnienia - własne czy cudze.
        Te pięć ciał zabrano gdzieś do podziemi Twierdzy. Duncan usłyszał później, jak jeden ze strażników mówił, że napastnicy nafaszerowani byli czymś, co nazwał "szerem". Wtedy po raz pierwszy zetknął się z pojęciem sondy ixiańskiej.
        "Sonda ixiańska może spenetrować umysł nawet martwego człowieka - wyjaśniła mu Geasa. - Szer to narkotyk, który chroni przed tą penetracją. Komórki ciała obumierają całkowicie, zanim narkotyk przestanie działać."
        Podsłuchując tu i ówdzie, dowiedział się, że czterech napastników testowano także i na inne sposoby. Nikt nie wyjaśniał mu tych innych sposobów, ale Duncan podejrzewał, że musi to być jeden z sekretów Bene Gesserit. W jego pojęciu były to kolejne sztuczki z piekła+ rodem Wielebnych Matek. Mogą ożywiać zmarłych i wyciągać informacje z opornych ciał. Chłopiec wyobrażał sobie odarte ze skóry mięśnie, skaczące na rozkaz diabolicznego obserwatora.
        Obserwator nieodmiennie przybierał postać Schwangyu.
        Umysł Duncana pełen był takich obrazów, choć jego nauczycielki dokładały wszelkich starań, by wyplenić z niego "głupoty wymyślane przez ignorantów". Nauczycielki twierdziły, że owe powtarzane szeptem historie były użyteczne o tyle tylko, że siały strach przed Bene Gesserit wśród niewtajemniczonych. Nie chciało mu się wierzyć, że należał do wtajemniczonych. Patrząc na Wielebne Matki, powtarzał sobie zawsze: "Nie jestem jednym z nich!"
        Ostatnio najbardziej natarczywa była Lucilla.
        "Religia jest źródłem energii - mówiła. - Musisz nauczyć się ją rozpoznawać. Może zostać użyta do twoich własnych celów."
        "Ich celów, nie moich" - myślał.
        Wyobrażał sobie swoje własne cele. Rysowały się przed nim sceny, w których rzucał na kolana zakon żeński, a zwłaszcza Schwangyu. Czuł, że w takich wyobrażeniach jest głęboko ukryta prawda, która sączy się z miejsc, w których przebywał obcy. Ale nauczył się potakiwać i udawać, że również dla niego religijna łatwowierność jest śmieszna.
        Lucilla wyczuła w nim tę dwoistość.
        - On myśli, że sił mistycznych trzeba się bać i, o ile to tylko możliwe, unikać - powiedziała do Schwangyu. - I dopóki upiera się przy tym przekonaniu, nie nauczy się wykorzystywać naszych najistotniejszych zdobyczy.
        Spotkały się zaraz po kolacji w pracowni Schwangyu, by przeprowadzić to, co Schwangyu nazywała "okresową sesją rekapitulacyjną". Dobiegające zewsząd odgłosy świadczyły o tym, że życie Twierdzy zmieniało rytm. Nocne patrole wychodziły na obchód, personel, skończywszy pracę, cieszył się krótkimi chwilami wolnego czasu. Ekipa remontowa zakonu żeńskiego nie wyposażyła pracowni w dźwiękoszczelne ściany, i to celowo. Wyszkolone zmysły Wielebnej Matki wiele mogły wyczytać z odbieranych dźwięków.
        Schwangyu coraz mniej pewnie czuła się na tych "sesjach". Stawało się oczywiste, że Lucilla nie da się przeciągnąć na stronę oponentek Tarazy. Była też całkowicie odporna na podstępne wybiegi starszej Wielebnej Matki. A co było najbardziej rozwścieczające, to to, że Teg i Lucilla wpajali w gholę trudne do utrzymania w ryzach umiejętności. W najwyższym stopniu niebezpieczne. Jak gdyby i oprócz tego nie miała dosyć problemów. Schwangyu odczuwała coraz większy respekt przed Lucillą.
        - Myśli, że w naszej sztuce stosujemy praktyki okultystyczne -powiedziała Lucilla. - Jak to się stało, że wpadł na ten osobliwy pomysł?
        Usłyszawszy to pytanie, Schwangyu poczuła się nieswojo. Lucilla wiedziała już, że zrobiono to po to, by osłabić gholę. W rzeczywistości Lucilla mówiła: "Nieposłuszeństwo to zbrodnia przeciw naszemu zakonowi!"
        - Jeśli pragnie naszej wiedzy, to ty nie będziesz mu jej bronić - mruknęła Schwangyu. Obojętnie jak z jej punktu widzenia było to niebezpieczne, to jednak z pewnością prawdziwe.
        - Jego pęd do wiedzy jest dla mnie najlepszym bodźcem do działania - powiedziała Lucilla - ale obie wiemy, że to za mało.
        W głosie Lucilli nie brzmiał nawet cień zarzutu, ale Schwangyu i tak go wyczuwała
        "Co za perfidia! Ona stara się m n i e przekabacić" - pomyślała Schwangyu. Przyszło jej do głowy kilka możliwych odpowiedzi: "Nie przekroczyłam rozkazów." Fe! Wstrętna wymówka! "Ghola traktowany był zgodnie z typową praktyką szkoleniową Bene Gesserit." Nie na temat i niezgodne z prawdą. Ten ghola nie był typowym obiektem szkolenia. Były w nim głębie godne potencjalnej Wielebnej Matki. I na tym polegał problem!
        - Popełniłam kilka błędów - powiedziała.
        O! Tylko druga Wielebna Matka mogła w pełni docenić tę dwuznaczną odpowiedź.
        - Niszczyłaś go bezbłędnie - odpowiedziała Lucilla.
        - Ale nie przewidziałam, że inna Wielebna Matka wykryje w nim te skazy.
        - On chce posiąść naszą moc po to, by nam uciec. Myśli sobie: "Pewnego dnia będę umiał tyle samo, co one, i wtedy zwieję".
        Schwangyu milczała.
        - Bardzo sprytne - ciągnęła Lucilla, nie doczekawszy się odpowiedzi. - Jeżeli ucieknie, będziemy musiały go schwytać i same go zniszczyć.
        Na twarzy Schwangyu pojawił się uśmiech.
        - Nie popełnię tej samej pomyłki - powiedziała Lucilla, - Mówię ci to otwarcie, bo i tak sama byś się zorientowała. Teraz rozumiesz, dlaczego Taraza skierowała Imprinterkę do takiego dzieciaka.
        Uśmiech Schwangyu znikł.
        - Co masz zamiar zrobić?
        - Chcę stworzyć między nim a mną takie same więzy, jakie łącza nasze nowicjuszki z nauczycielkami. Jestem wobec niego szczera i lojalna, jak gdyby był jedną z nas.
        - Ależ on jest mężczyzną!
        - Więc ominie go przyprawowa agonia, nic poza tym. Mam wrażenie, że na to reaguje.
        - A co, kiedy przyjdzie czas na ostatnie stadium imprintu?
        - Tak, wtedy trzeba będzie działać bardzo delikatnie. Sądzisz, że to go zniszczy. Na tym, oczywiście, opierał się twój plan.
        - Lucillo, zakon nie popiera jednogłośnie zamysłów Tarazy co do gholi. Musisz zdawać sobie z tego sprawę.
        Był to najbardziej ważki argument Schwangyu i fakt, że zachowała go na tę chwilę, mówił wiele. Głęboko zakorzeniona obawa przed stworzeniem kolejnego Kwisatz Haderach wywoływała w szeregach zakonu odpowiednio silny sprzeciw.
        - Ma prymitywny genotyp i nie był przygotowywany na to, by stać się Kwisatz Haderach - powiedziała Lucilla.
        - Ale Tleilaxanie zburzyli jego genetyczną spuściznę!
        - Tak, zgodnie z naszym życzeniem. Przyspieszyli jego reakcje nerwowe i mięśniowe.
        - I to wszystko?
        - Widziałaś analizy komórkowe.
        - Gdybyśmy potrafili robić to, co oni, nie potrzebowalibyśmy pomocy Tleilaxan - wybuchła Schwangyu. - Miałybyśmy własne zbiorniki aksolotlowe.
        - Uważasz, że coś przed nami ukrywają?
        - Nie miałyśmy do niego dostępu przez całe dziesięć miesięcy!
        - Słyszałam już te argumenty - ucięła Lucilla. Schwangyu uniosła ręce nad głową w geście kapitulacji.
        - No to weź go sobie, Wielebna Matko. I przygotuj się na to, by ponieść konsekwencje. Ale obojętne, co byś doniosła Kapitule, nie usuniesz mnie z tego stanowiska.
        - Usunąć cię? Z pewnością nie. Wcale nie chcę, żeby twoja frakcja przysłała tu kogoś, kogo jeszcze nie znamy.
        - Istnieje granica zniewag, które zniosę cierpliwie - ostrzegła Schwangyu.
        - I granica zdrady, na którą przymknie oko Taraza - odparowała Lucilla.
        - Jeśli wyrośnie nam następny Paul Atryda, albo, Boże broń, następny Tyran, będzie to sprawka Tarazy - powiedziała Schwangyu. -Powtórz jej moje słowa.
        Lucilla wstała.
        - Zapewne wiesz, że Taraza pozostawiła wyłącznie mojej decyzji, ile melanżu dostawać ma ghola. Zwiększyłam już dawkę.
        Schwangyu uderzyła obiema pięściami w biurko.
        - Niechże was piekło pochłonie! - krzyknęła. - Jeszcze doprowadzicie nas wszystkie do katastrofy!
        Tajemnica Tleilaxan musi tkwić w ich nasieniu. Nasze badania dowodzą, ze zawarta w plemnikach informacja genetyczna nie jest przekazywana w zwykły sposób. Występują w niej luki. Każdy badany przez nas osobnik potrafił ukryć przed nami swoje wewnętrzne "ja". Wykazują naturalną odporność na sondę ixiańską! Najgłębsza tajemnica jest ich najdoskonalszą zbroją - i bronią.
        "Analiza Bene Gesserit"
        nr arch. BTXX441 WÓR
        Mijał już czwarty rok pobytu Sheeany w kapłańskim sanktuarium. Pewnego ranka doniesienia szpiegów postawiły na nogi obserwatorki Bene Gesserit na Rakis.
        - Powiadasz, że była na dachu? - spytała Matka Komendantka Twierdzy na Rakis.
        Komendantka o imieniu Tamalana służyła poprzednio na Gammu i dysponowała większą niż przeciętna wiedzą o tym, co zakon żeński ma nadzieję tu osiągnąć. Wiadomość zastała Tamalanę w trakcie spożywania konfitury z domieszką melanżu. Teraz kurierka stała nie opodal stołu, podczas gdy Tamalana kończyła śniadanie, jeszcze raz przeglądając raport.
        - Tak, Wielebna Matko, na dachu.
        Talamana podniosła wzrok na kurierkę. Kipuna, urodzona na Rakis postulantka zakonu, miała w przyszłości zająć się co delikatniejszymi sprawami lokalnymi.
        - "Sprowadźcie ich z powrotem!" Czy tak dokładnie powiedziała? - spytała Tamalana, przełykając kęs posiłku.
        Kipuna skinęła głową. Zrozumiała pytanie. Chodziło o to, czy Sheeana wydawała rozkazy tonem nie znoszącym sprzeciwu.
        Tamalana ponownie zajęła się raportem, wychwytując co ciekawsze sygnały. To dobrze, że przysłali właśnie Kipunę. Tamalana wysoko ceniła zdolności tej Rakianki. Kipuna miała delikatną, okrągłą buzię i pierzastą czuprynę, często spotykaną w kapłańskiej warstwie na Rakis, ale pod tą fryzurą nie krył się ptasi móżdżek.
        - Sheeana była niezadowolona - relacjonowała Kipuna. - Ornitopter przeleciał koło dachu i bez trudu dojrzała w nim dwóch skutych więźniów. Wiedziała, że idą na śmierć na pustynię.
        - Więc kazała, by ich do niej sprowadzono. - Tamalana odłożyła raport i uśmiechnęła się. - Jej dobór słów jest fascynujący.
        - Żeby sprowadzić ich z powrotem? - zdziwiła się Kipuna. - To raczej dosyć proste polecenie. Dlaczego miałoby być fascynujące?
        Tamalanie podobało się szczere zainteresowanie nowicjuszki. Kipuna nie marnowała okazji, by nauczyć się, jak pracuje umysł prawdziwej Matki Wielebnej.
        - Nie, to nie ten fragment jej przemowy tak mnie zaciekawił. - Tamalana pochyliła się nad raportem i przeczytała na głos: .Jesteście sługami Szejtana, nie sługami sług".
        Spojrzała na Kipunę.
        - Widziałaś i słyszałaś to wszystko?
        - Tak, Wielebna Matko. Uznano, że powinnam sama złożyć ci raport, w razie, gdybyś miała dodatkowe pytania.
        - Wciąż jeszcze nazywa go Szejtanem - zauważyła Tamalana. - Jakże to musi ich drażnić! Oczywiście, sam Tyran powiedział: "Będą zwać mnie Szejtanem".
        - Widziałam raporty z wykopalisk w Dar-es-Balat - powiedziała Kipuna.
        - I przywieziono tych dwóch więźniów bez zwłoki?
        - Natychmiast, gdy tylko przekazano wiadomość, Wielebna Matko. Wrócili w ciągu paru minut.
        - To znaczy, że cały czas obserwują ją i podsłuchują. I dobrze. Czy Sheeana zachowywała się tak, jak gdyby znała tych więźniów? Wymieniali jakieś znaki?
        - Jestem pewna, że byli dla niej obcy, Wielebna Matko. Dwaj zwykli ludzie z nizin społecznych, raczej brudni i ubogo odziani. Śmierdzieli jak ten motłoch z ruder na przedmieściu.
        - Sheeana kazała zdjąć im kajdany, a potem przemówiła do tej niedomytej dwójki. Teraz proszę o jej dokładne słowa: co powiedziała?
        - "Jesteście mymi braćmi".
        - Ślicznie, ślicznie. A następnie kazała ich zabrać, wykąpać i dać im nową odzież, nim zostali uwolnieni. Opowiedz, co zdarzyło się potem.
        - Wezwała Tueka, który przybył w asyście trzech doradców. Wybuchła... prawie kłótnia.
        - Proszę o trans pamięciowy - rozkazała Tamalana. - Chcę, żebyś odtworzyła tę wymianę zdań.
        Kipuna zamknęła oczy i zaczęła głęboko oddychać, wchodząc w trans.
        - Sheeana rzekła: "Nie podoba mi się, że rzucacie mych braci na pastwę Szejtana". Doradca Stiros odparł: "Są składani w ofierze Szej-huludowi!" Sheeana na to: "Szejtanowi!" Tupnęła nogą ze złością. Tuek powiedział: "Dość, Stirosie. Nie chcę już więcej słyszeć tych waśni". Sheeana rzekła: "Kiedy się wreszcie nauczycie?" Stiros chciał coś powiedzieć, ale Tuek gniewnym spojrzeniem nakazał mu milczenie i sam odparł: "Już się nauczyliśmy, Święte Dziecię". Sheeana powiedziała: "Chcę..."
        - Wystarczy - przerwała Tamalana. Dziewczyna otwarła oczy i czekała w milczeniu.
        - Wracaj na swoje stanowisko, Kipuno - powiedziała Tamalana. - Naprawdę bardzo dobrze się spisałaś.
        - Dziękuję, Matko Wielebna.
        - Kapłani będą zakłopotani - mówiła dalej Tamalana. - Życzenie Sheeany jest dla nich rozkazem, ponieważ Tuek w nią wierzy. Przestaną używać czerwi jako narzędzi kary.
        - Ci więźniowie... - wtrąciła Kipuna.
        - Tak, jesteś rzeczywiście bystra. Ci dwaj więźniowie rozpowiedzą, co się zdarzyło. Opowieść się rozniesie. Ludzie będą mówić, że Sheeana broni ich przed kapłanami.
        - Czyż właśnie tego nie robi, Wielebna Matko?
        - Och, zważywszy możliwości, jakimi dysponują... Rozwiną po prostu inne formy kar - chłostę lub konfiskaty. Dzięki Sheeanie strach przed Szejtanem będzie maleć, za to strach przed kapłanami - rosnąć.
        W ciągu dwóch miesięcy raporty przesłanę Kapitule przez Tamalanę potwierdziły te słowa.
        Obcinanie przydziałów, szczególnie przydziałów wody, stało się dominującą formą kary - donosiła Tamalana. - Fantastyczne pogłoski docierają do najdalszych zakątków Rakis i wkrótce będziemy o nich słyszeć i na innych planetach. Tamalana wnikliwie rozważyła następstwa tego raportu. Przeczyta go wiele osób, także tych, które nie darzą Tarazy sympatią. Każda Wielebna Matka będzie już mogła wyobrazić sobie to, co nieuchronnie stanie się na Rakis. Liczne oczy widziały przybycie Sheeany z głębi pustyni na grzbiecie dzikiego czerwia. Usiłowania kapłanów, by zachować to w tajemnicy, już od początku skazane były na niepowodzenie. Nie zaspokojona ciekawość znajdowała własne wytłumaczenia. A domysły często były bardziej niebezpieczne od faktów.
        Wcześniejsze raporty wspominały o dzieciach przyprowadzanych Sheeanie do zabawy. Przesadzone opowieści tych dzieci powtarzano, dodając coraz to nowe zmyślone szczegóły, które z kolei sumiennie przesyłano Kapitule. Dwaj więźniowie, wracając na ulice miasta w nowych, pięknych szatach, wzbogacili tylko rozrastający się mit.
        Bene Gesserit, mistrzynie w tworzeniu mitów, miały na Rakis gotowy zbiornik energii, którą należało tylko delikatnie wzmocnić i ukierunkować.
        Wpoiłyśmy w pospólstwo mit spełnionych marzeń - donosiła Tamalana. Odczytując swoje najnowsze sprawozdanie, myślała o słowach będących dziełem Bene Gesserit
        Sheeana jest tą, której tak długo oczekiwałyśmy.
        Hasło było na tyle proste, że można je było rozpowszechniać, nie obawiając się niepożądanych przeinaczeń.
        Dziecię Szej-huluda przybyło, by ukarać kapłanów!
        To było nieco bardziej skomplikowane. Kilku kapłanów zginęło w ciemnych zaułkach w efekcie ogólnego poruszenia. Sprawiło to, że grono duchownych despotów wzmogło czujność i pociągnęło za sobą łatwe do przewidzenia akty terroru.
        Tamalana myślała też o delegacji kapłanów, która stawiła się przed Sheeaną po tym, jak doradcy Tueka całkiem potracili głowy. Podczas śniadania, które Sheeana jadła z kolejnym ulicznym dzieckiem, wtargnęło siedmiu kapłanów pod wodzą Stirosa. Tamalana przewidziała to i przygotowała się. Dostarczono jej sporządzone w tajemnicy nagranie tego incydentu. Głosy słychać było doskonale, każda twarz widoczna. Doświadczone oko Matki Wielebnej mogło nieomal czytać w myślach.
        "Składaliśmy ofiary Szej-huludowi!" - protestował Stiros.
        "Tuek powiedział ci, żebyś się ze mną nie sprzeczał" - ucięła Sheeana.
        Jakim zadowoleniem napawała kapłanki klęska Stirosa i innych kapłanów!
        "Ale Szej-hulud..." - zaczął Stiros.
        "Szejtan!" - poprawiła go Sheeana z miną, która mówiła wyraźnie: czy ci głupi kapłani zupełnie nic nie wiedzą?
        "Ależ zawsze myśleliśmy... "
        "Myliliście się!" - Sheeana tupnęła nogą.
        Stiros udał, że zależy mu na wykładni:
        "Czy mamy wierzyć, że Szej-hulud, Bóg Podzielony, jest także Szejtanem?"
        "Co za kompletny dureń" - pomyślała Tamalana. Byle podlotek mógł pomieszać mu szyki, czego nie omieszkała zrobić Sheeana:
        "Każde uliczne dziecko o tym wie, zanim zacznie chodzić!" - oświadczyła wyniośle.
        "Skąd wiesz, o czym myślą uliczne dzieci?" - spytał przebiegle Stiros.
        "To zło każe ci wątpić!" - powiedziała oskarżycielsko Sheeana. Często odpowiadała w ten sposób. Wiedziała z doświadczenia, że zarzut dotrze do Tueka i Stiros będzie miał kłopoty.
        Stiros sam o tym wiedział aż za dobrze. Stał z opuszczonymi oczyma, a Sheeana powoli i cierpliwie, jak gdyby opowiadała dziecku bajkę, tłumaczyła mu, że w pustynnym czerwiu gnieździć się może zło albo dobro, a czasem i to, i to. Ludzie mogą się z tym tylko godzić. Nie ludziom bowiem przysługuje moc decydowania o podobnych rzeczach.
        Stiros posyłał już ludzi na pustynię za głoszenie takich herezji. Z jego twarzy (starannie uwiecznionej na potrzeby analiz zakonu) biło przekonanie, że takie idee wypływały zawsze z rynsztoka, z dna rakiańskiego społeczeństwa. A teraz musiał pogodzić się z narzuconym przez Tueka twierdzeniem, że z ust Sheeany płynie ewangeliczna prawda!
        Oglądając nagranie, Tamalana doszła do wniosku, że w kociołku już bardzo ładnie wrze. Stirosem targały wątpliwości; targały wszystkimi, prócz ślepo oddanych Sheeanie prostaczków. Szpiedzy z otoczenia Tueka twierdzili, że zaczyna on wątpić nawet w słuszność swej decyzji skazania historyka-retora Drominda.
        "A może Dromind słusznie w nią wątpił?" - zapytał Tuek otaczających go pochlebców.
        "Niemożliwe!" - odpowiadali chórem.
        Co mieli powiedzieć? Najwyższy Kapłan nie mylił się w takich sprawach. Bóg do tego nie dopuszczał. A jednak Sheeana jego też postawiła w niewyraźnej sytuacji. Jednym ruchem ręki zmiotła decyzje wielu jego poprzedników. Wszystko wokół domagało się nowej interpretacji.
        "Co my właściwie o niej wiemy?" - nie dawał mu spokoju Stiros.
        Tamalana dysponowała pełnym nagraniem ostatniego starcia tych dwóch. Stiros i Tuek dyskutowali do późna w nocy w cztery oczy - jak myśleli - w kwaterze Tueka, wyciągnięci wygodnie w błękitnych żywych fotelach, pojadając maczane w melanżu bakalie. Holograficzne nagranie dokonane zostało w świetle samotnej żółtej lampy dryfowej, unoszącej się nisko nad głowami rozmówców. Światło przyćmiono, by nie raziło przemęczonych oczu.
        "Może ten pierwszy raz, kiedy zostawiliśmy ją na pustyni z dudnikiem, nie był odpowiednim sprawdzianem" - rzekł Stiros.
        Stiros był chytry, Tuek zaś nie wyróżniał się szczególnie skomplikowanym umysłem.
        "Nieodpowiednim? Co takiego masz na myśli?"
        "Być może Bóg chce, byśmy przeprowadzili inne próby."
        "Wdziałeś ją na własne oczy! Wiele razy rozmawiała z Bogiem na pustyni!"
        "Właśnie! - podskoczył Stiros. Najwyraźniej tylko czekał na taką odpowiedź. - Jeśli przebywa bez szwanku w obecności Boga, mogłaby nauczyć innych, jak tego dokonać."
        "Wiesz, że złości się, kiedy zaczynamy o tym mówić."
        "Być może nie podeszliśmy do tej kwestii we właściwy sposób."
        "Stirosie! A jeśli to dziecko ma rację? Służymy Podzielonemu Bogu. Rozmyślałem o tym długo i gorliwie. Dlaczego wolą Boga było podzielić się? Czy to nie była jego ostateczna próba?"
        Wyraz twarzy Stirosa świadczył, że słowa Tueka są właśnie tym rodzajem umysłowej gimnastyki, z którym jego frakcja nie chciała mieć do czynienia. Usiłował wpłynąć na zmianę poglądów Tueka, ale Tuek nie dawał się ściągnąć ze swojej prostej jak strzała ścieżki w gąszcz metafizyki.
        "Ostateczna próba - upierał się Tuek. - Zobaczyć dobro w złym i zło w dobrym."
        Minę Stirosa dałoby się określić jednym słowem: konsternacja. Tuek był Najwyższym Pomazańcem Bożym. Zamieszanie, które powstałoby, gdyby Tuek zaczął upowszechniać swoje koncepcje, zachwiałoby w posadach całym kapłańskim autorytetem! Stiros całkiem wyraźnie zapytywał się w duchu, czy nie nadszedł już czas na wniebowstąpienie Najwyższego Kapłana
        "Nie ośmieliłbym się nawet stwierdzić, że mógłbym w ogóle dyskutować o tak przepastnych kwestiach z moim Najwyższym Kapłanem - powiedział Stiros. - Ale chciałbym zaproponować coś, co mogłoby rozwiać wiele wątpliwości."
        "Proponuj" - zgodził się Tuek.
        "Można by ukryć czułe mikrofony w jej szatach. Słyszelibyśmy jej rozmowy z..."
        "Czy sądzisz, że Bóg nie będzie wiedział, co zrobiliśmy?"
        "Coś takie go nawet przez myśl mi nie przeszło!"
        "Nie wydam rozkazu, by zabrano ją na pustynię" - oświadczył Tuek.
        "Ale jeśli sama wpadnie na ten pomysł? - Stiros przybrał swój najbardziej ujmujący wyraz twarzy. - Robiła to tyle razy."
        "Ale już od dawna tego nie robi. Zdaje się, że nie odczuwa już potrzeby, by zasięgać porad u Boga."
        "Czy nie moglibyśmy jej tego zasugerować?"
        "Jak, na przykład?"
        "Sheeana, kiedy będziesz rozmawiać ze swoim Ojcem? Czy nie tęsknisz, by znów znaleźć się w Jego obecności?"
        "To brzmi bardziej jak nakłanianie niż jak sugestia."
        "Proponuję tylko, żeby... "
        "To Święte Dziecko nie jest prostaczkiem! Ona rozmawia z Bogiem, Stirosie. Bóg skarałby nas surowo za taką arogancję."
        "Czyż Bóg nie zesłał jej tu, byśmy się jej przyglądali?"
        To już zbyt mocno zahaczało o herezję Drominda, by mogło się podobać Tuekowi. Najwyższy Kapłan zgromił Stirosa spojrzeniem.
        "Chciałem powiedzieć - poprawił się Stiros - że Bóg na pewno chce, żebyśmy się od niej uczyli."
        Tuek sam poruszał to wiele razy, ale dotąd nie zdawał sobie sprawy, że w jego własnych słowach brzmi echo wypowiedzi Drominda.
        "Nie wolno jej narzucać żadnych prób" - powiedział.
        "Boże uchowaj! - zawołał Stiros. - Będę wcieleniem świętej rozwagi. I o wszystkim, czego dowiem się od Świętego Dziecka, będę cię natychmiast informował."
        Tuek skinął tylko głową. Miał swoje sposoby, by sprawdzić, czy Stiros mówi prawdę.
        Wkrótce potem miała miejsce seria zakamuflowanych prowokacji i sprawdzianów, o których Tamalana i jej podwładne pilnie donosiły Kapitule.
        Sheeana wygląda na zamyśloną - pisała Tamalana.
        Dla Wielebnych Matek na Rakis i tych, którym składały raporty, ów zamyślony wygląd miał całkiem klarowny wydźwięk. Już dawno ustalono pochodzenie dziewczynki. Insynuacje Stirosa wzbudziły w niej tęsknotę za domem. Sheeana rozsądnie zachowywała milczenie, ale było jasne, że często myśli o swoim życiu w pionierskiej wiosce. Mimo wszystkich zagrożeń i obaw, były to dla niej szczęśliwe lata. Na pewno pamiętała śmiechy, czytanie pogody z piasku, polowania na skorpiony gnieżdżące się w spękanych ścianach lepianek, poszukiwania okruchów przyprawy na wydmach. Częste wyprawy Sheeany pozwoliły zakonowi żeńskiemu z dużą dokładnością zlokalizować miejsce, w którym niegdyś była wioska, i domyślić się, jaki los ją spotkał. Mała często wpatrywała się w starą mapę Tueka, wiszącą na ścianie jej pokoju.
        Jak można było oczekiwać, pewnego ranka Sheeana wskazała palcem znów ten sam punkt na mapie.
        "Zabierzcie mnie tam" - rozkazała swej świcie.
        Wezwano ornitopter.
        Kapłani w ornitopterze słuchali chciwie, a daleko pod nimi Sheeana kolejny raz spotykała się ze swym przeznaczeniem. Tak samo zachłannie słuchała Tamalana i jej pomocnice, nastawiwszy odbiornik na kapłańską częstotliwość.
        Na piaszczystym pustkowiu, gdzie Sheeana kazała się wysadzić, nie pozostało nic, nawet mgliste wspomnienie po wiosce. Tym razem posłużyła się dudnikiem. Zadziałał tu nowy chytry podszept Stirosa, poparty drobiazgową instrukcją użycia tego starożytnego przyrządu, wzywającego Podzielonego Boga.
        Czerw stawił się na wezwanie.
        Tamalana, przyglądająca się tej scenie na własnym projektorze, oceniła długość potwora na około pięćdziesiąt metrów, był on więc średniej wielkości. Sheeana stała tylko o trzy metry od ziejącej paszczy. Obserwatorzy słyszeli wyraźnie syk płomieni we wnętrzu czerwia.
        "Może powiesz mi, dlaczego to zrobiłeś?" - zapytała ostro. Nie cofała się przed gorącym oddechem czerwia. Pod jego ciężarem trzeszczał i osuwał się piach, lecz ona zdawała się tego nie słyszeć.
        "Odpowiedz mi!" - rozkazała.
        Czerw nie odezwał się, lecz Sheeana przechyliła nieco głowę, jak gdyby nasłuchiwała.
        "To wracaj, skąd przyszedłeś" - powiedziała, ruchem ręki odprawiając potwora.
        Czerw posłusznie wycofał się i zagrzebał pod ziemię.
        Przez wiele dni kapłani debatowali nad tym niecodziennym spotkaniem, podczas gdy Bene Gesserit śledziły ich z uciechą. Nie mogli wypytywać dziewczynki, bo domyśliłaby się, że podsłuchiwali. Jak zwykle zresztą odmówiła jakichkolwiek wyjaśnień na temat pobytu na pustyni.
        Stiros kontynuował swoją krecią robotę. Rezultat był dokładnie taki, jakiego oczekiwał zakon żeński. Sheeana obudziła się któregoś ranka i niespodziewanie oświadczyła: "Dziś udam się na pustynię".
        Czasami używała dudnika, czasami przyzywała je tańcem. Czerwie przychodziły do niej na pustkowiu, daleko od Kin i innych zamieszkałych okolic. Sheeana, samotna naprzeciw czerwia, prowadziła rozmowy, a inni podsłuchiwali. Tamalanie dech zapierały zgromadzone nagrania, które przechodziły przez jej ręce w drodze do Kapituły.
        "Powinnam cię nienawidzić!"
        Cóż za zamęt wywołało to pośród kapłanów! Tuek wręcz domagał się otwartej dyskusji na temat: "Czy każdy z nas powinien nienawidzić Podzielonego Boga, kochając Go równocześnie?" Stiros uciął te rozważania, argumentując, że wola Boża nie została jasno objawiona.
        "Pozwolisz mi znów pojeździć na sobie?" - spytała jednego ze swych gigantycznych gości. Gdy się zbliżyła, czerw zrejterował, nie pozwalając jej wsiąść.
        Przy innej okazji spytała:
        "Czy muszę zostać z kapłanami?
        Akurat ten czerw był celem wielu innych pytali, między innymi:
        "Gdzie idą ludzie, jak ich zjesz?"
        "Dlaczego ludzie są wobec mnie fałszywi?"
        "Czy powinnam ukarać tych złych kapłanów?"
        Przy tym ostatnim pytaniu Tamalana pękała ze śmiechu na myśl, jaki popłoch wzbudzi to wśród ludzi Tueka. Jej szpiedzy natychmiast zameldowali o przerażeniu kapłanów.
        "W jaki sposób On jej odpowiada? - dopytywał się Tuek. - Czy ktoś słyszał odpowiedź Boga?"
        "Może mówi wprost do jej duszy" - wysunął przypuszczenie jeden z doradców.
        "To jest to! - Tuek rzucił się na tę możliwość. - Musimy spytać ją, co Bóg nakazuje jej zrobić."
        Sheeana jednak nie dała się wciągnąć w dyskusję.
        Całkiem nieźle zdaje sobie sprawę z zakresu swej władzy - pisała Tamalana - Nie bywa już teraz tak często na pustyni, mimo poduszczeń Stirosa. Jak można się było spodziewać, coraz mniej ją to pociąga. Zarówno strach, jak podniecenie przybladły i nie są już bodźcem do dalszych działań. Zdążyła się jednak nauczyć komendy, która zawsze odnosi skutek: Odejdź!
        Zakon żeński uznał to za istotne osiągnięcie. Skoro nawet Podzielony Bóg jest jej posłuszny w tym względzie, nie ma kapłanki ani kapłana, którzy ośmieliliby się kwestionować jej prawo do wydawania tego typu rozkazów.
        Kapłani budują wieże na pustyni - donosiła Tamalana. - Chcą zapewnić sobie bezpieczne miejsca, z których mogliby śledzić eskapady Sheeany.
        Zakon żeński przewidział ten rozwój wypadków i sięgnął nawet do własnych środków, by przyspieszyć budowę. Każda wieża miała własny oddzielacz wiatru, własny personel, własną barierę wodną, ogrody i inne przejawy cywilizacji. Każda była małą społecznością, która przesuwała granicę zamieszkałych obszarów Rakis coraz dalej i dalej w głąb krainy czerwia
        Pionierskie wioski nie były już potrzebne, zaś całą zasługę przypisano Sheeanie.
        "Jest naszą kapłanką" - mówił lud.
        Tuek i jego doradcy utknęli w martwym punkcie: Szejtan i Szej-hulud w jednym ciele? Stiros żył w ciągłym strachu, że Tuek ogłosi ten dogmat. Doradcy Stirosa odrzucili w końcu projekt złożenia Tueka w ofierze. Inny projekt, mówiący o tym, że kapłanka Sheeana miałaby ulec śmiertelnemu wypadkowi, przyjęty został z przerażeniem. Nawet Stiros uważał to za zbyt wielkie ryzyko.
        "Jeśli wyrwiemy ten cierń, Bóg może nas uraczyć jeszcze straszniejszą plagą - stwierdził, po czym dodał ostrzegawczo: - Najstarsze księgi mówią, że powiedzie nas dziecko."
        Stiros najoporniej godził się z myślą, że Sheeana jest czymś niezupełnie śmiertelnym. Łatwo dało się zauważyć, że otaczający ją ludzie, nie wyłączając Kanii, pokochali ją. Była taka niewinna, taka żywa i wrażliwa.
        Nie uszło niczyjej uwagi, że to rosnące uczucie do Sheeany nie ominęło nawet i Tueka.
        Bene Gesserit obserwowały ludzi dotkniętych tą przypadłością. Rozpoznawały pewien starożytny efekt, określany jako "szerząca się cześć". Tamalana donosiła o głębokich przemianach, zataczających coraz szersze kręgi na Rakis. Ludzie zaczynali się modlić do Sheeany zamiast do Szejtana lub nawet Szej-huluda.
        Widzą, ze Sheeana jest orędowniczką najsłabszych - pisała. - Znamy już ten scenariusz. Wszystko idzie zgodnie z planem. Kiedy przyślecie gholę?
        Zewnętrzna powierzchnia balonu sugeruje coś więcej, niż zawiera środek tego cholerstwa! I to Jest cały problem z Rozproszeniem!
        Odpowiedź Bene Gesserit na sugestię Ixian, by wystać do 
Utraconych nowe sondy zwiadowcze
        Szybka lichtuga zakonu żeńskiego zabrała Milesa Tega na pokład transportowca Gildii, krążącego po orbicie wokół Gammu. Teg nie był zadowolony, że w takiej chwili ma opuścić Twierdzę. Poza tym podświadomie nie podobała mu się ta wyprawa. Doświadczenie trzystu lat życia nauczyło go ufać podświadomym reakcjom. Na Gammu sprawy nie szły najlepiej. Każdy patrol, każdy odczyt czujników, meldunki szpiegów Patrina w miastach - wszystko to podsycało tylko jego niepokój.
        Jako mentat, Teg czuł przemieszczanie się sił wokół Twierdzy, a także w obrębie jej murów. Jego podopiecznemu groziło niebezpieczeństwo. Jednak polecenie, by stawił się do raportu na pokładzie uzbrojonego transportowca Gildii, nadeszła wprost od Tarazy i widniał pod nim jej niepodrabialny krypto-identyfikator.
        Opuściwszy Gammu, Teg zaczął psychicznie przygotowywać się do walki. Jeszcze przed startem poczynił wszelkie możliwe przygotowania. Ostrzegł Lucillę. Czuł, że może jej ufać, w przeciwieństwie do Schwangyu. Zdecydował się przedyskutować z Taraza kilka istotnych zmian, które zamierzał wprowadzić w Twierdzy. Najpierw jednak musiał wygrać jeszcze jedną bitwę. Nie miał najmniejszych wątpliwości, że walka właśnie się zaczyna.
        Kiedy lichtuga weszła do doku, Teg wyjrzał na zewnątrz i na nie oświetlonej burcie transportowca zobaczył gigantyczny symbol Ix, wpisany w kartusz Gildii. Statek został wyposażony w ixiańską maszynerię, zastępującą tradycyjnego Nawigatora. Na pokładzie są więc technicy z Ix, obsługujący sprzęt. I jest tam na pewno prawdziwy Nawigator Gildii. Gildianie nigdy nie nauczyli się całkowicie ufać maszynie, nawet kiedy paradowali ze swoimi zmodyfikowanymi transportowcami, próbując zakomunikować Tleilax i Rakis: "Widzicie? Zupełnie nam niepotrzebny wasz melanż!" To właśnie ogłaszał wielki znak na burcie statku.
        Teg poczuł lekkie kołysanie, kiedy lichtugę pochwyciły cumy, i wciągnął głęboki, uspokajający oddech. Czuł się tak, jak zawsze tuż przed walką. Rozwiały się wszelkie fałszywe iluzje: to była porażka. Zawiodły pertraktacje i teraz nadchodził czas na krwawą rozprawę... chyba że mógłby jeszcze zwyciężyć w jakiś inny sposób. W tych czasach wojna rzadko angażowała wielkie rzesze, ale tak samo pociągała za sobą śmierć. Oznaczało to inny, trwalszy rodzaj porażki.
        "Jeśli nie potrafimy pokojowo pogodzić naszych różnych stanowisk, nie zasługujemy na to, by nazywać się ludźmi!"
        Powiedział to kiedyś podczas negocjacji. Stał, z całej siły przyciskając zaciśnięte pięści do blatu stołu, i patrzył na trzy nieruchome twarze naprzeciw siebie. Dwóch mężczyzn i kobieta reprezentowali połączone interesy Ix i Mówiących-do-Ryb. Ta trójka sprzymierzyła się przeciwko pewnemu konsorcjum z udziałem Gildii, za którym w rzeczywistości stało KHOAM. Przedmiotem dyskusji było pięć planetarnych rynków zbytu. W grę wchodziły także interesy Bene Gesserit, ponieważ na każdej z tych planet utrzymywały misje i Twierdze, którym groziło zniszczenie, gdyby rozmowy zakończyły się konfliktem zbrojnym. Zakon żeński wystąpił w roli zainteresowanego rozjemcy, od początku dając do zrozumienia, że podejmie zdecydowane działania przeciwko każdemu, kto sięgnie po broń.
        Zorientowany w sytuacji Teg sformował zaporę z pozaprzestrzennych statków, w których znajdowało się szesnaście osobiście przez niego szkolonych legionów, gotowych natychmiast ruszyć do ataku na jego znak.
        Negocjacje były trudne; emocje sięgały szczytu i Teg nigdy nie był pewien, czy do kompromisu doprowadziła jego elokwencja, czy też przekonanie, że w razie czego jego wojska nie cofną się przed użyciem siły. Kompromis kosztował go wysłanie dwóch legionów na każdą z pięciu planet, by nadzorowały dotrzymanie warunków umowy. Zasztyletowano dwóch jego oficerów i musiał rozstrzelać dziewięciu cywilów, nim w końcu zapanował spokój. Straty w ludziach były jednak znikome w porównaniu z możliwością większego konfliktu.
        Później zakon żeński dokładnie przeanalizował tę sprawę i doszedł do wniosku, że bojowa postawa Tega w równym stopniu przyczyniła się do jej rozwiązania, co każdy z innych czynników. Teg przyjął tę pochwałę jako jeszcze jeden dowód na to, że można doprowadzić do równowagi pomiędzy potężnymi siłami, których interesy są sprzeczne. Każdy ruch jednej z tych potęg w ostateczności stawał się tylko i wyłącznie argumentem w przetargach toczących się gdzieś daleko. Każde posunięcie można było zinterpretować jako dążenie do konfrontacji, podczas gdy celem zakonu żeńskiego było zahamowanie rozwoju monopoli i utrzymanie poziomu cen.
        Schodząc z pokładu, Teg potrząsnął głową, jak gdyby chciał ją opróżnić ze starych wspomnień. To były stare dzieje, rzeczy, które zdarzyły się przed odejściem na emeryturę, przed gholą.
        Mówiący z wyraźnym ixiańskim akcentem oficer zaprowadził Tega do kabiny, w której czekała Matka Przełożona. Po drodze, w korytarzach i tunelach pneumatycznych, Teg rozglądał się, szukając znaków, które potwierdzałyby sekretne ostrzeżenie, przekazane mu przez Tarazę. Wszystko wydawało się zwyczajne. Oficer okazywał mu właściwy szacunek. "Byłem komendantem Tiregu na Andioyu" - powiedział, wymieniając miejsce jednej z niedoszłych bitew, w której przeważył rozsądek Tega.
        Zbliżyli się do zwykłego owalnego włazu w ścianie korytarza. Właz otwarł się i Teg wszedł do obszernej, pomalowanej na biało kabiny, wyposażonej w plecione fotele, niskie stoliki i żółte lampy dryfowe. Drzwi zatrzasnęły się za nim z hałasem. Przewodnik został na korytarzu.
        Nowicjuszka Bene Gesserit uchyliła półprzeźroczystą zasłonę, kryjącą przejście w prawo. Skłoniła się lekko. Wiedzą o jego przybyciu. Taraza zostanie powiadomiona.
        Teg stłumił drżenie mięśni ud. Więc jednak przemoc? Właściwie odczytał ostrzeżenie Tarazy. Pytanie, czy jego przygotowania okażą się wystarczające. Po lewej stronie miał czarne plecione krzesło, za nim długi stół i u jego końca drugie krzesło. Przeszedł na tę stronę pokoju i czekał, zwrócony plecami do ściany. Zauważył, że obcasy wciąż jeszcze pokryte ma brązowym kurzem Gammu.
        W pokoju unosił się osobliwy zapach. Pociągnął nosem. Szer! Czyżby to Taraza i jej ludzie zabezpieczali się przed sondą ixiańską? Teg jak zwykle też zażył kapsułkę, zanim wyruszył w drogę. Jego głowa mieściła zbyt wiele informacji, które mogły przydać się wrogom. Z faktu, że Taraza nie usunęła tego zapachu z pomieszczeń, wynikało jeszcze jedno: miał to być sygnał dla jakiegoś obserwatora, którego obecności nie mogła zapobiec.
        Zza pajęczej zasłony wynurzyła się Taraza. Wyglądała na zmęczoną. Teg zwrócił na to uwagę, bo wiedział, że Bene Gesserit potrafią ukrywać zmęczenie tak długo, jak długo mogą jeszcze utrzymywać się na nogach. Czy to prawdziwy brak energii, czy znowu przedstawienie dla niewidocznych obserwatorów?
        Taraza weszła do kabiny i zatrzymała się tuż przed zasłoną. Przyjrzała się baszarowi. Wyglądał o wiele starzej niż wtedy, gdy go ostatnio widziała. Ogrom obowiązków na Gammu wyraźnie odbił się na jego obliczu, ale dla Tarazy był to pokrzepiający widok. Teg nie leniuchował.
        - Doceniam szybkość twojej reakcji, Milesie - powiedziała.
        Doceniam! Słowo-hasło, oznaczające: śledzi nas niebezpieczny przeciwnik.
        Teg skinął głową i zerknął w stronę kotary, spoza której wyszła Matka Przełożona.
        Taraza uśmiechnęła się i podeszła bliżej. Nie zauważyła w Tegu żadnych oznak działania melanżu. Jego sędziwy wiek zawsze dawał powody do podejrzeń, że baszar mógłby się uciekać do wzmacniającej przyprawy. Ale najmniejszy ślad nie wskazywał melanżowego nałogu, który wciągał czasami nawet najsilniejszych, gdy poczuli zbliżający się kres. Teg miał na sobie stary mundur Najwyższego Baszara, pozbawiony jednak słonecznych emblematów na kołnierzu i naramiennikach. Zrozumiała ten sygnał. Mówił: pamiętaj, że dorobiłem się tego w twojej służbie. Tym razem także cię nie zawiodłem.
        Z oczu, które uważnie jej się przyglądały, biło opanowanie, ale nic więcej nie dało się z nich wyczytać. Cała postać baszara emanowała wewnętrznym spokojem, jakby na przekór temu, co musiało się w nim kotłować. Czekał na jej znak.
        - Trzeba przebudzić gholę przy pierwszej sposobności - powiedziała. Teg otworzył usta, ale uciszyła go ruchem dłoni. - Czytałam raporty Lucilli i wiem, że jest za młody. Ale musimy działać.
        Teg zorientował się, że Taraza mówi na użytek obserwatorów. Czy ma zatem wierzyć jej słowom?
        - I teraz rozkazuję ci, żebyś go obudził - dokończyła, przeginając lewy nadgarstek, co w sekretnym języku oznaczało potwierdzenie.
        A więc to prawda! Teg zerknął na kotary, zasłaniające wejście do korytarzyka. Kto tam podsłuchuje?
        Do rozwiązania tego problemu użył swoich talentów mentata. Brakowało pewnych fragmentów, ale to nie było dla niego przeszkodą. Mentat mógł pracować na niepełnym materiale, jeśli miał dość danych, by stworzyć wzór. Czasem wystarczył nawet najogólniejszy zarys. Podpowiadał ukryty kształt i wtedy można było dopasować elementy, które razem tworzyły całość. Mentat rzadko dysponował wszystkimi danymi, które chciałby mieć, ale szkolono go, by wyczuwał układy, rozpoznawał systemy i potrafił połączyć je w jedno. Tegowi przemknęło przez myśl, że oprócz tego został wyszkolony w dosłownie militarnym znaczeniu. Szkoliło się rekruta, by oswajał się z bronią, by właściwie nakierowywał ją na cel.
        Teraz Taraza nakierowywała jego. Ocena sytuacji potwierdziła się.
        - Będą czynić desperackie próby zabicia albo porwania gholi, zanim zdołasz go przebudzić - powiedziała.
        Poznał ten ton: chłodne, analityczne podawanie danych mentatowi. Zauważyła więc, że jest w mentackim transie.
        Umysł Tega poszukiwał wzoru. Przede wszystkim zakon żeński miał plan wykorzystania gholi, w większości mu nie znany, ale w jakiś sposób związany z pojawieniem się na Rakis młodej dziewczyny, która, jak mówiono, potrafi rozkazywać czerwiom. Ghola Idaho: nie tylko czarująca osobowość, było tu coś jeszcze, coś, co sprawiło, że Tyran pospołu z Tleilaxanami powielał go niezliczoną ilość razy. Całe fury Duncanów! Do czego był zdolny ten ghola, że Tyran nie pozwolił mu spoczywać w pokoju? A Tleilaxanie: wskrzeszali go w aksolotlowych zbiornikach przez tysiąclecia, nawet po śmierci Tyrana. Sprzedawali go Bene Gesserit dwanaście razy, a zakon płacił najtwardszą walutą - melanżem z własnych cennych zapasów. Po co Tleilaxanie przyjmowali zapłatę w czymś, co sami taśmowo produkowali? To jasne: żeby uszczuplić zasoby zakonu żeńskiego. Była to szczególna forma popytu. Tleilaxanie kupowali sobie przewagę. Stawką w grze była władza! Teg skupił wzrok na czekającej w milczeniu Matce Przełożonej.
        - Tleilaxanie zabijali naszych Duncanów, żeby trzymać nam rękę na pulsie - powiedział.
        Taraza kiwnęła głową, ale nie odezwała się. Więc było coś jeszcze. Teg ponownie pogrążył się w rozmyślaniach.
        Bene Gesserit stanowiły cenny rynek zbytu dla tleilaxańskiego melanżu. Co prawda nieprzerwanie płynął tam strumyczek przyprawy z Rakis, ale i tak były cennym odbiorcą; tak, bardzo cennym.
        Tleilaxanie nie staraliby się zamknąć tak chłonnego rynku, chyba że mieli na podorędziu o wiele intratniejszego partnera ...
        Kto jeszcze interesował się poczynaniami Bene Gesserit? Bez wątpienia Ix. Ale ich popyt na melanż był niewielki. Obecność Ixian na tym statku dobitnie świadczyła o ich niezależności. A skoro Ixian łączyło przymierze z Mówiącymi-do-Ryb, Mówiące-do-Ryb też można pominąć.
        Jaka wielka potęga albo unia potęg w tym wszechświecie ma...
        Teg zatrzymał tę myśl, jak gdyby wcisnął hamulce nurkowe ornitoptera, podczas gdy umysł mentata swobodnie popłynął dalej, przetrząsając inne okoliczności.
        Nie w tym wszechświecie.
        Wzór nabierał kształtu. Pieniądz. Planeta Gammu zaczęła grać nową rolę w rozważaniach. Dawno temu została ona dosłownie wypatroszona przez Harkonnenów i porzucona jak gnijące ścierwo, dopiero Danowie przywrócili ją do życia. Był jednak taki czas, kiedy Gammu utraciła wszelką nadzieję. Nie pozwalała sobie nawet na marzenia. Ludziom, usiłującym wygrzebać się z tej kloaki, przyświecał tylko najbardziej przyziemny pragmatyzm:
        "Sprawdza się - więc jest dobre."
        Pieniądz.
        Kiedy Teg po raz pierwszy studiował materiały dotyczące Gammu, uderzyła go ilość firm bankierskich. Niektóre z nich były nawet depozytariuszami Bene Gesserit. Na Gammu znajdowały punkt podparcia siły manipulujące olbrzymimi fortunami. Przypomniał sobie bank, który odwiedził, by zbadać możliwość wykorzystania go jako awaryjnego punktu kontaktowego. Zobaczył wtedy, że w tym miejscu nie ograniczano się tylko do obsługi lokalnych interesów. To był bank bankierów.
        Nie zwykły pieniądz, ale PIENIĄDZ.
        Umysł Tega nie dysponował wystarczającą ilością danych na wstępne rozwinięcie wzoru, ale mógł już dokonać próbnej projekcji.
        Fortuna nie z tego wszechświata. Rozproszeni.
        Cała ta analiza trwała tylko kilka sekund. Dotarłszy do momentu kontrolnego, Teg rozluźnił mięśnie i nerwy, zerknął przelotnie na Tarazę i podszedł do zasłoniętego kotarą wejścia. Kątem oka stwierdził, że Taraza nie zdradziła poruszenia, obserwując jego kroki. Odgarnął zasłonę i znalazł się twarzą w twarz z mężczyzną dorównującym mu niemal wzrostem, ubranym w strój wojskowego kroju, przyozdobiony na kołnierzu skrzyżowanymi włóczniami. Mężczyzna miał masywną twarz o grubych szczękach i zielone oczy. Pojawił się na niej wyraz spłoszonego zaskoczenia. Dłoń obcego zawisła nad wypchaną kieszenią, w której, jak Teg się domyślił, była broń.
        Teg obdarzył nieznajomego uśmiechem, opuścił zasłonę i wrócił do Tarazy.
        - Obserwują nas Rozproszeni - powiedział.
        Taraza odprężyła się. Teg dał wyśmienite przedstawienie.
        Zasłony rozsunęły się ze świstem. Wysoki mężczyzna wszedł do pokoju i zatrzymał się o dwa kroki przed Tegiem. Na twarzy zastygło mu lodowate oburzenie.
        - Ostrzegałem cię, żebyś mu nie mówiła - odezwał się szorstki baryton z nieznanym Tegowi akcentem.
        - A ja uprzedzałam cię o możliwościach tego baszara-mentata - odparła Taraza. Po twarzy przemknął jej wyraz pogardy.
        Mężczyzna opanował się i wyglądał teraz na nieco przestraszonego.
        - Czcigodna Macierzy, ja... - zaczął.
        - Nie waż się tak mnie nazywać! - Taraza przybrała bojową postawę, której Teg nigdy dotąd u niej nie widział.
        Obcy skłonił lekko głowę.
        - Droga pani, to nie pani panuje tu nad sytuacją. Zmuszony jestem przypomnieć, że moje rozkazy...
        Teg doszedł do wniosku, że słyszał już dość.
        - Dzięki mnie to ona panuje nad sytuacją - przerwał. - Przed przybyciem tutaj uruchomiłem pewne środki obronne. To... - Teg powiódł dokoła spojrzeniem, a potem zwrócił je znów na intruza -... nie jest statek pozaprzestrzenny. Nawet w tej chwili monitorują go dwa nasze niewidzialne statki.
        - Nie wyjdziecie z tego cało! - warknął tamten. Teg uśmiechnął się uprzejmie.
        - Nikt na tym statku nie przeżyje.
        Zacisnął szczęki, wysyłając bodziec nerwowy, uaktywniający pulsacyjny mechanizm zegarowy wewnątrz czaszki. W ośrodkach wzrokowych w mózgu zaczęły pojawiać się graficzne sygnały.
        - Nie macie wiele czasu na podjęcie decyzji - dodał.
        - Powiedz mu, skąd wiedziałeś - poleciła Taraza.
        - Matka Przełożona i ja mamy swoje prywatne sposoby porozumiewania się - wyjaśnił Teg. - Co więcej, wcale nie musiała mnie ostrzegać. Wystarczył fakt, że mnie wzywa. Matka Przełożona na pokładzie transportowca Gildii w takiej chwili? To niemożliwe!
        - No to jesteśmy w martwym punkcie - burknął mężczyzna.
        - Być może - rzekł Teg. - Ale ani Gildia, ani Ix nie będą ryzykowały totalnego ataku wszystkich sił Bene Gesserit pod dowództwem człowieka wyszkolonego przeze mnie. Mam na myśli baszara Burzmaliego. Wasze odwody właśnie poszły w rozsypkę i ulotniły się.
        - Nic mu nie mówiłam - wtrąciła Taraza. - Miałeś właśnie okazję przyjrzeć się, jak pracuje baszar-mentat. Wątpię, by znalazł sobie równych w waszym wszechświecie. Pomyśl o tym, zanim zdecydujesz się stawić czoła uczniowi tego mentata.
        Obcy powiódł wzrokiem od Tarazy do Tega i z powrotem do Tarazy.
        - Oto wyjście z naszego pozornego impasu - ciągnął Teg. - Matka Przełożona wraz ze swą świtą opuści ten statek ze mną. Musisz natychmiast podjąć decyzję. Czas ucieka.
        - To blef - powiedział niepewnie obcy.
        Teg zwrócił się twarzą do Tarazy i skłonił się przed nią.
        - Był to dla mnie wielki zaszczyt służyć ci, Wielebna Matko Przełożona. Pragnę cię pożegnać.
        - Być może śmierć nas nie rozłączy - Taraza wymówiła tradycyjną formułę pożegnalną Matki Wielebnej wobec równej jej siostry.
        - Idźcie! - Wysoki mężczyzna rzucił się do drzwi prowadzących na korytarz i szarpnięciem otwarł je na oścież, ukazując dwóch zaskoczonych ixiańskich strażników. - Zabierzcie tych dwoje na ich statek! - rozkazał ochryple.
        - Wezwij swoje towarzyszki, Matko Przełożona - powiedział spokojnie Teg, a następnie zwrócił się do stojącego w przejściu mężczyzny: - Za bardzo dbasz o własną skórę, żeby być dobrym żołnierzem. Żaden z moich ludzi nie popełniłby takiego błędu.
        - Na statku są Czcigodne Macierze - wykrztusił tamten. - Przysiągłem je chronić.
        Teg skrzywił się i odwrócił do Tarazy, która wyprowadziła swoją trzódkę z przyległego pomieszczenia. Były tam cztery akolitki i dwie Matki Wielebne. Teg rozpoznał jedną z nich: Darwi Odrade. Widział ją tylko raz z daleka, ale ten owal twarzy i piękne oczy przykuwały uwagę. Była uderzająco podobna do Lucilli.
        - Czy mamy czas na dokonanie prezentacji? - spytała Taraza.
        - Oczywiście, Matko Przełożona.
        Teg skłonił się i uścisnął dłoń każdej z kobiet, podczas gdy Taraza przedstawiała je kolejno.
        - Musimy przestrzegać pewnych form grzecznościowych - powiedział do oficera Rozproszonych, gdy siostry już wyszły. - Inaczej przestalibyśmy być ludźmi.
        Dopiero gdy wszyscy usadowili się wygodnie w kabinie lichtugi, Teg zadał wreszcie nurtujące go pytanie.
        - Jak udało im się was schwytać?
        Statek leciał w stronę Gammu. Obraz na ekranie przed Tegiem potwierdzał, że załoga transportowca Gildii pod ixiańską banderą dostosowała się do jego rozkazów. Mieli pozostać na orbicie, dopóki Teg i jego podopieczne nie znajdą się bezpiecznie poza linią obrony planetarnej.
        Zanim Taraza zdążyła odpowiedzieć, przez przejście między siedzeniami nachyliła się ku niej Odrade.
        - Odwołałam rozkaz baszara, by zniszczyć ten statek Gildii, Matko - powiedziała.
        Teg gwałtownie odwrócił głowę i zmierzył ją spojrzeniem.
        - Przecież uwięzili was i... - przerwał i zmarszczył brwi - skąd wiedziałaś, że ja...
        - Miles!
        W głowie Tarazy brzmiała ostra przygana. Teg uśmiechnął się ze skruchą. Tak, Taraza znała go prawie tak dobrze, jak on sam siebie... a pod pewnymi względami nawet lepiej.
        - To nie było tak, ze po prostu nas pojmali, Milesie - powiedziała.
        - Same pozwoliłyśmy się schwytać. Ostentacyjnie eskortowałam Darwi na Rakis. Zostawiłyśmy nasz pozaprzestrzenny statek na Rozdrożu i poprosiłyśmy o najszybsze połączenie liniami Gildii. Wszyscy w mojej Radzie, włączając Burzmaliego, zgodzili się, że ci powracający najeźdźcy opanują statek i zawiozą nas wprost do ciebie, chcąc zebrać wszystkich uczestników planu "Ghola".
        Tega zamurowało. To było ryzykowne!
        - Wiedziałyśmy, że nas wyratujesz. W razie, gdyby ci się nie udało, był jeszcze Burzmali.
        - Ten statek Gildii, który kazałyście oszczędzić - powiedział Teg - wezwie pomoc i zaatakuje nasze ...
        - Nie zaatakują Gammu. Zbyt duże siły Rozproszonych zgromadziły się już na planecie. Nie ośmielą się im narazić.
        - Chciałbym być taki pewny, jak ty, zdaje się, jesteś.
        - Możesz być pewny, Milesie. Poza tym przeciwko zniszczeniu statku przemawiają i inne względy. Przyłapano Ix i Gildię na wzajemnych konszachtach. Nie pomoże im to w interesach, a potrzebna im jest teraz każda, nawet najmniejsza transakcja.
        - Chyba że mają poważniejszych klientów, którzy dadzą im więcej zarobić!
        - Oooch, Milesie - powiedziała z rozmarzeniem Taraza. - W tych schyłkowych czasach my, Bene Gesserit, staramy się tylko nadać sprawom spokojniejszy bieg. Równowagę. Przecież wiesz o tym.
        Teg przyznał jej w duchu rację, ale uderzyło go określenie: "schyłkowe czasy". Te słowa miały smak przedśmiertnego rachunku sumienia. Nim jednak zdążył zaprotestować, Taraza podjęła:
        - Chcemy rozwiązywać najbardziej nabrzmiałe sytuacje z dala od pól bitewnych. Muszę przyznać, że ten światopogląd zawdzięczamy Tyranowi. Nie podejrzewam, że kiedykolwiek myślałeś o sobie jako o produkcie strategii Tyrana, Milesie, ale nim jesteś.
        Teg przyjął to bez komentarza. Był to jeden z czynników rozwoju społeczności ludzkiej. Żaden mentat nie zlekceważyłby tego faktu.
        - Ta cecha, Milesie, stanowi o tym, że jesteś dla nas tak cenny. Potrafisz czasami doprowadzić człowieka do rozpaczy, ale bez tego nie byłbyś tym, kim jesteś.
        Jakiś ledwie uchwytny szczegół w jej głosie, zachowaniu uświadomił Tegowi, że Taraza nie mówi tylko do niego, lecz także do swych współpracownic.
        - Czy zdajesz sobie w ogóle sprawę, Milesie, że można się wściec, słuchając, jak z równą siłą przytaczasz argumenty obu stron? Ale twoja zdolność dostosowywania się to potężna broń. Jakie przerażenie ogarniało twoich przeciwników, gdy stawiałeś im czoła tam, gdzie najmniej spodziewali się na ciebie natknąć!
        Teg uśmiechnął się powściągliwie. Rzucił okiem na kobiety siedzące po drugiej stronie przejścia. W jakim celu Taraza kierowała do nich te słowa? Darwi Odrade zdawała się odpoczywać z odchyloną do tyłu głową i zamkniętymi oczyma. Kilka innych gawędziło półgłosem, Teg wiedział jednak, że nie należy z tego wyciągać daleko idących wniosków. Nawet nowicjuszki Bene Gesserit potrafiły dzielić uwagę na kilka równoległych torów. Z powrotem nachylił się ku Tarazie.
        - Potrafisz utożsamiać się z wrogiem - powiedziała. - To miałam na myśli. No i, oczywiście, kiedy jesteś w tym stanie ducha, pojęcie wroga w ogóle dla ciebie nie istnieje.
        - Ależ tak!
        - Nie chciałabym, żebyś źle mnie zrozumiał, Milesie. Nigdy nie wątpiłyśmy w twoją lojalność. Ale to niesamowite, jak otwierasz nam oczy na fakty, których inaczej nie dostrzegłybyśmy. Czasem to ty jesteś naszymi oczami, Milesie.
        Darwi Odrade uniosła powieki i spojrzała na niego. Była piękną kobietą. Coś w jej wyglądzie nie dawało Tegowi spokoju. Tak samo jak Lucilla, przypominała mu kogoś, kogo znał w przeszłości. Nie zdążył jednak się nad tym zastanowić, bo Taraza mówiła dalej:
        - Czy ghola też posiada tę umiejętność balansowania między ścierającymi się siłami?
        - Mógłby być mentatem - stwierdził Teg.
        - W jednym ze swoich wcieleń był mentatem, Milesie.
        - Czy naprawdę chcesz przebudzić go w tak młodym wieku?
        - To konieczne, Milesie. Nie ma innego wyjścia.
        Porażka KHOAM? To oczywiste: lekceważą fakt, że tam, gdzie kończy się ich władza, czyhają wielkie potęgi ekonomiczne; potęgi, które mogą pochłonąć ich tak, jak zsyp pochłania odpadki. To jest prawdziwe ryzyko Rozproszenia - zarówno dla nich, jak dla nas.
        Protokoły posiedzeń Rady Bene Gesserit
        nr arch. SXX90CH
        Rozmowa między Tegiem a Tarazą zaabsorbowała tylko część świadomości Odrade. Lichtuga, którą lecieli, była mała, a kabina pasażerska ciasna. Darwi wiedziała, że pilot użyje silników atmosferycznych do hamowania przy lądowaniu i przygotowała się na szarpnięcie. Dryfy zostaną wyłączone, by zaoszczędzić energię.
        Poświęciła te chwile temu, czemu ostatnio poświęcała cały swój czas: przygotowaniu się do nadchodzących zadań. Czas ponaglał; żyła teraz według szczególnego kalendarza. Przed opuszczeniem Kapituły zerknęła na kalendarz, zafascynowana, jak się to często zdarzało, trwałością czasu i jego języka: sekund, minut, godzin, dni, tygodni, miesięcy, lat... mówiąc ściślej, standardowych lat. "Trwałość" była za słabym słowem dla tego fenomenu. "Niewzruszoność" - to było bardziej odpowiednie. Tradycja. Nigdy nie naruszaj tradycji. W umyśle wyryte były porównania; ten pradawny upływ czasu narzucono planetom, które nie żyły w rytm prymitywnego ludzkiego zegara. Tydzień miał siedem dni. Siedem! Ta liczba była niemal magiczna. Mistyczna. Uświęcona przez Biblię Protestancko-Katolicką. Pan stworzył świat w ciągu sześciu dni, "a siódmego dnia odpoczywał".
        "I słusznie - pomyślała Odrade. - Wszyscy powinniśmy odpoczywać po wielkich trudach." Odwróciła nieco głowę i spojrzała na Tega. Nie domyślał się nawet, jak wiele miała wspomnień z nim związanych. Mogła ocenić, jak lata obeszły się z tą twarzą. Zauważyła, że szkolenie gholi wyczerpało go. To dziecko w Twierdzy na Gammu musi być jak gąbka: wchłania wszystko, co je otacza.
        "Milesie Tegu, czy wiesz, jak cię wykorzystujemy?" - spytała go w duchu.
        Ta myśl odbierała jej siłę, ale na przekór wszystkiemu pozwoliła jej trwać w sobie. Jak łatwo byłoby pokochać tego starego człowieka! Rzecz jasna, nie jako mężczyznę... ale jednak kochać. Czuła ogarniające ją przywiązanie i rozpoznała je w ostrym świetle swych analitycznych zdolności. Miłość, przeklęta miłość, odbierająca wolę miłość.
        To samo czuła z pierwszym mężczyzną, którego kazano jej uwieść. Dziwne uczucie. Lata warunkowania przez Bene Gesserit uczuliły ją na nie. Żadna z jej opiekunek nie pozwoliła jej na luksus, jakim było to wszechogarniające ciepło; później poznała przyczyny takiego chłodnego chowu. Ale wtedy była tam, gdzie była, posłana przez genetyczki z rozkazem, by zbliżyć się do pewnego osobnika i pozwolić mu w siebie wejść. Głowę miała nabitą klinicznymi danymi i rozpoznawała w partnerze oznaki seksualnego podniecenia, choć sama czuła je także. Ostatecznie, została szczegółowo przygotowana do tego zadania przez mężczyzn wybieranych i szkolonych z najwyższym kunsztem, by pełnili rolę trenerów.
        Odrade westchnęła i oderwała wzrok od Tega. Zamknęła oczy, pogrążając się we wspomnieniach. Trenerzy nigdy nie zapominali się na tyle, by przejawiać przywiązanie do swych uczennic. Była to nieunikniona usterka w edukacji seksualnej.
        Jej pierwszy podbój: zupełnie nie była przygotowana na obezwładniającą ekstazę równoczesnego orgazmu, wzajemne oddanie tak stare jak ludzkość... nawet starsze! Potęga, zdolna przyćmić rozum. Wyraz twarzy obejmującego ją mężczyzny, słodycz pocałunku, odrzucenie wszelkich samozachowawczych barier, ta jedyna w swoim rodzaju bezbronność! Żaden trener nigdy tego nie dokonał. Rozpaczliwie szukała w naukach Bene Gesserit czegoś, czego mogłaby się uchwycić. Dzięki posiadanej wiedzy z twarzy tego mężczyzny odczytała prawdę o nim, czuła ją każdą tkanką swego ciała. Przez krótką chwilę odpowiedziała mu tym samym i wstąpiła na szczyty rozkoszy, o jakich nie śniło się jej nauczycielom. W tej jednej chwili zrozumiała, co przydarzyło się lady Jessice i innym "niewypałom" Bene Gesserit.
        Tym uczuciem była miłość.
        Jej siła przeraziła ją - co zresztą przewidziały genetyczki - uciekła się więc co prędzej do bogatego arsenału Bene Gesserit, ukryła krótki błysk prawdziwych uczuć pod maską zadowolenia, zastosowała wyrafinowane pieszczoty, choć naturalne pieszczoty byłyby w tej chwili łatwiejsze (ale mniej efektywne).
        Mężczyzna reagował zgodnie z przewidywaniami - głupio. Pozwoliło to jej myśleć o nim jako o głupcu.
        Drugi podbój poszedł łatwiej. Mimo to wciąż mogła przywołać w pamięci twarz tego pierwszego i czasem to robiła z uczuciem lekkiego oszołomienia. Niekiedy jego twarz pojawiała się sama, i to nie z przyczyn, które mogłaby natychmiast określić.
        Następnych mężczyzn, których polecono jej zwabić do łóżka, pamiętała zupełnie inaczej. Musiała grzebać w przeszłości, by przypomnieć sobie, jak wyglądali. Zmysłowy zapis tych przygód nie wniknął równie głęboko. Nie tak, jak tej pierwszej.
        Taka była groźna potęga miłości.
        I pomyśleć tylko o kłopotach, których w ciągu wieków przysporzyła Bene Gesserit ta niewidoczna siła! Lady Jessika i jej książę byli tylko jednym z niezliczonej ilości przykładów. Miłość odbierała rozum. Odciągała siostry od ich obowiązków. Można ją było tolerować tylko, o ile nie powodowała natychmiastowej i oczywistej katastrofy i jeśli służyła ogólniejszym celom zakonu. W innych przypadkach należało jej unikać.
        W każdym jednak przypadku pozostawała pod czujną obserwacją.
        Odrade otwarła oczy i znów spojrzała na Tarazę i Tega. Matka Przełożona podjęła teraz nowy temat. Jak bardzo irytujący potrafi być głos Tarazy! Odrade zamknęła oczy i słuchała rozmowy, sczepiona z tymi dwoma głosami jakąś nicią świadomości, której nie mogła przeciąć.
        - Bardzo niewielu ludzi zdaje sobie sprawę z tego, jaka część wykształconych przez cywilizację struktur służy przetrwaniu - mówiła Taraza. - Zbadaliśmy to dość dokładnie.
        "Miłość służy przetrwaniu" - pomyślała Odrade. Dlaczego Taraza właśnie teraz poruszyła ten temat? Matka Przełożona rzadko robiła coś bez głębszych przyczyn.
        - Infrastruktura przetrwania to termin, który obejmuje wszystko, co potrzebne jest ludzkiej populacji, by mogła przeżyć w aktualnej lub zwiększonej liczbie - ciągnęła Taraza.
        - Melanż?
        - Oczywiście, ale większość ludzi patrzy na przyprawę i mówi: Jak to miło, że możemy ją mieć i dzięki niej cieszyć się o wiele dłuższym życiem niż nasi przodkowie.
        - Pod warunkiem, że ich na to stać.
        Uszczypliwość Tega nie uszła uwagi Odrade.
        - Tak długo, jak długo żadna z sił nie kontroluje całego rynku, większość ludzi ma na tyle - odcięła się Taraza.
        - Ekonomiki uczyłem się na kolanach matki - powiedział Teg. -Żywność, woda, zdatne do oddychania powietrze, przestrzeń życiowa nie skażona trucizną -jest wiele rodzajów pieniądza, a wartość towaru zmienia się w miarę stopnia uzależnienia.
        Słuchając go, Odrade w ostatniej chwili powstrzymała się, by nie kiwnąć głową na znak zgody. Jego odpowiedź mogłaby być jej własną. "Nie praw komunałów, Tarazo! Do rzeczy!"
        - Chcę, żebyś bardzo dokładnie przypomniał sobie nauki twojej matki - głos Tarazy zrobił się słodki jak miód. Potem zmienił się nagle: - Hydrauliczny despotyzm! - warknęła.
        "Dobrze jej wychodzą te zmiany nacisku" - pomyślała Odrade. Z pamięci, jak z otwartego nagle na oścież kranu, wytrysnęła informacja: Hydrauliczny despotyzm: - skupienie w jednym ręku niezbędnych do życia czynników, takich jak woda, energia elektryczna, paliwa, lekarstwa, melanż... Bądź posłuszny władzy centralnej albo odetną ci dopływ energii i zdechniesz!
        - Jest inny przydatny termin, którego twoja matka na pewno cię nauczyła - mówiła dalej Taraza. - "Kluczowy pień".
        Teraz Odrade była już mocno zaciekawiona. Taraza chciała w tej rozmowie osiągnąć coś ważnego. Kluczowy pień: starożytne pojęcie, pochodzące z czasów przed wynalezieniem dryfów, kiedy to drwale spławiali zwalone pnie drzew do tartaków z nurtem rzek. Czasem pnie tworzyły zator na rzece i wtedy sprowadzano eksperta, który miał znaleźć właśnie ten jeden, kluczowy pień, którego usunięcie uwolni masę drewna. Wiedziała, że Teg zna rozumowe wytłumaczenie tego terminu, ale ona i Taraza dzięki Innym Wspomnieniom mogły przywołać przed oczy słup wody i potrzaskane kawałki drewna, wyrzucone w powietrze, gdy zator ruszał.
        - Tyran był takim kluczowym pniem - powiedziała Taraza. - Stworzył zator i uwolnił go.
        Lichtuga zetknęła się z atmosferą Gammu i nastąpiło ostre szarpnięcie. Odrade przez kilka sekund czuła ucisk pasów, potem lot statku stał się równiejszy. W trakcie przejścia do atmosfery rozmowy umilkły, lecz już po chwili Taraza podjęła:
        - Poza tak zwanymi naturalnymi czynnikami przetrwania istnieją niektóre stworzone przez umysł religie. Nawet psychiczne potrzeby mogą zawierać tego rodzaju podskórny składnik.
        - Co znakomicie rozumie Missionaria Protectiva - uzupełnił Teg. Odrade ponownie dosłyszała w jego głosie ton głębokiego niesmaku. Taraza też musiała go słyszeć. Do czego zmierzała? Do tego, by go osłabić?
        - Och, tak - powiedziała Taraza. - Nasza Missionaria Protectiva. Istoty ludzkie tak straszliwie pragną, by ich własna struktura wierzeń okazała się "prawdziwą wiarą". To daje zadowolenie lub poczucie bezpieczeństwa i - jeśli zawiera się w strukturze wierzeń - jakiż potężny czynnik przetrwania kreuje!
        Znów chwilę milczała, nim lichtuga nie przedostała się przez serię dziur powietrznych.
        - Wolałabym, żeby używał dryfów - pożaliła się.
        - Oszczędza paliwo - rzucił Teg. - Mniejsze uzależnienie.
        Taraza zaśmiała się.
        - O, tak, Milesie. Dobrze znasz tę lekcję. Widzę w tym rękę twojej matki. Niech diabli porwą zasady, skoro dziecko wyrywa się w niebezpiecznym kierunku!
        - Uważasz mnie za dziecko?
        - Uważam cię za kogoś, kto właśnie po raz pierwszy zetknął się z machinacjami tak zwanych Czcigodnych Macierzy.
        "A więc o to chodzi" - pomyślała Odrade. I nagle, wstrząśnięta, uświadomiła sobie, że Taraza przemawia do szerszego audytorium niż sam Teg.
        "Ona mówi do mnie!"
        - Te Czcigodne Macierze, jak same siebie nazwały - mówiła Taraza - skojarzyły seksualną ekstazę z kultem. Wątpię, czy pokusiły się o to, by przewidzieć zagrożenia.
        Odrade otwarła oczy i spojrzała na siedzącą z drugiej strony kabiny Matkę Przełożoną. Taraza wpatrywała się w Tega z nieprzeniknionym wyrazem twarzy. Tylko w jej oczach płonęła prośba, by ją zrozumiał.
        - Zagrożenia - powtórzyła Taraza. - Ta wielka masa ludzka ma niezniszczalne poczucie tożsamości gatunku. Może połączyć się w jedno. Działać jak jeden organizm.
        - Tak twierdził Tyran - sprzeciwił się Teg.
        - Tyran to udowodnił! Miał Zbiorową Duszę, którą mógł manipulować. Czasami, Milesie, instynkt przetrwania wymaga obcowania z duszą. A dusze, jak wiesz, zawsze szukają ujścia.
        - Czy w naszych czasach obcowanie z duszami nie wyszło już przypadkiem z mody? - spytał Teg.
        Jego kpiący ton nie podobał się Odrade. Zauważyła, że w Tarazie też wzbudził gniew.
        - Myślisz, że mówię o religijnych modach? - w wysokim głosie Tarazy brzmiała natarczywa szorstkość. - Oboje wiemy, że religie można tworzyć! Mówię o tych Czcigodnych Macierzach, które pod pewnymi względami starają się nas naśladować, ale nie mają pojęcia o głębszej świadomości. Ośmielają się czynić z siebie obiekt kultu!
        - Czego Bene Gesserit zawsze unikały - zauważył Teg. - Moja matka mawiała, że czciciele i ich bóstwa połączeni są wiarą.
        - I można ich rozdzielić!
        Odrade spostrzegła, że Teg wpada w mentacki trans. Jego spojrzenie straciło ostrość, rysy twarzy rozluźniły się. Częściowo pojęła teraz zamierzenia Tarazy.
        "Mentat jak Rzymianin opiera stopy na grzbietach dwóch rumaków - przemknęło jej przez myśl. - Każda stopa spoczywa na innej rzeczywistości, a pogoń za uchwytnym wzorem pcha go naprzód. Musi dosiadać różnych rzeczywistości w drodze do jednego, spójnego celu."
        - Podzielone siły będą walczyć o prymat - odezwał się Teg nieobecnym, monotonnym głosem mentata.
        Taraza wydała z siebie westchnienie ulgi, tak spontaniczne, że zabrzmiało niemal zmysłowo.
        - Infrastruktura uzależnienia - powiedziała. - Te damy Rozproszenia podporządkują sobie podzielone siły, z których każda za wszelką cenę będzie chciała wyrwać się przed inne. Oficer na statku Gildii, kiedy mówił o Czcigodnych Macierzach, mówił zarówno ze strachem, jak nienawiścią. Jestem pewna, że słyszałeś to w jego głosie, Milesie. Wiem, jak doskonale wyszkoliła cię matka.
        - Słyszałem. - Teg znów patrzył w oczy Tarazie, baczny na każde jej słowo, tak jak Odrade.
        - Uzależnienia. Jakże proste mogą być i jak skomplikowane. Weźmy na ten przykład próchnicę zębów.
        - Próchnicę zębów? - Teg został wytrącony z mentackiego toku myślenia, a obserwująca go Odrade zauważyła, że dokładnie o to chodziło Tarazie. Matka Przełożona wprawną dłonią prowadziła swego baszara-mentata.
        "A ja mam patrzeć i uczyć się" - pomyślała.
        - Próchnica - powtórzyła Taraza. - Prosta implantacja zaraz po urodzeniu zapobiega tej pladze u większości ludzi. Mimo to, musimy nadal czyścić zęby i dbać o nie. Jest to dla nas tak oczywiste, że rzadko o tym myślimy. Narzędzia, którymi się posługujemy, uważamy za pospolite składniki naszego otoczenia. A jednak te narzędzia, tworzywo, z którego są zrobione, instruktorzy stomatologiczni i system kontrolny Akademii Suk, połączone są wzajemnymi związkami.
        - Mentatowi nie trzeba tłumaczyć współzależności - przerwał wyraźnie urażony, choć nadal zaciekawiony Teg.
        - Racja - przyznała Taraza. - Są naturalnym środowiskiem procesu myślowego mentata.
        - Więc po co to jeszcze przerabiasz?
        - Mentacie, spójrz na to, co teraz wiesz o Czcigodnych Macierzach i powiedz mi: jaka jest ich słabość?
        - Mogą przetrwać tylko wówczas, jeśli wciąż będą wzmagać uzależnienie tych, którzy je popierają. Ślepy zaułek nałogowca - powiedział bez wahania Teg.
        - Dokładnie. A zagrożenie?
        - Razem z sobą mogą pogrążyć bardzo wielu ludzi.
        - Tym właśnie martwił się Tyran, Milesie. Jestem pewna, że wiedział. Teraz słuchaj mnie bardzo uważnie. I ty też, Daro - Taraza spojrzała w bok i napotkała spojrzenie Odrade. - Uważajcie oboje. My, Bene Gesserit, wpuszczamy w ten ludzki potok bardzo potężne... żywioły. Mogą one spowodować zator. Z pewnością narobią szkód. A my...
        Lichtuga znów weszła w strefę silnych zawirowań. Wymiana zdań stała się niemożliwa. Wszyscy uchwycili się foteli, słuchając dobywających się zewsząd ryków i trzasków. Kiedy się uspokoiło, Taraza podniosła nieco głos.
        - Jeśli nie wyzioniemy ducha w tej piekielnej machinie i dotrzemy cało na Gammu, musisz porozmawiać na osobności z Darą, Milesie. Widziałeś Manifest Atrydzki. Dara opowie ci o nim i przygotuje cię. To wszystko.
        Teg odwrócił się i spojrzał na Odrade. Raz jeszcze jej twarz poruszyła w nim wspomnienia. Uderzające podobieństwo do Lucilli, ale coś jeszcze poza tym. Rozmyślania na ten temat odłożył na kiedy indziej. Manifest Atrydzki? Czytał go, bo Taraza przysłała mu tekst wraz z takim poleceniem. Przygotować go? Na co?
        Odrade widziała jego powątpiewającą minę. Teraz rozumiała motywy Tarazy. Rozkazy Matki Przełożonej nabierały nowego znaczenia, tak samo, jak słowa samego manifestu:
        "Podobnie jak wszechświat tworzony jest z udziałem świadomości, tak i prorok doprowadza tę zdolność tworzenia aż do ostatecznych granic. Na tym polegała całkowicie niezrozumiała moc bastarda Atrydów, moc, którą przekazał swemu synowi - Tyranowi."
        Odrade pamiętała te słowa z biegłością autora, ale wracając do nich teraz, miała wrażenie, że spotyka je po raz pierwszy.
        "Niech cię diabli, Taro! - pomyślała. - A jeśli się mylisz?"
        W aspekcie ilościowym nasz wszechświat można postrzegać jako miejsce nieokreślone, statystycznie przewidywalne tylko w przypadku użycia dostatecznie wielkich liczb. Pomiędzy tym wszechświatem a wszechświatem względnie przewidywalnym, w którym czas obrotu każdej planety można wyliczyć z dokładnością do pikosekundy, pojawiają się inne siły. W tymczasowym wszechświecie, w którym pędzimy swe dni, siłą dominującą jest "to, w co wierzysz". Twoje wierzenia rządzą odkrywaniem codziennych zdarzeń. Jeśli wystarczająco wielu nas uwierzy, powołamy do istnienia nową jakość. Struktura wiary tworzy filtr, przez który chaos przesącza się w porządek.
        "Analiza Tyrana"
        Akta Tarazy
        (z Archiwum Bene Gesserit)
        Teg wrócił ze statku Gildii na Gammu z mętlikiem w głowie. Zszedł z lichtugi na skraju osmalonego lądowiska Twierdzy i rozejrzał się wokół, jak gdyby widział je po raz pierwszy. Dochodziło południe. Tak mało upłynęło czasu, a tak wiele zaszło zmian.
        Jak daleko posuną się Bene Gesserit, udzielając tej ważkiej lekcji? Taraza wybiła go ze znanej mu dobrze mentackiej procedury. Miał uczucie, że cały ten incydent na statku został zaaranżowany specjalnie dla niego. Zepchnięto go z dającego się przewidzieć kursu. Jak obce wydawało się Gammu teraz, gdy strzeżonym chodnikiem zmierzał do wejściowego szybu.
        Teg widział wiele planet, poznał ich rytm i piętno, które odciskały na swych mieszkańcach. Niektóre z nich miały wielkie, żółte słońca, wiszące nisko i ogrzewające to, co żyło, rozwijało się, rosło. Inne miały małe, migotliwe słonka, majaczące daleko na ciemnym niebie, których światło nie dawało wiele ciepła. Istniały warianty pośrednie oraz takie, które wykraczały poza te ramy. Gammu była wariantem żółto-zielonym, jej dzień miał trzydzieści dwie i dwadzieścia siedem setnych standardowej godziny, a rok liczył dwa i sześć dziesiątych standardowego. Teg sądził dotychczas, że zna Gammu.
        Kiedy Harkonnenowie zmuszeni byli ja opuścić, przybyli tu koloniści z grupy Danów, maruderzy Rozproszenia. Nazwali ją imieniem, które dał jej Halleck podczas Wielkiego Odnawiania Map. Sami znani byli wtedy jako Kaladańczycy, ale upływające tysiąclecia bezlitośnie skróciły pewne nazwy.
        Teg zatrzymał się przy szczelinie w umocnieniach obronnych, która prowadziła z lądowiska w dół Twierdzy. Taraza i jej czeredka zostały nieco z tyłu. Taraza tłumaczyła coś z naciskiem Odrade.
        "Manifest Atrydzki" - pomyślał.
        Nawet na Gammu niewielu przyznawało się zarówno do harkonneńskiego, jak atrydzkiego pochodzenia, choć uwidoczniały się tu genotypy tych rodów, zwłaszcza dominujący atrydzki: długie, ostre nosy, wysokie czoła i zmysłowe usta. Często widywano rozsiane fragmenty - usta na jednej twarzy, przenikliwe oczy na drugiej, nie mówiąc o niezliczonych mieszankach. Czasami jednak wszystko składało się w jednej osobie i wtedy widziało się dumę, tę wewnętrzną pewność:
        Jestem jednym z nich!
        Rdzenni mieszkańcy Gammu poznawali ją i usuwali się na bok. Niewielu próbowało nazwać rzecz po imieniu.
        U samych podstaw leżało to, co zostawili po sobie Harkonnenowie - linie genetyczne sięgające aż do zarania, w czasy Greków, Fartów i Mameluków, przebiegając przez antyczne dzieje cieni, które tylko zawodowi historycy i wychowanki Bene Gesserit potrafiły jeszcze nazwać.
        Grupa Tarazy dogoniła go w drzwiach. Słyszał, jak Taraza mówi do Odrade:
        - Musisz to wszystko powiedzieć Milesowi.
        "I bardzo dobrze, że mi powie" - pomyślał. Odwrócił się i mijając wewnętrzną wartownię, poszedł przodem. Długi korytarz pod bunkrami prowadził do wnętrza Twierdzy.
        "Niech piekło pochłonie Bene Gesserit" - zaklął w duchu. Co one właściwie robią na Gammu?
        Wiele znaków na tej planecie wskazywało na obecność Bene Gesserit. Prowadziły wsteczną selekcję, by utrwalić pewne linie genetyczne. Raz po raz przykuwały uwagę uwodzicielskie oczy kobiet
        Teg machinalnie oddał salut szefowej straży. Tak... Uwodzicielskie oczy. Zauważył je wkrótce po przybyciu do Twierdzy gholi, a szczególnie podczas pierwszej podróży inspekcyjnej po Gammu. W wielu twarzach widział tu także siebie. Przypomniał sobie wtedy, co po wielekroć powtarzał mu Patrin:
        "Pasowałby pan do Gammu, baszarze."
        Uwodzicielskie oczy! Takie właśnie miała kapitan straży. Była w tym podobna do Lucilli. Niewielu ludzi świadomie przywiązywało wagę do roli, jaką w seksualnym kuszeniu odgrywały oczy. Dopiero Bene Gesserit zaczęły kłaść na to nacisk. Pełne piersi kobiece i mocne lędźwia mężczyzny - oraz, oczywiście, twarde, umięśnione pośladki - w naturalny sposób potęgowały chęć zbliżenia. Ale bez mowy oczu reszta nie zdawała się na wiele. Oczy były najważniejsze. Wiedział z doświadczenia, że jeśli trafi się na właściwe oczy, można się w nich pogrążyć, utonąć, nie wiedząc, co się właściwie dzieje - do czasu, gdy penis głęboko tkwi już w pochwie.
        Oczy Lucilli zauważył natychmiast po przyjeździe na Gammu i zachowywał wobec niej daleko posuniętą ostrożność. Nie miał wątpliwości, do czego zakonowi potrzebny jest jej talent.
        Lucilla czekała na nich w centralnej komorze kontrolno-odkażeniowej. Dała mu znak ręką, że z ghola wszystko w porządku. Teg odprężył się i obserwował jej przywitanie z Odrade. Mimo różnicy wieku rysy obu kobiet były bardzo podobne. Ich ciała jednak różniły się całkowicie. W porównaniu z wiotką Odrade, Lucilla wydawała się krępa.
        Kapitan straży o uwodzicielskich oczach podeszła do Tega i nachyliła się ku niemu.
        - Schwangyu dowiedziała się właśnie, kogo ze sobą przywiozłeś. - Ruchem głowy wskazała Tarazę. - A oto i ona.
        Schwangyu wyszła z windy i zbliżyła się do Tarazy, rzucając po drodze Tegowi gniewne spojrzenie.
        "Taraza chciała zrobić ci niespodziankę - pomyślał. - I wszyscy wiemy, dlaczego."
        - Zdaje się, że nie jesteś uszczęśliwiona moim widokiem - odezwała się Taraza.
        - Jestem zaskoczona, Matko Przełożona - odparła Schwangyu. - Nie miałam pojęcia... - Jeszcze raz jadowicie spojrzała na Tega.
        Odrade i Lucilla przerwały wzajemne oględziny.
        - Oczywiście, mówiono mi o tym - powiedziała Odrade - ale to jest szok, kiedy widzi się swoją twarz u innej osoby.
        - Ostrzegałam cię - wtrąciła Taraza.
        - Jakie są twoje rozkazy, Matko Przełożona? - Schwangyu starała się oględnie dowiedzieć, jaki cel ma wizyta Tarazy.
        - Chciałabym w cztery oczy pomówić z Lucilla.
        - Każę wam przygotować kwatery.
        - Nie fatyguj się. Zaraz wyjeżdżam. Miles już zatroszczył się o mój przejazd. Obowiązki wzywają mnie do Kapituły. Pomówię z Lucillą na dziedzińcu. - Taraza zawahała się, dotykając palcem policzka. - Aha, i chciałabym jeszcze przez parę minut przyjrzeć się z ukrycia gholi. Jestem pewna, że Lucilla może to załatwić.
        - Całkiem dobrze radzi sobie z zaawansowanym treningiem - powiedziała Lucilla, gdy szły razem do windy.
        Teg spojrzał teraz na Odrade, w przelocie dostrzegając gniew, pałający na twarzy Schwangyu. Nie starała się go zresztą ukryć.
        Zastanawiał się, czy Lucilla jest siostrą albo córką Odrade. Wydało mu się nagle, że za tym podobieństwem musi kryć się jakiś zamiar zakonu. Tak, oczywiście! Lucilla jest Imprinterką!
        Schwangyu zdołała opanować wściekłość i spojrzała z zaciekawieniem na Odrade.
        - Właśnie miałam zjeść drugie śniadanie, siostro - powiedziała - Czy zechcesz przyłączyć się do mnie?
        - Muszę pomówić na osobności z baszarem - odparła Odrade. - Czy nie sprawi nikomu kłopotu, jeżeli zostaniemy tutaj? Ghola nie może mnie widzieć.
        Schwangyu nachmurzyła się, nie próbując ukryć zawodu. Na planecie-kapitularzu wiedziały, kto wobec kogo jest lojalny. Ale nikt... nikt! ... nie usunie jej z tego obserwacyjno-dowódczego posterunku. Opozycja ma swoje prawa!
        Jej myśli były czytelne nawet dla Tega. Zauważył, jak Schwangyu sztywno prostuje plecy odchodząc.
        - To źle, kiedy siostra zwraca się przeciwko siostrze - powiedziała Odrade.
        Teg dał szefowej straży znak ręką, nakazujący opróżnić teren. "Na osobności" - powiedziała Odrade. Będą więc sami.
        - To mój teren - powiedział do swej towarzyszki. - Nie ma tu szpiegów ani żadnych urządzeń obserwacyjnych.
        - Tak właśnie myślałam - odparła.
        - Mamy tu obok służbówkę. - Teg wskazał dłonią w lewo. - Umeblowaną, są nawet oswojone fotele, jeśli chcesz.
        - Nie znoszę, kiedy usiłuje się mnie rozpieszczać - przyznała. - Czy nie moglibyśmy porozmawiać tutaj? - Ujęła go pod ramię. - Może przejdziemy się trochę. Całkiem zesztywniałam w tym stateczku.
        - A zatem, co masz mi powiedzieć? - spytał, gdy oddalili się nieco.
        - Moje wspomnienia nie przechodzą już przez filtr selekcyjny - powiedziała. - Mam je wszystkie, naturalnie tylko z linii żeńskiej.
        - I cóż z tego? - Teg wydął lekko usta. Nie był to wstęp, którego mógł oczekiwać. Odrade wyglądała raczej na kogoś, kto będzie mówić wprost.
        - Taraza mówi, że czytałeś Manifest Atrydzki. To dobrze. Wiesz, że w wielu miejscach narobi zamieszania.
        - Schwangyu już zdążyła uczynić to tematem wywodu przeciwko "nam, Atrydom".
        Odrade popatrzyła na Tega z powagą. Jak stwierdzały wszystkie raporty, był nadal imponującą postacią. Ale ona wiedziała to i bez raportów.
        - Oboje jesteśmy Atrydami, ty i ja - powiedziała.
        Teg zamienił się w słuch.
        - Twoja matka wyjaśniła ci to dokładnie - ciągnęła - gdy po raz pierwszy przyjechałeś do domu na wakacje.
        Teg przystanął i spojrzał na nią uważnie. Skąd mogła to wiedzieć?
        O ile pamiętał, nigdy przedtem nie spotkał się i nie rozmawiał z tą Darwi Odrade. Czyżby był przedmiotem dyskusji w Kapitule? Milczał, zmuszając ją, by mówiła dalej.
        - Przytoczę ci rozmowę między pewnym mężczyzną a kobietą, która mnie urodziła. Są w łóżku i mężczyzna mówi: "Spłodziłem kilkoro dzieci, kiedy po raz pierwszy wyzwoliłem się z ciasnych więzów Bene Gesserit. Myślałem wtedy, że jestem wolnym strzelcem, że mogę zaciągnąć siei walczyć, gdziekolwiek zechcę".
        Teg nie krył zaskoczenia. To były jego własne słowa! Mentacka pamięć potwierdziła, że Odrade zacytowała je z dokładnością mechanicznego nagrania. Nawet intonacja!
        - Dalej? - spytała, widząc, że patrzy na nią. - Dobrze. Mężczyzna mówi: "To oczywiście było wtedy, zanim posłały mnie na szkolenie dla mentatów. Tam dopiero otwarły mi się oczy, i to jak! Nigdy, nawet przez jedną chwilę, zakon nie spuścił mnie z oka. Nigdy nie byłem wolnym strzelcem".
        - Nawet wtedy, gdy mówiłem te słowa - dodał Teg.
        - To prawda
        Pociągnęła go za łokieć i podjęli przechadzkę po pomieszczeniu.
        - Wszystkie twoje dzieci przejęły Bene Gesserit. Zakon żeński nie zaryzykowałby przecieku naszego genotypu do dzikiej puli genowej.
        - A więc niech Szejtan porwie moje ciało, drogocenny genotyp i tak zostanie pod opieką siostrzyczek.
        - Pod moją opieką - powiedziała Odrade. - Jestem jedną z twoich córek.
        Teg znów zmusił ją do zatrzymania się.
        - Myślę, że wiesz, kim była moja matka - Zanim zdążył odpowiedzieć, uciszyła go ruchem uniesionej dłoni. - Nazwiska nie są konieczne.
        Teg przypatrywał się jej twarzy, rozpoznając w niej znane szczegóły. Dopasował matkę do córki. Ale co w takim razie z Lucillą?
        - Lucilla pochodzi z równoległej linii hodowlanej - powiedziała Odrade, jak gdyby czytała w jego myślach. - Prawda, że niesamowite, co można osiągnąć przez przemyślany rozpłód?
        Teg odchrząknął. Nie czuł więzów uczuciowych z tą świeżo odkrytą córką. Natomiast słowa i inne istotne szczegóły jej przemowy wymagały najwyższej uwagi.
        - Ta rozmowa nie jest przypadkowa - powiedział. - Czy to wszystko, co miałaś mi ujawnić? Wydawało mi się, że Matka Przełożona mówiła...
        - To nie wszystko. Jest jeszcze Manifest. Ja jestem jego autorką. Napisałam go na rozkaz Tarazy i zgodnie z jej dokładną instrukcją.
        Teg rozejrzał się po komnacie, jak gdyby chciał się upewnić, że nikt nie podsłuchuje.
        - Tleilaxanie rozprowadzają go wszędzie, gdzie tylko mogą! - rzekł przyciszonym głosem.
        - Tak jak oczekiwałyśmy.
        - Dlaczego mi to mówisz? Taraza powiedziała, że masz mnie przy gotować na...
        - Nadejdzie moment, gdy będziesz musiał poznać nasz cel. Taraza życzy sobie, żebyś wtedy podejmował własne decyzje, żebyś naprawdę stał się wolnym strzelcem.
        Odrade zobaczyła, że oczy mentata zaczynają lśnić nienaturalnym blaskiem.
        Teg oddychał głęboko. Zależności i kluczowe pnie! Jako mentat wyczuwał gigantyczny zamysł, leżący tuż poza zasięgiem nagromadzonych przez niego danych. Nawet przez chwilę nie łudził się, że do tych wynurzeń skłoniło Odrade uczucie dobrej córeczki. W całym szkoleniu Bene Gesserit widoczny był fundamentalistyczny, dogmatyczny i rytualistyczny rdzeń - mimo wszelkich wysiłków, by temu zapobiec. Odrade, córka jego przeszłości, była wysokiej rangi Wielebną Matką o nadzwyczajnych zdolnościach kontroli mięśni i nerwów. Pełne wspomnienia żeńskiej linii! Jest jedną z najlepszych. Zna sposoby walki, których istnienie niewielu ludzi może w ogóle podejrzewać. A jednak ta analogia, ten rdzeń istniał i mentat musiał go zauważyć.
        "Czego ona chce?" - zastanawiał się.
        Potwierdzenia jego ojcostwa? Miała już przecież wszystkie potrzebne informacje.
        Obserwując, jak czeka cierpliwie, aż on sam uporządkuje myśli, Teg uprzytomnił sobie, iż w częstym stwierdzeniu, że Wielebne Matki niezupełnie należą do rasy ludzkiej, było wiele prawdy. Poruszały się jak gdyby poza głównym nurtem, być może równolegle do niego, może zanurzając się w nim od czasu do czasu dla sobie tylko znanych celów, zawsze jednak pozostając poza nawiasem ludzkości. Same siebie usuwały na margines. Był pewien znak rozpoznawczy każdej Wielebnej Matki, poczucie innej tożsamości, sprawiające, że wydawały się bliższe dawno zmarłemu Tyranowi niż ludzkiej masie, z której wyszły.
        Manipulacja. To był ich znak firmowy. Manipulowały wszystkimi i wszystkim.
        - Mam być oczyma Bene Gesserit - powiedział. - Taraza chce, żebym podejmował za was ludzkie decyzje.
        Odrade uścisnęła jego ramię z widoczną radością.
        - Ależ mam ojca!
        - Czy rzeczywiście masz ojca? - spytał i powtórzył jej treść swoich rozmyślań nad alienacją Bene Gesserit z gatunku ludzkiego.
        - Poza ludzkością - powtórzyła. - Co za szczególna idea. Czy Nawigatorzy Gildii też znajdują się poza nawiasem pierwotnego rodzaju ludzkiego?
        Zastanowił się. Nawigatorzy Gildii mocno różnili się budową od przeciętnego normalnego człowieka. Żyjąc w przestrzeni kosmicznej i w zbiornikach z melanżowym gazem, odbiegali daleko od oryginalnych kształtów. Ich kończyny oraz organy były wydłużone i poprzemieszczane. Ale młody Nawigator, nim jeszcze wszedł do zbiornika, mógł się w okresie rui normalnie rozmnażać. Wykazano to empirycznie. Przestawali być ludźmi, ale w inny sposób niż Bene Gesserit.
        - Nawigatorzy nie są wam pokrewni duchowo - powiedział. - Myślą w kategoriach ludzkich. Prowadzenie statku przez kosmos, nawet jeśli używa się jasnowidzenia, by znaleźć bezpieczną drogę, stanowi system, który dla istoty ludzkiej jest do przyjęcia.
        - Nasz system jest dla ciebie nie do przyjęcia?
        - Do pewnego stopnia, ale gdzieś w trakcie rozwoju odchylacie się od pierwotnego wzoru. Myślę nawet, że celowo zachowujecie się tak, by wydać się bardziej ludzkie. Sposób, w jaki trzymasz teraz moją rękę: jak gdybyś naprawdę była moją córką.
        - Jestem twoją córką, ale zaskakuje mnie, że tak nisko nas cenisz.
        - Wręcz przeciwnie: boję się was.
        - Swojej własnej córki?
        - Każdej Wielebnej Matki.
        - Myślisz, że żyję tylko po to, by manipulować niższymi istotami?
        - Myślę, że nie czujesz się już w pełni człowiekiem. Jest w tobie jakaś luka, czegoś brakuje, czegoś, co sama wyrzuciłaś. Nie jesteś już jedną z nas.
        - Dziękuję - powiedziała Odrade. - Taraza mówiła, że nie zawahasz się odpowiadać szczerze, ale i tak sama byłam tego pewna.
        - Do czego mnie przygotowałaś?
        - Będziesz wiedział, kiedy to się stanie. To wszystko, co mogę powiedzieć... co pozwolono mi powiedzieć.
        "Znowu manipulacja - pomyślał. - Niech je diabli!"
        Odrade odkaszlnęła. Zdawało się, że chce coś jeszcze powiedzieć, ale milczała, prowadząc Tega z powrotem wzdłuż pokoju.
        Z góry wiedziała, co powie, lecz mimo to jego słowa zabolały ją. Chciała mu się zwierzyć, że jest jedną z tych, które wciąż jeszcze czują się ludźmi, ale nie wolno jej było zachwiać jego opinii o zakonie żeńskim.
        "Uczą nas, jak odrzucać miłość - myślała. - Potrafimy ją udawać, ale każda z nas może w jednej chwili przestać."
        Usłyszeli za sobą szmer. Zatrzymali się i odwrócili. Lucilla i Taraza wynurzyły się z windy, wymieniając luźne uwagi na temat gholi.
        - Masz całkowitą słuszność, traktując go jak jednego z nas - powiedziała Taraza.
        Teg powstrzymał się od komentarza. Czekali, aż obie kobiety podejdą.
        "On wie - pomyślała Odrade. - Nie będzie wypytywał mnie o moją matkę. Nie było więzów, nic się nie odcisnęło. Tak, on wie."
        Zamknęła oczy i własna pamięć zaskoczyła ją, podsuwając wspomnienie obrazu. Wisiał na ścianie w buduarze Tarazy. Dzięki ixiańskiej sztuce zachował się w cudownej hermetycznej ramie, przykryty niedostrzegalną szybą z plazu. Odrade często zatrzymywała się przed nim, za każdym razem wyobrażając sobie, że mogłaby wyciągnąć rękę i naprawdę dotknąć starożytnego płótna, tak zręcznie ocalonego przez Ixian.
        Chaty w Cordeville.
        Tytuł, który swemu dziełu nadał artysta, oraz jego nazwisko zachowały się na polerowanej płytce pod obrazem: Vincent von Gogh.
        Rzecz pochodziła z czasów tak odległych, że pozostały z nich tylko rzadkie znaleziska - takie, jak ten obraz - by przenieść przez wieki nieuchwytne, krótkotrwałe wrażenie. Próbowała wyobrazić sobie długą podróż, którą odbyło to malowidło, serię przypadków, dzięki której dotarło nietknięte do pokoju Tarazy.
        W dziedzinie przechowywania i odnowy zabytków Ixianie osiągnęli szczyty. Widz mógł dotknąć ciemnej kropki w lewym dolnym rogu ramy. I zaraz otaczał go geniusz - nie tylko artysty, ale i ixiańskiego rzemieślnika, który naprawił i ocalił jego dzieło. Jego nazwisko, Martin Buro, wypisane było na ramie. Pod dotknięciem ludzkiego palca plamka stawała się projektorem wrażeń zmysłowych, dobroczynnym wytworem tej samej technologii, która stworzyła sondę ixiańską. Buro przywrócił światu nie tylko obraz, ale i malarza - uczucia van Gogha, towarzyszące każdemu pociągnięciu pędzla. Zostały uwięzione w plamach koloru, zapisane w nich ruchami człowieka.
        Odrade tyle razy rozpływała się w uniesieniu wobec tego koncertu, że miała uczucie, iż sama byłaby w stanie namalować ten obraz.
        Przywołując te doznania tuż po oskarżeniu Tega, zrozumiała natychmiast, dlaczego pamięć odtworzyła przed nią właśnie tamte wrażenia, dlaczego malowidło wciąż ją fascynowało. Podczas odtwarzania, w ciągu tej krótkiej chwili, zawsze czuła się całkowicie człowiekiem. Czuła, że w tych chatach żyli prawdziwi ludzie, ogarniała świadomością łańcuch żywych istnień, który przystanął na moment w osobie szalonego Vincenta van Gogha, przystanął, by dać się uwiecznić.
        Taraza i Lucilla zatrzymały się o dwa kroki od nich. W oddechu Tarazy czuć było czosnek.
        - Właśnie zjadłyśmy obiad - powiedziała Taraza. - A ty nie miałabyś na coś ochoty?
        Było to z gruntu niewłaściwe pytanie. Odrade uwolniła dłoń spod ramienia Tega Odwróciła się szybko i wytarła oczy rękawem. Podnosząc wzrok na ojca, dostrzegła na jego twarzy wyraz zaskoczenia. "Tak - pomyślała. - To były prawdziwe łzy!"
        - Myślę, że nie zaniedbałyśmy niczego - rzekła Taraza. - Czas, żebyś leciała na Rakis, Daro.
        - Najwyższy czas - odpowiedziała Odrade.
        Życie samo z siebie nie znajdzie powodu, by warto było je podtrzymywać, i nie będzie źródłem uczciwego, wzajemnego szacunku - chyba że każdy z nas zechce natchnąć je tymi wartościami.
        Chenoeh: "Rozmowy z Leto II"
        Hedlej Tuek, Najwyższy Kapłan Podzielonego Boga, był coraz bardziej wściekły na Stirosa. Sam za stary, by mógł żywić nadzieje na fotel Najwyższego Kapłana, Stiros miał jednak synów, wnuków i niezliczonych krewnych. Swoje osobiste ambicje scedował na rodzinę. Był cynikiem. Reprezentował potężna frakcję kapłańska, tak zwaną "wspólnotę naukową", której wpływy były zarówno szerokie, jak i trudne do opanowania. Frakcja ta balansowała niebezpiecznie blisko herezji.
        Tuek przypomniał sobie teraz godne pożałowania wypadki, gdy niejeden Najwyższy Kapłan zaginął na pustyni. Stiros i jego poplecznicy mieli możność sfingowania takiego wypadku.
        W Kin minęło południe. Stiros wyszedł przed chwilą, wyraźnie wzburzony. Chciał, by Tuek osobiście udał się na pustynię i obserwował kolejną eskapadę Sheeany. Tuek, któremu to zaproszenie wydawało się podejrzane, odmówił.
        Wywiązała się z tego dziwaczna kłótnia, pełna insynuacji i mglistych aluzji do zachowania Sheeany oraz napastliwych peror, wymierzonych w Bene Gesserit. Stiros, jak zawsze podejrzliwy w stosunku do zakonu żeńskiego, zapałał natychmiastową niechęcią do nowej komendantki Twierdzy Bene Gesserit na Rakis, tej... jak ona się nazywała? Ach, tak, Odrade. Dziwne nazwisko, ale w końcu siostrom często nadawano stare nazwiska. To był ich przywilej. Sam Bóg nigdy nie wypowiadał się przeciwko zasadniczej wartości Bene Gesserit. Tak, krytykował poszczególne siostry, ale zakon żeński jako taki miał miejsce w Jego Świętej Wizji.
        Tuekowi nie podobał się sposób, w jaki Stiros wyrażał się o Sheeanie. Cynizm. Tuek uciszył go w końcu za pomocą oświadczeń złożonych tu, w Świętym Miejscu, gdzie znajdował się wysoki ołtarz i podobizny Podzielonego Boga. Pryzmatyczne przekaźniki rzucały cienkie, trójkątne wiązki światła poprzez kadzidlane smugi, unoszące się z płonącego melanżu, aż na prowadzący do ołtarza podwójny rząd kolumn. Tuek wiedział, że z tego miejsca jego słowa wędrują wprost do Boga.
        "Bóg działa przez osobę naszej teraźniejszej Siony - powiedział Tuek. Na twarzy starego doradcy dostrzegł zmieszanie. - Sheeana jest żywym wcieleniem Siony, tego człowieczego narzędzia, które przemieniło Go w Jego obecne Cząstki."
        Stiros uniósł się gniewem i mówił rzeczy, których nie odważyłby się powtórzyć w obecności Rady. Zbyt wiele obiecywał sobie po swojej długiej współpracy z Tuekiem.
        "Powtarzam ci, że ona siedzi tutaj otoczona przez dorosłych, którzy nic nie robią, tylko usprawiedliwiają się przed nią i..."
        "I przed Bogiem!" - Tuek uznał, że pora wkroczyć.
        Nachylając się nad Najwyższym Kapłanem, Stiros wychrypiał:
        "Stanowi ośrodek systemu edukacyjnego, uczulonego na każdy kaprys jej wybujałej fantazji. Nie odmawiamy jej niczego!"
        "I nie powinniśmy."
        Stiros puścił jego słowa mimo uszu.
        "Kania dostarczyła jej nagrania z Dar-es-Balat!"
        "Ja jestem Księgą Przeznaczeń" - zaintonował Tuek, cytując słowa samego Boga ze skarbca Dar-es-Balat.
        "Właśnie! A ona słucha tego, słowo po słowie!"
        "Dlaczego cię to martwi?" - spytał Tuek swoim najspokojniejszym głosem.
        "To nie my badamy jej wiedzę. Ona bada naszą!"
        "Widać Bóg tak chce."
        Na twarzy Stirosa wyraźnie malował się gniew i rozczarowanie. Tuek zauważył to i zamilkł na chwilę, podczas gdy stary doradca układał w myśli nowe argumenty. Argumenty te były oczywiście w pełni uzasadnione. Tuek nie zaprzeczał temu. Liczyła się interpretacja. I dlatego Najwyższy Kapłan musiał być ostatecznym interpretatorem. Pomimo, a może właśnie z powodu swego sposobu postrzegania dziejów, kapłani wiedzieli dokładnie, jak Bóg przybył, by zamieszkać na Rakis. Mieli Dar-es-Balat i to, co w nim znaleziono - najstarsze komory pozaprzestrzenne we wszechświecie. Przez tysiąclecia, w ciągu których Szej-hulud zmieniał kwitnącą planetę Arrakis w pustynną Rakis, Dar-es-Balat czekało, ukryte pod piaskiem. W tym Świętym Skarbcu kapłani znaleźli głos samego Boga, jego zapisane słowa, a nawet holofilmy. Wszystko było tam wyjaśnione i wiedzieli teraz, że pustynna powierzchnia Rakis odzwierciedla pierwotny wygląd planety, gdy była jeszcze jedynym źródłem Świętej Przyprawy.
        "Zadaje pytania na temat Świętej Rodziny - mówił Stiros. - Dlaczego miałaby pytać o..."
        "Sprawdza nas. Sprawdza, czy zajmują należne Im miejsca. Wielebna Matka Jessika i jej syn, Muad'Dib, i jego syn, Leto II - Święta Trójca Niebieska."
        "A Leto III! - mruknął Stiros. - Co z tym Leto, który zginął z rąk sardaukarów? Co z nim?"
        "Ostrożnie, Stirosie - upomniał go Tuek. - Wiesz, że mój pradziad wypowiadał się w tej sprawie, siedząc tu, gdzie my teraz siedzimy. Nasz Podzielony Bóg odrodził się, lecz cząstka Jego pozostała w niebiosach, by pośredniczyć we Wniebowstąpieniu. Ta Jego cząstka pozostała więc bezimienna, jak przystało Prawdziwej Istocie Boga!"
        "Ach tak?"
        Tueka uderzył straszliwy cynizm w głosie starego człowieka. Słowa Stirosa zdawały się drżeć w nasyconym kadzidłem powietrzu, wręcz domagając się pomsty.
        "Dlaczego więc pyta, w jaki sposób nasz Leto przemienił się w Podzielonego Boga?" - spytał Stiros.
        Czyżby Stiros kwestionował Świętą Metamorfozę? Tuek był wstrząśnięty. Powiedział tylko:
        "Oświeci nas, gdy przyjdzie na to pora."
        "Wątłość naszych wyjaśnień musi sprawiać jej zawód" - rzucił szyderczo Stiros.
        "Stirosie, posuwasz się za daleko!"
        "Czyżby? To, że pyta, w jaki sposób piaskopływaki zatrzymują większość wody na Rakis i odtwarzają pustynię, nie jest chyba dla ciebie iluminacją?"
        Tuek starał się ukryć rosnący gniew. Stiros miał za sobą poparcie potężnej frakcji, ale jego słowa i ton, jakim je wypowiadał, podważały kwestie ustalone już dawno temu przez Najwyższych Kapłanów. Przemiana Leto II dała życie rojom piaskopływaków, a każde z tych stworzeń niosło w sobie Cząstkę Jego Samego. Od piaskopływaków do Podzielonego Boga: sekwencja znana i uświęcona. Podważanie jej zaprzeczało istnieniu Boga.
        "Siedzisz tu bezczynnie! - oskarżył go Stiros. - Jesteśmy ofiarami..."
        "Dość!"
        Tuek nie miał zamiaru dalej słuchać cynicznych uwag starego. Starając się wyglądać jak najgodniej, przemówił słowami Boga:
        "Twój Pan wie dobrze, co masz w swoim sercu. Gdy przyjdzie ten dzień, tylko twoja dusza świadczyć będzie przeciwko tobie. Nie trzeba mi innych świadków. Miast słuchać swej duszy, słuchasz swego gniewu i swego wzburzenia."
        Stiros wyszedł, rozczarowany.
        Spędziwszy dłuższy czas na rozmyślaniach, Tuek przyodział się w najodpowiedniejszą ze swych biało-złoto-purpurowych paradnych szat i udał się z wizytą do Sheeany.
        Znalazł ją w ogrodzie na dachu centralnego kompleksu świątynnego w towarzystwie Kanii oraz Baldika, młodego kapłana z osobistego otoczenia Tueka, i kapłanki-akolitki imieniem Kipuna, która - jak na gust Najwyższego Kapłana - nieco za bardzo przypominała Wielebną Matkę. Zakon żeński miał tu oczywiście swoich szpiegów, choć Tuek wolałby nie być świadom tego faktu. Kipuna niemal całkowicie przejęła fizyczny trening dziewczynki i nawiązała się między nimi nić rosnącej sympatii. Kania była zazdrosna, jednak nawet ona nie mogła przeciwstawić się rozkazom Sheeany.
        Cała czwórka stała przy kamiennej ławce w cieniu wieży wentylacyjnej. Kipuna trzymała prawą dłoń Sheeany, gimnastykując palce dziecka. "Mała urosła" - zauważył w duchu Tuek. Już sześć lat była pod jego opieką. Widział, jak jej suknia opina się na nieśmiało zarysowujących się piersiach. Na dachu było duszno; nie wiał nawet najlżejszy powiew i Tuek czuł się tak, jak gdyby w płucach miał kamień.
        Rozejrzał się po ogrodzie, by upewnić się, że jego zarządzenia w sprawie bezpieczeństwa są przestrzegane. Nigdy nie wiadomo, z której strony nadciągnie zagrożenie. Czterech osobistych strażników Tueka, kryjących pod szatami cały arsenał, rozstawionych było w pewnej odległości na narożach dachu. Ogród otaczał wysoki mur, tak że na zewnątrz wystawały tylko głowy strażników. Jedyną budowlą wyższą od kapłańskiej wieży był główny oddzielacz wiatru Kin, położony o około kilometr na zachód.
        Mimo tych wyraźnych dowodów czujności ochrony, Tuek wietrzył zagrożenie. Może to Bóg go ostrzegał? Wciąż jeszcze był rozdrażniony cynizmem Stirosa. Czyżby popełnił błąd, pozwalając Stirosowi na tyle swobody?
        Sheeana spostrzegła zbliżającego się Tueka i przerwała niezwykłe, uelastyczniające palce ćwiczenia, wykonywane pod okiem Kipuny. Przybrawszy pozę uosobienia cierpliwej wszechwiedzy, stała w milczeniu, wpatrując się w Najwyższego Kapłana. Jak na dany rozkaz, jej towarzysze odwrócili się i patrzyli wraz z nią.
        Sheeana nie bała się Tueka. Nawet lubiła tego staruszka, choć czasem zadawał głupie pytania. A jego odpowiedzi! Zupełnie przypadkowo Sheeana odkryła pytanie, którego całkiem zbijało Tueka z tropu:
        "Dlaczego?"
        Niektórzy niżsi kapłani otwarcie interpretowali to pytanie jako: "dlaczego tak uważasz?" Dziewczynka podchwyciła to natychmiast i od tej pory jej indagacje zarówno Tueka, jak i innych, przybrały niezmienną formę:
        "Dlaczego tak uważasz?"
        Tuek zatrzymał się o dwa kroki od Sheeany i skłonił się.
        - Dzień dobry, Sheeano.
        Nerwowo pokręcił szyją w ciasnym kołnierzu szaty. Słońce paliło mu ramiona i zastanawiał się, dlaczego to dziecko tak często wychodzi na dwór.
        Sheeana nadal przyglądała mu się uważnie. Wiedziała, że takie spojrzenie go niepokoi.
        Tuek odchrząknął. Kiedy patrzyła na niego w ten sposób, myślał zawsze: "Czy to Bóg patrzy na mnie jej oczami?"
        - Sheeana pytała dzisiaj o Mówiące-do-Ryb - odezwała się Kania.
        - Prześwięta Armia Boga -wyjaśnił obłudnie Tuek.
        - Same kobiety? - spytała Sheeana z niedowierzaniem. Dla tych, którzy wychowali się w slumsach Rakis, Mówiące-do-Ryb, wypędzone w czasach Głodu, kojarzyły się tylko z historią starożytną.
        "Ona mnie sprawdza" - pomyślał Tuek. Współczesne nosicielki tej nazwy miały na Rakis małą agencję handlowo-szpiegowską, złożoną zarówno z kobiet, jak z mężczyzn. Starożytny rodowód w najmniejszym stopniu nie wpływał już na to, czym zajmowali się obecnie - a obecnie byli przede wszystkim ramieniem Ix.
        - Mężczyźni służyli zawsze Mówiącym-do-Ryb w charakterze doradców - powiedział Tuek, pilnie bacząc, jak zareaguje Sheeana.
        - I zawsze byli Duncanowie Idaho - wtrąciła Kania.
        - Tak, tak, oczywiście: Duncanowie. - Tuek uczynił wysiłek, żeby się nie skrzywić. Ta kobieta zawsze musiała mu przerywać! Tuek nie lubił, gdy mu przypominano o tym aspekcie historycznej obecności Boga na Rakis. Powracający cyklicznie ghola i jego pozycja w Świętej Armii niosły posmak uległości wobec Bene Tleilax. Ale nie dało się zatrzeć faktu, że Mówiące-do-Ryb broniły życia Duncanów, działając, rzecz jasna, z Boskiego nakazu. Duncanowie na pewno byli świętymi, lecz świętymi szczególnego rodzaju. Zgodnie z tym, co mówił sam Bóg, zabił On kilku Duncanów, najwyraźniej przenosząc ich natychmiast do nieba.
        - Kipuna mówiła mi o Bene Gesserit - powiedziała Sheeana.
        "Jaką to dziecko ma rozproszoną uwagę!"
        Tuek znów odchrząknął, zdając sobie sprawę z własnych mieszanych uczuć w stosunku do Wielebnych Matek. Egzekwowano cześć wobec "ukochanych przez Boga", takich jak Święta Chenoeh. Pierwszy Najwyższy Kapłan skonstruował logiczny dowód na to, jak Hwi Noree, Boża Oblubienica, tajemnie stała się Wielebną Matką. Uwzględniając te szczególne okoliczności, kapłani czuli się irytująco odpowiedzialni wobec Bene Gesserit, co wyrażało się głównie w tym, że sprzedawali zakonowi melanż po cenie śmiesznie niskiej w porównaniu z pobieraną przez Tleilaxan.
        - Opowiedz mi o Bene Gesserit, Hedleju - zaproponowała wesoło Sheeana.
        Tuek spojrzał ostro na otaczających ją dorosłych, szukając na ich twarzach uśmiechu. Nie wiedział, jak skłonić Sheeanę, by przestała mówić do niego po imieniu. W pewnym sensie było to poniżające, z drugiej znów strony - taka poufałość przynosiła mu zaszczyt.
        "Bóg ciężko mnie doświadcza" - pomyślał.
        - Czy Wielebne Matki są dobrymi ludźmi? - zapytała Sheeana. Tuek westchnął. Wszystkie zapisy potwierdzały, że Bóg odnosił się do zakonu żeńskiego z rezerwą. Słowa Boże zostały wnikliwie przebadane i w końcu poddane interpretacji Najwyższego Kapłana. Bóg nie dopuścił, by zakon zagroził jego Złotej Drodze. To było jasne.
        - Wiele jest dobrych - powiedział.
        - Gdzie jest najbliższa Wielebna Matka?
        - Tu, w Kin, w ambasadzie zakonu żeńskiego.
        - Znasz ją?
        - W Twierdzy Bene Gesserit jest wiele Wielebnych Matek - powiedział.
        - Co to jest Twierdza?
        - Tak nazywają swój dom.
        - Jedna z nich musi rządzić. Znasz ją?
        - Znałem jej poprzedniczkę, Tamalanę, ale ta jest nowa. Dopiero co przyjechała. Nazywa się Odrade.
        - Śmieszne nazwisko.
        Tuek też tak myślał.
        - Jeden z naszych historyków powiedział mi, że jest to zniekształcone nazwisko Atrydów.
        Sheeana zamyśliła się. Atrydzi. To był ród, który zrodził Szejtana. Przed Atrydami byli tylko Fremeni i Szej-huludy. Przekazy Ustne, powtarzane przez jej ziomków mimo wszelkich kapłańskich zakazów, przedstawiały rodowód najważniejszych postaci Rakis. Wiele razy, nocą, w wiosce, Sheeana słyszała ich imiona.
        "Muad'Dib zrodził Tyrana."
        "Tyran zrodził Szejtana."
        Sheeana nie chciała się kłócić z Tuekiem. I tak niezbyt dobrze dzisiaj wyglądał. Powiedziała więc tylko:
        - Przyprowadź mi tę Wielebną Matkę Odrade. Kipuna ukryła dłonią uśmiech zadowolenia.
        Tuek cofnął się, zaskoczony. Jak miał spełnić takie żądanie? Nawet kapłani Rakis nie mogli rozkazywać Bene Gesserit! A jeśli zakon mu odmówi? Czy powinien im w zamian zaoferować melanż? To mogłoby być poczytane za oznakę słabości! Wielebne Matki mogą zechcieć się targować. Na całej planecie nie było trudniejszych przeciwników, niż te kobiety o zimnych oczach. Ta nowa, Odrade, wyglądała mu na jedną z najgorszych.
        Wszystkie te myśli w ułamku sekundy przeleciały mu przez głowę.
        Kania znów się wtrąciła, podsuwając mu wyjście z sytuacji:
        - Może Kipuna mogłaby przekazać zaproszenie Sheeany - rzekła. Tuek rzucił okiem na młodą kapłankę. Tak! Wielu podejrzewało (i najwyraźniej Kania też), że Kipuna jest szpiegiem Bene Gesserit. Oczywiście na Rakis każdy był czyimś szpiegiem. Tuek oblekł twarz w najbardziej łaskawy uśmiech i zwrócił się do Kipuny:
        - Czy znasz jakąś Wielebną Matkę, Kipuno?
        - Niektóre z nich są mi znane, Dostojny Panie Najwyższy Kapłanie - odparła Kipuna.
        "Przynajmniej przejawia jeszcze należny szacunek!" - pomyślał Tuek.
        - Świetnie - powiedział. - Bądź więc uprzejma nadać bieg łaskawemu zaproszeniu Sheeany w ambasadzie zakonu Bene Gesserit
        - Zrobię, co tylko w mojej mocy, Dostojny Panie.
        - Jestem tego pewien!
        Kipuna z dumą zaczęła odwracać się do Sheeany. Wiedziała, że dobrze się spisała. Mając do dyspozycji metody zakonu, śmiesznie łatwo było podsunąć dziewczynce ten pomysł. Kipuna uśmiechnęła się i otwarła usta. Nie zdążyła jednak przemówić, bo jej uwagę przykuł nieznaczny ruch na szczycie muru o jakieś czterdzieści metrów od Sheeany. Coś błysnęło w słońcu. Coś małego i...
        Ze zdławionym okrzykiem Kipuna porwała Sheeanę, pchnęła ją w kierunku zaskoczonego Tueka, krzyknęła: "Uciekaj!" i rzuciła się w stronę szybko nadlatującego błysku - małego gończaka, ciągnącego za sobą długi zwój szigastruny.
        Tuek grywał za młodu w piłkę. Instynktownie chwycił Sheeanę, zawahał się na moment i wtedy zdał sobie sprawę z niebezpieczeństwa. Okręcił się z krzyczącą, szamoczącą się dziewczynką w ramionach i skoczył w otwarte drzwi klatki schodowej. Usłyszał łoskot zatrzaskiwanych drzwi i szybkie kroki Kanii za sobą.
        - Co się dzieje? Co to? - krzyczała Sheeana, waląc pięściami w pierś Tueka.
        - Cicho, Sheeano! Cicho!
        Tuek zatrzymał się piętro niżej. Do wnętrza budynku prowadziły stąd pochylnia i winda dryfowa. Kania przystanęła za nim. Jej ciężki oddech dudnił w ciasnej przestrzeni.
        - Zabiło Kipunę i dwóch twoich strażników - wydyszała. - Pocięło ich na kawałki! Widziałam to. Boże, ochroń nas!
        Myśli Tueka kłębiły się bezładnie. Zarówno pochylnia, jak winda mogły już być opanowane. A atak na dach mógł być tylko częścią o wiele większego spisku.
        - Postaw mnie na ziemię! - upierała się Sheeana - Co tu się dzieje?
        Tuek opuścił ją na podłogę, ale nadal zaciskał jej rękę w swej dłoni. Pochylił się nad nią.
        - Sheeano, kochanie, ktoś chce zrobić nam krzywdę.
        Usta dziewczynki ułożyły się w bezgłośne: "och".
        - Zrobili krzywdę Kipunie? - wyjąkała po chwili.
        Tuek zadarł głowę w stronę drzwi, prowadzących na dach. Słyszał coś, czyżby ornitopter? Stiros! Jak łatwo byłoby spiskowcom wywieźć na pustynię troje bezbronnych ludzi!
        Kania zdołała już złapać oddech.
        - Słyszę ornitopter - powiedziała. - Może powinniśmy stąd uciec?
        - Zejdziemy schodami - zadecydował Tuek.
        - Ależ...
        - Rób, co mówię!
        Mocno trzymając rękę Sheeany, Tuek zszedł na następne piętro. Oprócz drzwi do pochylni i windy prowadziło stąd wyjście do obszernego, półkolistego holu. Tylko o kilka kroków dalej znajdowało się wejście do komnat Sheeany, należących kiedyś do Tueka. Zawahał się ponownie.
        - Coś się dzieje na dachu - wyszeptała Kania.
        Tuek spojrzał w dół na milczącą, przerażoną dziewczynkę. Jej dłoń była mokra od potu.
        Tak, na dachu rozlegały się jakieś hałasy - strzały, syk miotaczy ognia, bieganina. Drzwi wyjściowe, teraz niewidoczne, otwarły się z trzaskiem. To pomogło Tuekowi podjąć decyzję. Otwarł drzwi do holu i wpadł prosto w ramiona ustawionych w ciasny klin kobiet w czarnych szatach. Z dojmującym poczuciem porażki Tuek rozpoznał tę, która stała na przedzie: Odrade!
        Ktoś oderwał od niego Sheeanę i pociągnął ją w tył, między czarne sylwetki. Zanim Tuek lub Kania zdołali zaprotestować, poczuli dłonie na ustach. Inne dłonie przygniotły ich do ściany holu. Kilka kobiet wyszło i pobiegło w górę po schodach.
        - Dziecko jest bezpieczne i tylko to się w tej chwili liczy - szepnęła Odrade. Spojrzała w oczy Tueka. - Nie krzycz - nakazała.
        Zamykająca mu usta dłoń opadła.
        - Opowiedz mi o wydarzeniach na dachu - powiedziała, używając Głosu.
        Ku własnemu zaskoczeniu, Tuek usłuchał bez namysłu.
        - Gończak, ciągnący za sobą szigastrunę. Przeszedł nad murem. Kipuna spostrzegła go i...
        - Gdzie jest Kipuna?
        - Nie żyje. Kania to widziała. - Tuek opisał brawurowy skok Kipuny na śmiercionośne narzędzie.
        "Kipuna nie żyje" - pomyślała Odrade. Starannie ukryła rozwścieczające poczucie straty. Jaka szkoda! Tak mężna śmierć budzi podziw, ale co za strata! Zakonowi potrzebna była odwaga i oddanie, ale także zawarty w Kipunie genetyczny skarbiec. Przepadło, zniszczone przez tych niemrawych głupców!
        Na gest Odrade zdjęto dłoń z ust Kanii.
        - Powiedz, co widziałaś.
        - Gończak owinął drut wokół szyi Kipuny i... - Kania zadygotała. Głuchy łoskot eksplozji przetoczył się ponad nimi i nastała cisza.
        Odrade skinęła ręką. Kobiety w czarnych płaszczach pobiegły przez hol, bezszelestnie znikając za zakrętem. Tylko Odrade i dwie inne zimnookie, czujne młode kobiety zostały z Tuekiem i Kanią. Sheeana zniknęła.
        - Za tym stoją Ixianie - powiedziała Odrade.
        Tuek przyznał jej rację. Gończak i taki kawał szigastruny...
        - Dokąd zabrałyście dziecko? - spytał.
        - Jest pod naszą opieką - rzuciła Odrade. - Bądź cicho.
        Pochyliła głowę, nasłuchując.
        Zza zakrętu nadbiegła jedna z kobiet i wyszeptała coś do ucha Odrade. Wielebna Matka uśmiechnęła się powściągliwie.
        - Już po wszystkim - powiedziała. - Pójdziemy do Sheeany.
        Sheeana siedziała na miękkim niebieskim fotelu w swoim największym pokoju. Czarno ubrane kobiety otaczały ją ochronnym łukiem. Tuek odniósł wrażenie, że doszła już do siebie po wstrząsie, jakim była dla niej napaść i ucieczka, choć jej oczy błyszczały podnieceniem i niewypowiedzianymi pytaniami. Wzrok wlepiony miała gdzieś na prawo od Tueka. Zatrzymał się i spojrzał tam, z trudem powstrzymując okrzyk zaskoczenia.
        Pod ścianą leżało dziwnie skręcone, nagie ciało mężczyzny. Głowa wykręcona była w tył, broda sięgnęła aż poza lewe ramię. Otwarte oczy patrzyły pustym, martwym spojrzeniem.
        Stiros!
        W pobliżu ciała leżała podarta na strzępy szata kapłana, widocznie zdarta z niego przemocą.
        Tuek spojrzał na Odrade.
        - To on maczał w tym palce - powiedziała. - Z Ixianami byli też Tancerze Oblicza.
        Tuek czuł suchość w gardle.
        Nagle minęła go Kania, śpiesząca w kierunku ciała. Tuek nie widział jej twarzy, ale obecność kobiety przypomniała mu, że kiedy byli młodsi, między Stirosem a Kanią istniał jakiś związek. Instynktownie przesunął się, stając między dzieckiem a Kanią.
        Kania zatrzymała się przy ciele i szturchnęła je nogą. Odwróciła się do Tueka z pałającą gniewem twarzą.
        - Musiałam się upewnić, czy rzeczywiście jest martwy - powiedziała.
        Odrade zerknęła na jedną ze swych towarzyszek.
        - Usuńcie ciało - poleciła i spojrzała na Sheeanę. Odkąd przyprowadziła tu swój oddział szturmowy, by odeprzeć atak na kompleks świątynny, była to dla niej pierwsza okazja, żeby przyjrzeć się dziecku uważniej.
        - Wielebna Matko, czy mogłabyś wytłumaczyć, jak... - odezwał się za jej plecami Tuek.
        - Później - przerwała mu Odrade nie odwracając się.
        Na słowa Tueka twarz Sheeany rozjaśniła się.
        - Tak właśnie myślałam, że jesteś Wielebną Matką!
        Odrade kiwnęła w milczeniu głową. Co za fascynujące dziecko! Obudziło w niej podobne doznania, co starożytny obraz w pokoju Tarazy. Czuła w sobie coś z tego ognia, którym przepojone było malowidło. Samorodna inspiracja! A więc takie było przesłanie szalonego artysty. Chaos przedzierzgnięty w cudowny porządek. Czy nie było to również dążeniem zakonu żeńskiego?
        "To dziecko jest moim płótnem" - pomyślała. Czuła, że jej dłoń tęskni za dotykiem starożytnego pędzla. Nozdrza rozszerzyły się na myśl o zapachu oleju i pigmentów.
        - Zostawcie mnie samą z Sheeana - rozkazała. - Wyjdźcie wszyscy.
        Tuek zaczaj protestować, ale jedna z towarzyszek Odrade chwyciła go mocno za ramię. Odrade zmierzyła go wzrokiem.
        - Bene Gesserit oddały ci już parę przysług - powiedziała. - Tym razem ocaliłyśmy ci życie.
        Trzymająca kapłana kobieta pociągnęła go za sobą.
        - Odpowiedz na jego pytania - rzekła Odrade. - Ale zrób to gdzie indziej.
        Kania zrobiła krok w kierunku Sheeany.
        - To dziecko jest pod moją...
        - Wyjdź! - warknęła Odrade, skupiając w tym rozkazie wszystkie moce Głosu.
        Kania zamarła
        - Mało brakowało, a wydarłaby ci ją banda prowincjonalnych konspiratorów! - mówiła Odrade, patrząc na nią surowo. - Rozważymy, czy będziesz miała jeszcze szansę przebywać w otoczeniu Sheeany.
        W oczach Kanii pojawiły się łzy, ale nie mogła zaprzeczyć oskarżeniom Odrade. Odwróciła się i wyszła wraz z innymi.
        Odrade zwróciła się z powrotem do uważnie wpatrzonego w nią dziecka.
        - Długo czekałyśmy na ciebie - powiedziała. - Nie damy tym durniom następnej sposobności, by cię utracić.
        Prawo opowiada się zawsze za tym, w czyjej mocy jest sankcja. Moralność i niuanse prawnicze mają z tym bardzo niewiele wspólnego. Rzeczywistą kwestią jest: kto trzyma bat?
        Protokoły Posiedzeń Rady Bene Gesserit
        nr arch. XOX232
        Natychmiast po tym, jak Taraza wraz ze swoją świtą opuściła Gammu, Teg rzucił się w wir pracy. Należało ustalić nowy regulamin wewnętrzny, aby nie dopuścić Schwangyu do gholi bliżej niż na długość ramienia. Rozkaz pochodził od Tarazy.
        "Może obserwować, co chce. Ale ręce niech trzyma przy sobie" -powiedziała Taraza
        Mimo nawału pracy, Teg łapał się na tym, że wpatruje się w przestrzeń, trawiony dziwaczną chęcią, by pozwolić swej myśli swobodnie poszybować w dal. Wyrwanie Tarazy ze statku Gildii i to, co ujawniła mu Odrade, nie pasowało do żadnej z klasyfikacji danych, które zbudował.
        Zależności... Kluczowe pnie...
        Teg zdał sobie sprawę, że siedzi we własnej pracowni, a rzutnik wyświetla przed nim regulamin służby oraz zmiany, które ma zatwierdzić. Nie wiedział, która jest godzina ani nawet jaki dzień. Dobrą chwilę zajęło mu ponowne umiejscowienie siebie.
        Późny ranek. Taraza wyjechała dwa dni temu. Jest sam. Tak, Patrin przejął codzienne szkolenie Duncana, zostawiając mu czas na podjęcie ważniejszych decyzji.
        Pracownia wydawała mu się obca Kiedy jednak patrzył na poszczególne przedmioty, wiedział, że są mu znajome. To konsola jego prywatnego banku danych. Mundurowa marynarka wisi schludnie obok, na oparciu krzesła Próbował pogrążyć się w mentackim transie, ale poczuł, że własny umysł stawia mu opór. Z tym zjawiskiem nie spotkał się chyba od czasów szkolnych.
        Czasy szkolne.
        Taraza w porozumieniu z Odrade znów narzuciła mu jakąś formę nauki.
        Samokształcenie.
        Pamięć podsunęła mu wyrwaną z kontekstu, dawną rozmowę z Tarazą. Jakże to było znajome. Przeniósł się tam, schwytany przez zapisane w pamięci chwile.
        Oboje z Tarazą byli bardzo zmęczeni. Mieli za sobą decyzje i działania, mające zapobiec krwawej konfrontacji. Nazwano to Incydentem z Barandiko. Teraz wydawało się to tylko dziejową czkawką, ale w swoim czasie wymagało maksymalnego wkładu ich połączonych wysiłków.
        Po podpisaniu umowy Taraza zaprosiła go do małego saloniku na swoim pozaprzestrzennym statku. Rozmawiała swobodnie, podziwiała jego przenikliwość, sposób, w jaki wykrył wszystkie słabostki, które pomogły wymusić kompromis.
        Byli na nogach od ponad trzydziestu godzin i Teg z ulgą opadł na fotel, podczas gdy Taraza wystukiwała zamówienie na urządzeniu żywieniowym, które skwapliwie podało dwie szklanki gęstego, brązowego napoju.
        Wręczyła mu szklankę. Teg rozpoznał zapach. Było to szybko przyswajalne źródło energii, ożywiający nektar, którym Bene Gesserit rzadko dzieliły się z obcymi. Ale Taraza nie uważała go już za obcego.
        Teg pociągnął długi łyk, odrzucając głowę w tył, i zapatrzył się w zdobiony sufit saloniku Tarazy. Statek pozaprzestrzenny był staroświecki; zbudowano go w czasach, gdy więcej uwagi poświęcano dekoracjom. Rzeźbione gzymsy i wymyślne figury pokrywały każdą wolną powierzchnię.
        Smak napoju, solidna domieszka melanżu, przypomniały Tegowi lata dzieciństwa.
        "Matka robiła to dla mnie, kiedy byłem przemęczony" - powiedział, patrząc na trzymaną w ręce szklankę. Czuł już, jak kojący strumień energii sączy się w jego ciało.
        Taraza wzięła swój napój i siadła naprzeciw niego w oswojonym fotelu. Biały, kudłaty, żywy mebel dostosował do niej swój kształt z łatwością, świadczącą o długiej znajomości. Dla Tega przygotowała tradycyjny, głęboki, zielony fotel, ale pochwyciła spojrzenie, którym obrzucił jej siedzisko, i wyszczerzyła zęby w uśmiechu.
        "Różne są upodobania, Milesie - powiedziała. Wypiła łyk i westchnęła: - Rany, to była katorga, ale zrobiliśmy kawał dobrej roboty. Były chwile, kiedy już - już zaczynało się robić bardzo paskudnie."
        Jej swoboda ujęła Tega. Żadnej pozy, żadnej gotowej maski, która stworzyłaby między nimi zaporę i przypomniała o odmiennych rolach w hierarchii Bene Gesserit. Wyraźnie była przyjazna, a nawet lekko uwodzicielska. Było po prostu tak, jak wskazywały pozory - choć to samo dałoby się powiedzieć o każdym spotkaniu z Matką Wielebną.
        Z nagłym podnieceniem Teg uświadomił sobie, że doszedł do wprawy w odczytywaniu intencji Almy Mavis Tarazy, nawet gdy nakładała jedną ze swoich masek.
        "Twoja matka nauczyła cię więcej, niż jej kazano - powiedziała Taraza. - Mądra kobieta, ale kolejna heretyczka. Zdaje się, że ostatnio tylko takie nam się rodzą."
        "Heretyczka?" - spytał dotknięty.
        "To taki nasz żarcik w zakonie - wyjaśniła. - Mamy wykonywać rozkazy Matki Przełożonej z absolutnym posłuszeństwem, I tak robimy; chyba ze mamy inne zdanie."
        Teg uśmiechnął się i pociągnął nowy haust napoju.
        "To dziwne - powiedziała Taraza - ale kiedy uczestniczyliśmy w tej zawziętej bójce, nagle stwierdziłam, że odnoszę się do ciebie jak do jednej z moich sióstr."
        Teg czuł, jak napój rozgrzewa mu żołądek. Zapach nadal łechtał go w nozdrzach. Odstawił pustą szklankę na stolik i nie patrząc na Tarazę, rzekł:
        "Moja najstarsza córka..."
        "Dimela? Powinieneś byt ją nam oddać, Milesie."
        "Nie ja podjąłem tę decyzję."
        "Ale jedno twoje słowo... - Taraza wzruszyła ramionami. - Cóż, stało się i tyle. Więc co z Dimelą?"
        "Uważa, że często jestem zbyt do was podobny."
        "Zbyt?..."
        "Jest do mnie wściekle przywiązana, Matko Przełożona. Nie do końca rozumie nasze układy i..."
        "A jakie są nasze układy?"
        "Ty wydajesz rozkazy, ja je wykonuję."
        Taraza spojrzała na niego znad krawędzi szklanki. Odstawiając ją, powiedziała:
        "Tak, ty nigdy nie byłeś naprawdę heretykiem, Milesie. Może kiedyś..."
        Przerwał jej szybko, chcąc odwrócić jej uwagę od takich pomysłów:
        "Dimela twierdzi, że długotrwałe zażywanie melanżu upodabnia ludzi do was".
        "Doprawdy? Czy to nie byłoby dziwne, Milesie, aby ów specyfik miał tyle efektów ubocznych?"
        "Nie wydaje mi się to dziwne."
        "Nie, oczywiście, że nie. - Opróżniła szklankę i odstawiła ją na bok. - Chodziło mi o sposób, w jaki znaczne wydłużenie życia wyposażyło niektórych ludzi, szczególnie ciebie, w dogłębną znajomość natury ludzkiej."
        "Żyjemy dłużej i więcej widzimy" - odparł. "Nie sądzę, że to aż takie proste. Są ludzie, którzy nigdy nic nie widzą. Życie po prostu przytrafia im się. Wykazują niewiele więcej, niż swego rodzaju tępy upór, i ze złością i odrazą sprzeciwiają się wszystkiemu, co mogłoby ich wyrwać z tej fałszywej idylli."
        "Nigdy nie udało mi się opracować zadowalającego bilansu efektów przyprawy" - rzekł Teg, nawiązując do rutynowej czynności mentata, jaką jest sortowanie danych.
        Taraza skinęła głową. Najwyraźniej miała ten sam problem.
        "Nam z Bene Gesserit trudniej jest przestawić się na wielotorowe myślenie niż mentatom - powiedziała. - Możemy strząsnąć z siebie przyzwyczajenia, ale zostaje wychowanie."
        "Nasi przodkowie przez długi czas borykali się z tym problemem."
        "Zanim pojawił się melanż, było inaczej."
        "Ale żyli tak krótko."
        "Pięćdziesiąt, sto lat; nam nie wydaje się to długo, ale jednak..."
        "Starali się więcej zmieścić w czasie, który mieli do dyspozycji?"
        "Och, czasami żyli wręcz gorączkowo."
        Zorientował się, że opowiada mu to, co widziała w Innych Wspomnieniach. Nie po raz pierwszy miał możność czerpania z tej starożytnej wiedzy. Jego matka od czasu do czasu przytaczała takie wspomnienia, by go czegoś nauczyć. Czy to właśnie robiła Taraza? Uczyła go czegoś?
        "Melanż jest wielorękim potworem" - powiedziała.
        "Wolałabyś, żeby nigdy go nie odkryto?"
        "Bez niego nie byłoby Bene Gesserit."
        "Ani Gildii."
        "Ale nie byłoby też Tyrana ani Muad'Diba. Przyprawa daje jedną ręką, a zabiera wszystkimi innymi."
        "Jak Kali" -powiedział.
        Uśmiechnęła się na to przypomnienie prehistorycznej bogini śmierci o wielu ramionach, znającej niezliczone sposoby zadawania cierpień.
        "Zaiste, jak Kali" - przytaknęła.
        "Która ręka trzyma to, czego pragniemy? - spytał. - Czy nie jest to odwieczne pytanie?"
        "Jesteś niezwykły, wiesz o tym, Milesie? Mentaci tak rzadko parają się filozofią. Myślę, że to jedna z twoich zalet. Doskonale potrafisz wątpić."
        Wzruszył ramionami. Zbiła go z tropu ta nagła zmiana tematu.
        "Nie bawi cię to - stwierdziła. - Ale cokolwiek myślisz, trzymaj się swoich zwątpień. Wątpliwości są niezbędne dla filozofa."
        "Jak zapewniają nas Zensunnici."
        "W tej kwestii zgadzają się wszyscy mistycy, Milesie. Pamiętaj, byś zawsze należycie doceniał potęgę wątpliwości. To bardzo przekonywujące. S'tori jedną ręką dzierży zwątpienie i pewność."
        "Czyżby Wielebne Matki brały udział w zensunnickich misteriach?" - zapytał, szczerze zaskoczony. Nigdy dotąd nie przyszło mu to na myśl.
        "Raz w życiu - powiedziała. - Dostępujemy najwyższej, totalnej formy s'tori. Obejmuje ona każdą komórkę."
        "Agonia przyprawowa."
        "Byłam pewna, że twoja matka ci powie. Widzę, że nigdy nie wyjaśniła ci pokrewieństwa z Zensunnizmem."
        Teg przełknął ślinę przez ściśnięte gardło. Niesamowite! Dała mu nowe spojrzenie na Bene Gesserit. Zmieniało to całą koncepcję, nawet obraz jego własnej matki. Oddalały się od niego na jakieś nieosiągalne szczyty, na które nigdy nie zdołałby się wspiąć. Nigdy nie będzie kimś takim jak Muad'Dib albo Tyran.
        "Jasnowidzenie" - powiedziała Taraza.
        To słowo odwróciło jego uwagę. Zmieniła temat, tak naprawdę nie zmieniając go.
        "Rzeczywiście, myślałem o Muad'Dibie" - przyznał.
        " Uważasz, ze przepowiadał przyszłość?"
        "Tak wynika z nauki mentatów."
        "Słyszę w twoim głosie powątpiewanie, Milesie. Przepowiadał czy tworzył? Dar proroczy bywa zabójczy. Ludzie, którzy żądają przepowiedni od wyroczni, w rzeczywistości chcą poznać cenę futer wielorybich w przyszłym sezonie lub coś równie tuzinkowego. Żaden z nich nie chce dowiedzieć się, chwila po chwili, co czeka go w życiu."
        "Bez niespodzianek" - zauważył Teg.
        "Właśnie. Gdybyś posiadł taką wiedzę, twoje życie stałoby się koszmarem nudy."
        "Uważasz, że życie Muad'Diba było nudne?"
        "I życie Tyrana też. Sądzimy, że do końca swych dni próbowali wyrwać się z kajdan, które sami stworzyli."
        "Ale wierzyli... "
        "Pamiętaj o wątpliwościach filozofa, Milesie. Uważaj! Umysł, który wierzy, ulega stagnacji. Przestaje wychylać się w nieograniczony, nieskończony wszechświat."
        Teg siedział przez chwilę w milczeniu. Czuł zmęczenie, odsunięte przez napój poza krawędź świadomości, czuł też, ze jego myśli zostały zmącone wtargnięciem nowych pojęć. Uczono go, że coś takiego może osłabić mentata, lecz mimo to czuł się, jak gdyby przybyło mu sił.
        "Ona mnie uczy - pomyślał. - To jest lekcja."
        Nagle, skupiając całą mentacką świadomość, w umyśle pojawiło siei zapłonęło mu napomnienie zensunnickie, którego uczono każdego początkującego studenta w Szkole Mentatów:
        "Wierząc w poszczególne byty jednostkowe, zaprzeczasz istnieniu ruchu - tak ewolucji, jak i degeneracji. Wiara utwierdza podzielony wszechświat i sprawia, iż wszechświat ten trwa. Nie możesz dopuścić do zmian, bo wówczas twój nieruchomy wszechświat zniknąłby. Ale on porusza się sam z siebie, podczas gdy ty - nie. Ewoluuje poza tobą i przestaje być dla ciebie dostępny."
        "Najdziwniejsze ze wszystkiego - powiedziała Taraza, wpadając w nastrój, który sama stworzyła - jest to, że naukowcy z Ix nie widzą, do jakiego stopnia ich własne wierzenia zdominowały ich wszechświat."
        Teg patrzył na nią, w milczeniu chłonąc jej słowa.
        "Wierzenia Ixian całkowicie podlegają wybranemu przez nich modelowi patrzenia na wszechświat - mówiła. - Ich wszechświat nie działa sam z siebie, lecz jest obrazem eksperymentów, które aktualnie są realizowane."
        Teg wzdrygnął się, budząc się ze wspomnień. Znajdował się wciąż w Twierdzy na Gammu. Nadal siedział na starym krześle w pracowni. Rzut oka wokół upewnił go, że każdy przedmiot leży dokładnie tam, gdzie go położył. Upłynęło tylko parę minut, ale pokój i wszystko, co się w nim znajdowało, nie było już obce. Zanurzył się i wypłynął z mentackiego transu. Czuł się nowo narodzony.
        Zapach i smak napoju, którym tak dawno temu poczęstowała go Taraza, nadal drażnił mu język i nozdrza. Wiedział, że w mgnieniu oka mógłby znów przywołać całą tę scenę - słabe światło ocienionych lamp dryfowych, dotyk fotela, w którym wtedy siedział, brzmienie ich głosów. Wszystko było gotowe do odtworzenia, zamrożone w czaso-kapsułce wyizolowanej reminiscencji.
        Pojawienie się tego starego wspomnienia obudziło do życia magiczny wszechświat, w którym jego umiejętności zwielokrotniły się w sposób przekraczający najśmielsze przypuszczenia. W tym czarodziejskim świecie nie istniały atomy, tylko fale i przerażające wiry. Musiał się pozbyć wszelkich zahamowań, zbudowanych przez wiarę i zrozumienie. Ten wszechświat był przezroczysty. Widział przezeń na wskroś; nie dzieliły go żadne ekrany, na których mogłyby odbijać się jakieś kształty. Magiczny wszechświat skurczył go do jądra aktywnej wyobraźni, gdzie jego własna zdolność tworzenia obrazów była jedynym ekranem, na którym mogło pojawić się cokolwiek. Był w nim zarówno tym, który gra, jak i tym, kogo się przedstawia.
        Pracownia na przemian pojawiała się i znikała z jego rzeczywistości zmysłowej. Czuł, że jego świadomość zawęża się do najściślejszego celu, a jednak ten cel wypełniał jego wszechświat Był otwarty na nieskończoność.
        "Taraza zrobiła to celowo - pomyślał. - Rozwinęła mnie!"
        Przeraził go własny strach. Zrozumiał, że jego córka, Odrade, sięgnęła do takich mocy, by stworzyć dla Tarazy Manifest Atrydzki. Jego moce mentata tonęły w większym zamyśle.
        Taraza żądała od niego budzącego grozę spektaklu. Taka konieczność zarazem pociągała go i przerażała. Równie dobrze mogło to oznaczać koniec zakonu.
        Podstawowa zasada jest taka: nigdy nie popieraj słabości; zawsze stawaj za siłą.
        Coda Bene Gesserit
        - Jak to jest, że możesz rozkazywać kapłanom? - zapytała Sheeana. - To miejsce należy do nich.
        Odrade odpowiedziała tonem pogawędki, lecz starannie dobierając słowa, by dostosować je do posiadanego przez Sheeanę zasobu wiedzy:
        - Kapłani pochodzą od Fremenów. Zawsze mieli obok siebie Wielebne Matki. Poza tym, moje dziecko, ty też im rozkazujesz.
        - To co innego.
        Odrade stłumiła uśmiech.
        Minęło nieco ponad trzy godziny, odkąd jej siły odparły atak na świątynię. W tym czasie Odrade założyła centrum dowodzenia w kwaterze Sheeany, dokonała niezbędnych analiz i przedsięwzięła wstępną akcję odwetową, równocześnie zagadując i obserwując Sheeanę.
        Równoległy nurt.
        Nowicjuszka przyniosła wiadomości, odebrała rozkazy i wyszła.
        Odrade rozejrzała się po pokoju, który wybrała na kwaterę główną. Strzęp podartej odzieży Stirosa wciąż leżał pod ścianą naprzeciw niej. Ofiary śmiertelne. Pokój miał dziwny kształt. Nie było w nim dwóch równoległych ścian. Pociągnęła nosem. Unosił się jeszcze zapach ozonu z wykrywaczy, za pomocą których jej ludzie szukali aparatury podsłuchowej.
        Dlaczego taki dziwny kształt? Budynek był bardzo stary, wielokrotnie przerabiany i poszerzany, ale to nie wyjaśniało kształtu pokoju. Miła w dotyku kremowa sztukateria na ścianach i suficie. Misterne zasłony z przyprawowego włókna, osłaniające dwoje drzwi. Był wczesny wieczór i słońce sączyło się przez kraty okienne, znacząc cieniem przeciwległą ścianę. Pod sufitem kołysały się dostrojone do barwy słońca srebrnożółte kule świętojańskie. Stłumiony gwar ulicy dobiegał przez wentylatory pod oknami. Delikatny deseń pomarańczowych chodników i szarych płytek podłogi tworzył nastrój dobrobytu i bezpieczeństwa, ale Odrade nagle przestała czuć się bezpiecznie.
        Z przyległego pokoju, przeznaczonego dla potrzeb łączności, wyszła wysoka Wielebna Matka.
        - Matko Komendantko - powiedziała - wysłano depeszę do Gildii, na Ix i Tleilax.
        - Przyjęłam do wiadomości - odparła z roztargnieniem Odrade. Kobieta wróciła do swoich zajęć.
        - Co robisz? - zapytała Sheeana.
        - Próbuję coś zbadać.
        Odrade wydęła wargi w zamyśleniu. Przewodnicy po kompleksie świątynnym prowadzili je przez labirynt korytarzy, schodów, łuków, za którymi dało się dostrzec dziedzińce, potem przez cudowny ixiański system wind, które niosły je cicho do następnego korytarza, następnych schodów, kolejnego półkolistego przedsionka... i w końcu do tego pokoju.
        Jeszcze raz omiotła wzrokiem pomieszczenie.
        - Dlaczego badasz ten pokój? - spytała Sheeana.
        - Cicho, dziecinko.
        Komnata stanowiła nieregularny wielobok, zwrócony węższym końcem w lewo. Długa na około trzydzieści pięć metrów i o połowę węższa w najszerszym miejscu. Mnóstwo niskich otoman i w różnym stopniu wygodnych krzeseł. Sheeana siedziała majestatycznie na jasnożółtym wyściełanym krześle o miękkich oparciach. Żadnych oswojonych foteli. Dużo brązowych, błękitnych i żółtych tkanin. Odrade przyjrzała się białej kracie wentylatora umieszczonego nad przedstawiającym góry malowidłem na ścianie w szerszym końcu pokoju. Chłodny powiew wpadał przez wentylator pod oknem i wylatywał ponad obrazem.
        - To był pokój Hedleya - odezwała się Sheeana.
        - Dlaczego dokuczasz mu, mówiąc do niego po imieniu, dziecko?
        - Czy to mu dokucza?
        - Nie baw się ze mną w gierki słowne, dziecko! Wiesz, że tak, i właśnie dlatego to robisz.
        - Więc po co pytasz?
        Odrade puściła to mimo uszu, nadal pilnie studiując budowę pokoju. Przeciwległa do obrazu ściana odchodziła od zewnętrznej pod ostrym kątem. Teraz już wszystko było jasne. Sprytnie! Pokój został zbudowany tak, by nawet szept był słyszalny dla kogoś ukrytego za wysoko umieszczonym wentylatorem. Bez wątpienia obraz krył inny kanał, przenoszący dźwięki z pomieszczenia. Żaden wykrywacz, czujnik ani inny instrument nie mógł odkryć takiego urządzenia Żaden brzęczyk nie ostrzegłby o pojawieniu się niepożądanego ucha lub oka. Wyśledziły to tylko wyczulone zmysły kogoś, kogo szkolono w oszustwach.
        Gest ręki przywołał czekającą nowicjuszkę. Palce Odrade zatańczyły bezgłośną mową: dowiedz się, kto podsłuchuje za tym wentylatorem. Skinęła głową w stronę wentylatora nad obrazem. Nie przeszkadzaj im. Musimy wiedzieć, komu donoszą.
        - Skąd wiedziałaś, że masz przyjść i mnie uratować? - spytała Sheeana.
        "To dziecko ma cudowny głos, ale wymagający szkolenia" - pomyślała Odrade. Słyszała w nim siłę, która mogła zostać ukształtowana w potężne narzędzie.
        - Odpowiedz mi! - rozkazała dziewczynka.
        Ten władczy ton zaskoczył Odrade i wzbudził w niej złość, którą zmuszona była ukryć. Natychmiast trzeba wprowadzić korekty!
        - Uspokój się, dziecko - powiedziała, nastrajając polecenie na precyzyjny tenor. Spostrzegła, że zadziałało.
        Sheeanie jednak jeszcze raz udało się ją zaskoczyć.
        - To jakiś rodzaj Głosu. Próbujesz mnie uspokoić. Kipuna powiedziała mi wszystko o Głosie.
        Odrade odwróciła się twarzą do dziewczynki i spojrzała na nią z góry. Pierwszy żal Sheeany minął, ale pozostał gniew, gdy mówiła o Kipunie.
        - Jestem zajęta. Opracowuję naszą odpowiedź na ten atak - powiedziała Odrade. - Dlaczego mi przeszkadzasz? Myślałam, że chcesz, aby zostali ukarani.
        - Co im zrobisz? Powiedz! Co zrobicie?
        "Nadspodziewanie mściwe dziecko" - pomyślała Odrade. Trzeba to utemperować. Nienawiść jest równie niebezpieczną emocją jak miłość. Zdolność do nienawiści oznacza zdolność do jej przeciwieństwa.
        - Posłałam Gildii, Ix i Tleilaxanom wiadomość, którą zawsze wysyłamy, kiedy zostaniemy urażone. Jedno słowo: "Zapłacicie".
        - W jaki sposób zapłacą?
        - Przygotowuje się dla nich odpowiednią karę Bene Gesserit. Odczują konsekwencje swojego postępku.
        - Ale co zrobicie?
        - Być może dowiesz się w swoim czasie. Może nawet dowiesz się, jak planujemy te kary. Na razie nie ma potrzeby, żebyś wiedziała.
        Twarz Sheeany zasępiła się.
        - Nawet nie jesteś zła. Urażona. To wszystko, co powiedziałaś.
        - Pohamuj swoją niecierpliwość, dziecko! Są rzeczy, których nie rozumiesz.
        Wielebna Matka z sąsiedniego pokoju wróciła, zerknęła na Sheeanę i powiedziała do Odrade:
        - Kapituła potwierdza otrzymanie twojego raportu. Aprobują twoją odpowiedź.
        - Coś jeszcze? - spytała Odrade, widząc, że tamta nie odchodzi.
        Szybki rzut oka na Sheeanę był sygnałem, że kobieta nie chce mówić otwarcie. Odrade uniosła prawą dłoń, nakazując komunikację migową.
        W odpowiedzi palce Matki Wielebnej zatańczyły z niepohamowanym podnieceniem: Depesza Tarazy: "Kluczowym elementem są Tleilaxanie. Gildia musi drogo zapłacić za swój melanż. Odciąć im rakiańskie dostawy. Zbliżyć Gildię i Ix. Wykończą się przy miażdżącej konkurencji Rozproszonych. Mówiącymi-do-Ryb na razie się nie zajmować. Upadną wraz z Ix. Mistrz Mistrzów przysłał nam odpowiedź z Tleilaxu. Leci na Rakis. Schwytać go".
        Odrade uśmiechnęła się lekko na znak, że zrozumiała. Patrzyła w ślad za wychodzącą kobietą. Kapituła nie tylko zgodziła się z jej działaniami na Rakis. Odpowiednia nauczka została przygotowana z niesamowitą szybkością. Taraza i jej doradczynie musiały przewidzieć ten moment.
        Odrade pozwoliła sobie na westchnienie ulgi. Raport dla Kapituły był zwięzły: szkicowy opis ataku, lista strat zakonu, rozpoznanie napastników i potwierdzenie dla Tarazy, że Odrade wysłała już winnym wymagane ostrzeżenie: "Zapłacicie".
        Tak, ci głupcy wiedzieli już teraz, że gniazdo szerszeni pękło. To wywoła strach - istotną część kary.
        Sheeana wierciła się na krześle. Widoczne było, że nie da za wygraną.
        - Jedna z twoich towarzyszek mówiła, że byli tam Tancerze Oblicza. - Wskazała podbródkiem na dach.
        "Jakimż niezmierzonym zbiornikiem ignorancji jest to dziecko" - pomyślała Odrade. Tę pustkę trzeba będzie wypełnić.
        Tancerze Oblicza! Odrade pomyślała o ciałach, które zbadano. Tleilaxanie wreszcie wysłali do akcji nowych Tancerzy Oblicza. Był to naturalnie sprawdzian dla Bene Gesserit. Ci nowi byli nadzwyczaj trudni do wykrycia. Nadal jednak wydzielali charakterystyczny zapach swoich unikalnych feromonów. Odrade przesłała dane Kapitule.
        Teraz chodziło o to, by utrzymać tę wiedzę zakonu w tajemnicy. Odrade wezwała nowicjuszkę. Ruchem oczu wskazując wentylator, zasygnalizowała cicho palcami: zabij tych, którzy podsłuchują!
        - Za bardzo interesujesz się Głosem, dziecko - powiedziała do rozpartej na krześle Sheeany. - Milczenie jest najcenniejszym narzędziem nauczania.
        - Ale czy mogłabym się nauczyć Głosu? Chcę się go nauczyć.
        - Mówię, że masz być cicho i przez ciszę się uczyć.
        - Rozkazuję ci nauczyć mnie Głosu!
        Odrade przypomniała sobie raporty Kipuny. Sheeana wypracowała sobie efektywną władzę nad większością otaczających ją ludzi. To dziecko samo się tego nauczyło. Głos na średnim poziomie zaawansowania dla ograniczonego audytorium. Miała naturalny talent. Przerażała Tueka, Kanię i innych. Oczywiście do powstania tego strachu przyczyniły się też religijne bajki, ale mistrzostwo Sheeany w strojeniu Głosu dowodziło godnej podziwu podświadomej zdolności selekcji.
        Wskazany sposób podejścia do Sheeany był dla Odrade jasny. Szczerość. Była potężną pokusą i służyła więcej niż jednemu celowi.
        - Jestem tu, by nauczyć cię wielu rzeczy - powiedziała - ale nie zrobię tego na twoją komendę.
        - Wszyscy mnie słuchają! - oświadczyła Sheeana.
        "Dopiero zaczyna dojrzewać, a już jest arystokratką - pomyślała Odrade. - Bogowie naszej własnej produkcji! Kim może stać się ta mała?"
        Sheeana zsunęła się z krzesła i stała teraz, patrząc na Odrade pytająco. Oczy dziewczynki znajdowały się na poziomie ramion Odrade. Zapowiadała się na wysoką, władczą postać. Jeśli przeżyje.
        - Odpowiadasz na niektóre moje pytania, a na inne nie - rzekła Sheeana. - Powiedziałaś, że czekałyście na mnie, ale nie wyjaśniłaś tego. Dlaczego nie chcesz mnie słuchać?
        - Głupie pytanie, dziecko.
        - Dlaczego ciągle nazywasz mnie dzieckiem?
        - A nie jesteś nim?
        - Miesiączkuję.
        - Mimo to jesteś dzieckiem.
        - Kapłani mnie słuchają.
        - Boją się ciebie.
        - A ty nie?
        - Nie. Ja nie.
        - To dobrze! To staje się męczące, kiedy ludzie tylko się boją.
        - Kapłani myślą, że przybywasz od Boga.
        - Ty tak nie uważasz?
        - Dlaczego miałabym tak uważać? My...
        Odrade przerwała, bo do pokoju weszła nowicjuszka-posłaniec. Palce dziewczyny zatańczyły w cichym przekazie: Słuchało czterech kapłanów. Zostali zabici. Wszyscy byli sługami Tueka.
        Odrade ruchem ręki odprawiła nowicjuszkę.
        - Ona mówi palcami - powiedziała Sheeana. - Jak to robi?
        - Zadajesz zbyt dużo niewłaściwych pytań, dziecko. Nie powiedziałaś mi jeszcze, dlaczego mam cię uważać za narzędzie Boga.
        - Szejtan mnie nie zabija. Chodzę po pustyni, a kiedy zjawia się Szejtan, rozmawiam z nim.
        - Dlaczego nazywasz go Szejtan, a nie Szej-hulud?
        - Każdy zadaje to samo głupie pytanie!
        - Więc udziel mi swojej głupiej odpowiedzi.
        Ponury wyraz znów powrócił na twarz Sheeany.
        - To z powodu tego, jak się spotkaliśmy.
        - A jak się spotkaliście?
        Sheeana pochyliła głowę na ramię i przez chwilę przyglądała się Odrade.
        - To tajemnica - powiedziała w końcu.
        - A ty wiesz, jak dochować tajemnicy?
        Dziewczynka wyprostowała się i pokiwała głową na znak potwierdzenia, lecz Odrade dostrzegła w tym ruchu niepewność. To dziecko wiedziało, kiedy ktoś chciał je zapędzić w położenie bez wyjścia!
        - Świetnie! - powiedziała Odrade. - Dochowywanie tajemnic to jedna z najważniejszych umiejętności Wielebnej Matki. Cieszę się, że to mamy już z głowy.
        - Ale ja chcę nauczyć się wszystkiego!
        Jaki błagalny głos! Bardzo kiepska kontrola emocjonalna.
        - Musisz nauczyć mnie wszystkiego!
        "Pora na chlaśnięcie biczem" - pomyślała Odrade. Sheeana mówiła i pozowała wystarczająco długo, by nawet nowicjuszka piątej klasy mogła być pewna, że sobie z nią poradzi.
        Używając pełnej mocy Głosu, Odrade huknęła:
        - Nie mów do mnie tym tonem, dziecko! Przynajmniej jeśli chcesz się czegoś nauczyć!
        Sheeana zesztywniała. Ponad minutę wchłaniała to, co się z nią stało, a potem odprężyła się. Wtedy uśmiechnęła się ciepło i otwarcie.
        - Och, jak się cieszę, że się zjawiłaś! Ostatnio było tu tak nudno!
        Nic nie przewyższa złożoności ludzkiego umysłu.
        Leto II
        (zapis z Dar-es-Balat)
        Na tych szerokościach Gammu noc zapadała szybko, ale do zmroku pozostały jeszcze prawie dwie godziny. Gęstniejące chmury okryły cieniem Twierdzę. Zgodnie z poleceniem Lucilli, Duncan wrócił na dziedziniec, gdzie czekał go intensywny samodzielny trening.
        Lucilla patrzyła na niego ze zwieńczenia muru - tego samego miejsca, skąd zobaczyła go po raz pierwszy.
        Duncan sunął po trawie, wywracając kozły w opracowanej przez Bene Gesserit symulacji ruchów w walce z ośmioma napastnikami. Turlał się, uskakiwał na boki, rzucał to w górę, to w dół.
        "Ładny pokaz przypadkowego kluczenia" - pomyślała Lucilla. Sekwencja ruchów była niemożliwa do przewidzenia, a szybkość oszałamiająca. Duncan miał już prawie szesnaście standardowych lat i zaczynał osiągać szczyty swoich możliwości prana-bindu.
        Te doskonale wyważone ruchy mówiły tak wiele! Kiedy zarządziła wieczorne treningi, chłopak wziął się do nich z zapałem. Pierwszy etap zadania, które zleciła jej Taraza, został już osiągnięty. Ghola ją kochał. Co do tego nie mogło być wątpliwości. Była z nim związana jak matka. I dopięła tego, nie osłabiając go zbytnio, choć przy okazji wzbudziła niepokoje Tega.
        "Zdominowałam go, ale nie jest przecież suplikantem ani bezwolnym naśladowcą - pocieszyła się. - Teg martwi się bez powodu."
        "Jeśli tylko czuje się pewnie, działa według własnego przekonania" - powiedziała Tegowi tego właśnie ranka.
        "Szkoda, że teraz go nie widzi" - myślała. Nowe ćwiczenia w większości były dziełem samego Duncana.
        Lucilla stłumiła okrzyk zachwytu, widząc, jak Duncan fantastycznie zwinnym susem znalazł się znów na samym środku dziedzińca. Ghola rozwijał w sobie równowagę mięśniowo-nerwową, która po pewnym czasie mogła stać się podstawą równowagi psychicznej, stawiającej go co najmniej na równym poziomie z Tegiem. Cywilizacyjne następstwa takiego osiągnięcia byłyby wręcz niesłychane. Wystarczyło spojrzeć na wszystkich tych, którzy instynktownie opowiadali się za Tegiem, a poprzez niego - za zakonem żeńskim.
        "W dużym stopniu powinniśmy dziękować za to Tyranowi" - pomyślała.
        Przed Leto II żaden szerzej pomyślany system przystosowali cywilizacyjnych nie przetrwał na tyle długo, by osiągnąć równowagę, uważaną przez Bene Gesserit za idealną. Był to ten rodzaj równowagi - "bieg po ostrzu miecza" - który fascynował Lucillę. Dlatego właśnie tak całkowicie poświęciła się projektowi, którego całości nie znała i który zmuszał ją do działań, instynktownie budzących w niej wstręt.
        Duncan jest taki młody!
        Następną rzeczą, której żądał od niej zakon, a którą wyraźnie określiła Taraza, był imprint seksualny. Tego ranka Lucilla stała naga przed lustrem, ćwicząc pozycje i gesty twarzy oraz ciała, potrzebne do wykonania rozkazów Tarazy. Odpoczywając w wystudiowanej pozie, widziała, że jej twarz przypomina oblicze prehistorycznej bogini miłości, promieniujące cielesnością i obietnicą słodyczy, ku której podniecony mężczyzna rzuci się bez wahania.
        Podczas szkolenia Lucilla widziała antyczne posążki z Najdawniejszych Czasów, małe kamienne figurki kobiece o szerokich biodrach i obwisłych piersiach, zapewniających o obfitości pokarmu. Na życzenie mogła zaprezentować młodzieńczą kopię tego starożytnego wzorca.
        Niżej, na dziedzińcu, Duncan zatrzymał się na chwilę i rozmyślał nad dalszym ciągiem ćwiczeń. Potem skinął głową jak gdyby do siebie, wyskoczył w górę i okręcił się w powietrzu, wylądował jak gazela na jednej nodze, odbił się w bok i zatoczył serię piruetów, przypominających bardziej taniec niż walkę.
        Lucilla zacisnęła wargi w wąską, zdecydowaną linię.
        Imprint seksualny.
        "Tajemnica seksu wcale nie jest tajemnicą" - pomyślała. Korzeniami sięga samego życia. To oczywiście wyjaśniało, dlaczego pierwsze łóżkowe zlecenie zakonu pozostawiło jej w pamięci męską twarz. Genetyczki powiedziały jej, że ma być na to przygotowana i nie niepokoić się. Ale Lucilla zorientowała się, że imprint seksualny jest obosieczną bronią. "Mogłaś nauczyć się tańczyć na krawędzi ostrza - myślała - ale miecz mógł cię rozciąć na dwoje." Czasami, kiedy twarz pierwszego uwiedzionego na rozkaz mężczyzny nieproszona wracała jej na myśl, Lucilla czuła się nieswojo. Wspomnienie wracało tak często w najintymniejszych chwilach, że tylko z wielkim trudem udawało jej się to ukryć.
        "To dodaje ci sił" - zapewniały ją genetyczki.
        Mimo to były chwile, kiedy czuła, że sprofanowała coś, co powinno było pozostać tajemnicą.
        Na myśl o tym, co ma zrobić, ogarnęła ją gorycz. Wieczór, kiedy obserwowała treningi Duncana, stał się jej ulubioną porą dnia. Rozwój fizyczny chłopca bez przeszkód postępował naprzód; tworzyły się wrażliwe połączenia mięśni i nerwów - wszystkie te cuda prana-bindu, z których słynął zakon żeński. Teraz jednak czekał ją następny etap zadania i nie mogła już upajać się zachwytem nad swym podopiecznym.
        "Zaraz przyjdzie Teg" - pomyślała. Zabierze Duncana z powrotem na salę treningową, pełną wszelakiej śmiercionośnej broni.
        Teg.
        Raz jeszcze zamyśliła się nad nim. Niejeden raz czuła, że coś pociąga ją ku niemu w sposób, który rozpoznała natychmiast. Imprinterki cieszyły się pewną swobodą w doborze partnerów seksualnych, o ile nie miały ważniejszych zobowiązań albo przeciwstawnych rozkazów. Teg był stary, ale jego kartoteka zawierała sugestie, że wciąż jeszcze może być męski. Naturalnie nie będzie mogła zatrzymać przy sobie dziecka, ale nauczyła się już z tym godzić.
        "Czemu by nie?" - pomyślała.
        Jej plan był niesłychanie prosty. Zakończyć imprint gholi, a potem powiadomić o swoich zamiarach Tarazę i począć dziecko z przesławnym Milesem Tegiem. Rozpoczęła już wstępne uwodzicielskie praktyki, ale Teg okazał się oporny. Pewnego wieczoru w garderobie zbrojowni powstrzymał ją jego mentacki cynizm.
        "Czasy rozpłodu mam już za sobą, Lucillo. Zakon żeński powinien poprzestać na tym, co mu dałem."
        Teg, ubrany tylko w czarny strój do ćwiczeń, skończył wycierać ręcznikiem spoconą twarz i wrzucił ręcznik do kubła. Nie patrząc na nią, powiedział:
        "Czy mógłbym prosić, żebyś wyszła?"
        A zatem przejrzał jej zabiegi!
        Znając Tega, powinna była to przewidzieć. Wiedziała jednak, że mimo to nadal jeszcze może go uwieść. Udałoby się to każdej Wielebnej Matce z jej kwalifikacjami - nawet z tak doskonałym mentatem jak Teg.
        Lucilla stała wtedy przez chwilę niezdecydowana. Jej umysł automatycznie pracował nad planem obejścia tego pierwszego kosza Coś ją powstrzymało. Nie był to gniew, że została odepchnięta, ani nawet mało prawdopodobna ewentualność, że rzeczywiście na niego nie działa. Duma i możliwe upokorzenie - bo zawsze istniała taka możliwość - miały z tym bardzo niewiele wspólnego.
        Godność.
        Teg miał w sobie godność, a Lucilla wiedziała, co zawdzięcza zakon jego odwadze i prawości. Odwróciła się tyłem, niezupełnie zdając sobie sprawę z własnych motywów. Być może to podświadoma wdzięczność, którą winna mu była Wspólnota. Teraz uwiedzenie Tega byłoby poniżające, nie tylko dla niego, ale i dla niej. Bez wyraźnego rozkazu Przełożonej nie potrafiłaby się już na to zdobyć.
        Gdy tak stała na blankach, całkowicie pochłonięta wspomnieniami, coś poruszyło się w cieniu przy wejściu do zbrojowni. Zauważyła, że to Teg. Uczyniła wysiłek, żeby się pozbierać i skupić na Duncanie. Chłopiec przerwał teraz swoje kontrolowane koziołki na trawniku. Stał spokojnie, oddychając głęboko, i patrzył na Lucillę, podniósłszy w górę głowę. Widziała kropelki potu na jego twarzy i ciemne, wilgotne smugi na błękitnym kombinezonie. Przechylając się przez mur, zawołała:
        - Jutro zacznę cię uczyć dalszych kombinacji ciosów pięścią i stopą.
        Te słowa wyrwały się z niej, zanim zdołała je przemyśleć, i od razu zorientowała się, dlaczego. Przeznaczone były dla Tega, który stał tam, w ocienionej bramie, nie dla ghola. Mówiła mu: "Patrz! Nie jesteś jedynym, który uczy go sztuki zadawania śmierci!"
        Zdała sobie sprawę z tego, że Teg głębiej, niż powinna była dopuścić, wrósł w jej podświadomość. Posępnie przeniosła wzrok na wynurzającą się z cienia wysoką postać. Duncan biegł już na spotkanie baszara.
        Kiedy wreszcie skupiła uwagę na Tegu, jak błyskawica oślepiło ją nagłe rozpoznanie, mające źródło w najgłębiej wpojonych reakcjach Bene Gesserit Kolejne fazy reakcji mogły być zdefiniowane później jako: "Coś jest nie w porządku! Niebezpieczeństwo! To nie jest Teg!" Ale w tym nagłym błysku wszystkie zlały się w jedno. W odpowiedzi na bodziec huknęła, z całych sił wytężając Głos:
        - Duncan! Padnij!
        Duncan padł płasko na trawę, nie odwracając wzroku od wyłaniającej się ze zbrojowni postaci Tega. Mężczyzna trzymał w dłoniach polową rusznicę laserową.
        "Tancerz Oblicza - pomyślała Lucilla. To odkrycie zawdzięczała wyłącznie nadświadomości. - Jeden z tych nowych!"
        - Tancerz Oblicza! - krzyknęła.
        Duncan rzucił się w bok i wyskoczył w górę, szybując w powietrzu co najmniej metr nad ziemią. Szybkość jego reakcji wstrząsnęła Lucillą. Nie wiedziała, że istota ludzka może poruszać się tak prędko! Pierwszy strzał z rusznicy śmignął pod ciałem Duncana, które wydawało się płynąć w powietrzu.
        Lucilla przyskoczyła do krawędzi muru i skoczyła, chwytając się w locie parapetu okna na następnym piętrze. Zanim się jeszcze zatrzymała, jej prawa dłoń wystrzeliła w przód i znalazła wystającą rynnę, której położenie podpowiedziała pamięć. Jej ciało wygięło się i poleciało w kierunku okna na następnym, niższym piętrze. Gnała ją desperacja, choć wiedziała, że nie ma szans zdążyć na czas.
        Coś trzasnęło na ścianie ponad nią. Zobaczyła sunącą ku sobie wytopioną kreskę, więc rzuciła się w lewo i z półobrotu spadła na trawnik.
        Duncan zmierzał w kierunku napastnika, klucząc i okręcając się w przerażającej repetycji ćwiczebnych zajęć. Ta jego szybkość!
        Lucilla dostrzegła niezdecydowanie na twarzy fałszywego Tega.
        Jak strzała rzuciła się na Tancerza Oblicza, czując jego myśli: "Muszę poradzić sobie z obydwojgiem."
        Klęska była jednak nieuchronna i biegnąc, Lucilla wiedziała o tym. Wystarczyło, by Tancerz Oblicza nastawił broń na pełną moc przy krótkim zasięgu. Mógł postawić przed sobą ścianę ognia. Nikt nie przedarłby się przez taką osłonę. Kiedy rozpaczliwie poszukiwała w myśli jakiegoś sposobu pokonania napastnika, zobaczyła nagle, jak z piersi pseudo-Tega unosi się czerwona mgiełka. Smuga czerwieni powędrowała pod ostrym kątem w górę, przez mięśnie ręki trzymającej rusznicę. Dłoń odpadła jak utrącony fragment posągu. Po chwili całe ramię oddzieliło się od tułowia, bluzgając strugą krwi. Postać pochyliła się, jakby rozpuszczając się w fontannie krwi i chmurze szkarłatnego dymu, a potem rozpadła się na kawałki, tworząc na schodach plamę ciemnych brązów i zabarwionej błękitem czerwieni.
        Lucilla zatrzymała się. Poczuła wyraźny zapach feromonów Tancerza Oblicza. Duncan podszedł do niej. Ponad martwym ciałem patrzył na kogoś, kto szedł korytarzem.
        Zza martwego Tega wyłonił się inny, żywy. Lucilla zidentyfikowała go: ten był prawdziwy.
        - To baszar - odezwał się Duncan.
        Lucilla poczuła nieśmiały przypływ zadowolenia, że tak dobrze opanował lekcję ustalania tożsamości: jak rozpoznać przyjaciela, nawet jeśli nie widzisz go dokładnie. Wskazała zwłoki Tancerza Oblicza.
        - Powąchaj go.
        Duncan pociągnął nosem.
        - Tak, czuję. Ale i tak nie był zbyt dobrą kopią. Zorientowałem się, kim jest, równie szybko jak ty.
        Teg wszedł na dziedziniec, niosąc ciężką rusznicę laserową przewieszoną przez lewe ramię. Prawą dłoń zaciskał na kolbie tak, że dotykała spustu. Omiótł wzrokiem dziedziniec, potem spojrzał na Duncana i w końcu na Lucillę.
        - Wprowadź Duncana do środka - polecił.
        Był to rozkaz dowódcy na polu bitwy, człowieka kierującego się wyższą wiedzą o tym, co trzeba robić w razie niebezpieczeństwa. Lucilla usłuchała bez słowa.
        Duncan milczał, gdy prowadziła go za rękę obok kupki ochłapów, które przedtem były Tancerzem Oblicza. Gdy znalazła się w środku, zerknął przez ramię na ociekające krwią szczątki i spytał:
        - Kto go wpuścił?
        Nie: "Jak się tu dostał?" Zwróciła na to uwagę. Duncan, odrzucając nieistotne szczegóły, dotarł do sedna sprawy.
        Teg prowadził ich do swojej kwatery. Zatrzymał się przy drzwiach, zajrzał do środka i dał im znak, by szli za nim.
        W sypialni Tega unosił się gęsty smród spalenizny i kłęby dymu, a ponad tym wszystkim kuchenny odór, napełniający Lucillę obrzydzeniem: gotowanego ludzkiego mięsa. Nieruchoma postać w mundurze Tega leżała twarzą do podłogi w miejscu, gdzie zrzucono ją z łóżka.
        Teg odwrócił ciało czubkiem buta, odsłaniając twarz. Otwarte oczy, rozchylone w upiornym uśmiechu usta. Lucilla rozpoznała wartownika z przedpola, jednego z tych, którzy według akt Twierdzy przybyli tu ze Schwangyu.
        - Ich główny agent - stwierdził Teg. - Patrin się nim zajął, a potem ubraliśmy go w mój mundur. Wystarczyło, by zwieść Tancerzy Oblicza, bo nie pozwoliliśmy im przyjrzeć się twarzy, zanim zaatakowali. Nie mieli czasu na odcisk pamięciowy.
        - A więc wiesz o tym? - Lucilla była zaskoczona
        - Bellonda przeszkoliła mnie gruntownie.
        Nagle Lucilla zdała sobie sprawę z dalszych implikacji słów Tega. Zdławiła ogarniający ją atak wściekłości.
        - Jak mogłeś pozwolić, żeby jeden z nich dostał się na dziedziniec!
        - Miałem tu dość naglące zajęcie - odparł Teg łagodnie. - Musiałem dokonać wyboru, a ten okazał się słuszny.
        Teraz już nawet nie próbowała ukryć gniewu:
        - Wybór polegający na tym, by Duncan bronił się sam!
        - Mogłem pozostawić go pod twoją opieką albo pozwolić, by inni napastnicy umocnili się wewnątrz Twierdzy. Przeżyliśmy z Patrinem ciężkie chwile przy oczyszczaniu tego skrzydła. Mieliśmy pełne ręce roboty. - Teg spojrzał na Duncana. - Świetnie sobie poradził dzięki naszemu szkoleniu.
        - Mało brakowało, a to...to stworzenie dostałoby go!
        - Lucillo! - Teg potrząsnął głową. - Wyliczyłem to. We dwójkę mogliście stawiać opór co najmniej przez minutę. Wiedziałem, że w razie konieczności staniesz na drodze temu stworzeniu i poświęcisz się, by ocalić Duncana. Kolejne dwadzieścia sekund.
        - Zrobiłabyś to? - Duncan zwrócił na Lucillę błyszczące oczy.
        Lucilla nie odpowiadała.
        - Zrobiłaby to - powiedział Teg.
        Lucilla nie zaprzeczała. W głowie kłębiło jej się wspomnienie niewiarygodnej szybkości Duncana, jego oszałamiającego ataku.
        - Bitewne decyzje - rzekł Teg, patrząc na nią.
        W duchu przyznała mu rację. Teg jak zwykle dokonał właściwego wyboru. Wiedziała jednak, że będzie musiała porozumieć się z Tarazą. Przyspieszenie prana-bindu u tego gholi przekraczało wszystko, czego się mogła spodziewać. Nagle zamarła. Teg wyprostował się czujnie, patrząc na drzwi za jej plecami. Lucilla odwróciła się błyskawicznie.
        W drzwiach stała Schwangyu, a za nią Patrin, także uzbrojony w ciężką rusznicę. Lucilla zauważyła, że lufa wycelowana jest w Schwangyu.
        - Nalegała - wyjaśnił. Na twarzy starego ordynansa malowały się gniew i troska. Głębokie bruzdy biegły z kącików ust w dół.
        - Droga od południowego bunkra usłana jest ciałami - odezwała się Schwangyu. - Twoi ludzie nie chcą wypuścić mnie na inspekcję. Rozkazuję ci natychmiast odwołać ten rozkaz!
        - Nie, dopóki moje patrole nie skończą oczyszczać terenu.
        - Dalej zabijają tam ludzi! Słyszę to! - W głosie Schwangyu pojawiła się zjadliwa nuta. Zmierzyła Lucillę pełnym wściekłości wzrokiem.
        - Oprócz tego przesłuchują tam ludzi - powiedział Teg.
        Spojrzenie Schwangyu spoczęło teraz na nim.
        - Jeśli tu jest zbyt niebezpiecznie, zabierzemy tego... to dziecko do mojej kwatery. Natychmiast!
        - Tego nie zrobimy - powiedział Teg cicho, lecz stanowczo.
        Schwangyu zesztywniała ze złości. Palce Patrina na kolbie rusznicy laserowej zbielały. Schwangyu zerknęła przelotnie na broń, a potem na pełną aprobaty twarz Lucilli. Kobiety spojrzały sobie w oczy.
        Teg odczekał sekundę i powiedział:
        - Lucillo, zabierz Duncana do mojego salonu. - Wskazał drzwi za swoimi plecami.
        Lucilla wykonała polecenie, cały czas manewrując tak, by jej ciało oddzielało Duncana od Schwangyu.
        - O mały włos nazwałaby mnie "ten ghola". Naprawdę jest wytrącona z równowagi - powiedział Duncan, gdy już znaleźli się za drzwiami.
        - Nie tylko to wyśliznęło jej się przez nieszczelną gardę - dodała Lucilla
        Rozejrzała się po salonie Tega. Po raz pierwszy znalazła się w tym prywatnym sanktuarium baszara. Przypominało jej własną kwaterę - ta sama mieszanina porządku i przypadkowego nieładu. Szpule informacyjne piętrzyły się na małym stoliku obok staromodnego krzesła, wyściełanego jasnoszarą tkaniną. Czytnik odsunięty był na bok, jak gdyby jego użytkownik wyszedł na chwilę i zaraz miał wrócić. Na innym twardym krześle leżała czarna mundurowa marynarka, a na niej otwarte pudełko z przyborami do szycia. Na mankiecie rękawa widoczna była starannie zacerowana dziura.
        "A więc sam naprawia swoje rzeczy" - pomyślała.
        Nigdy nie podejrzewała, że życie sławnego Milesa Tega składa się również z takich aspektów. Gdyby poświęciła temu choć jedną myśl, byłaby przekonana, że takimi sprawami zajmuje się Patrin.
        - To Schwangyu wpuściła napastników prawda? - spytał Duncan.
        - Jej ludzie to zrobili. - Lucilla nie kryła oburzenia. - Posunęła się za daleko. Pakt z Tleilaxanami!
        - Czy Patrin ją zabije?
        - Nie wiem i nie obchodzi mnie to!
        Zza drzwi słychać było glos Schwangyu - rozgniewany, głośny i całkiem wyraźny:
        - Będziemy tu tak czekać, baszarze?
        - Możemy wyjść, kiedy tylko sobie zażyczysz. - To był Teg.
        - Ale nie mogę wejść do południowego tunelu!
        Schwangyu robiła wrażenie rozdrażnionej. Z jakiegoś niejasnego powodu Lucilla była pewna, że stara gra z pełną premedytacją. Co ona knuje? Teg musi być teraz bardzo ostrożny. Przemyślnie odsłonił przed Lucillą luki w samokontroli Schwangyu, ale nie zgłębili jeszcze wszystkich jej możliwości. Lucilla zastanawiała się, czy nie powinna zostawić tu Duncana i wrócić do Tega.
        - Możesz wyjść, ale nie radziłbym ci wracać do swojej kwatery - zabrzmiał głos Tega.
        - Dlaczego nie? - Schwangyu była zaskoczona, naprawdę zaskoczona i nie potrafiła tego ukryć.
        - Chwileczkę - powiedział Teg.
        Do świadomości Lucilli dotarły jakieś dalekie krzyki. W pobliżu rozległ się potężny grzmot eksplozji, a w ślad za nim drugi, bardziej oddalony. Z gzymsu nad drzwiami salonu posypał się pył.
        - Co to było?! - Schwangyu prawie krzyczała.
        Lucilla przesunęła się, stając między Duncanem a ścianą przylegającą do korytarza.
        Duncan patrzył na drzwi, przybrawszy obronną pozycję.
        - Pierwszy wybuch był tym, co spodziewałem się, że zrobią. Drugi, obawiam się, był tym, czego oni się nie spodziewali.
        Gdzieś blisko rozległ się gwizdek, na tyle głośny, że zagłuszył coś, co powiedziała Schwangyu.
        - Skończone, baszarze! - To był Patrin.
        - Co się dzieje? - dopytywała się Schwangyu.
        - Za pomocą pierwszej eksplozji, droga Wielebna Matko, napastnicy zniszczyli twoją kwaterę. Za pomocą drugiej eksplozji my zniszczyliśmy napastników.
        - Właśnie odebrałem sygnał, baszarze! - znów Patrin. - Mamy ich wszystkich. Przylecieli szybowcem ze statku pozaprzestrzennego, dokładnie tak, jak przewidywałeś.
        - A statek? - spytał Teg podniesionym głosem.
        - Zniszczony w chwili, gdy przeszedł przez fałdę przestrzeni. Nikt nie ocalał.
        - Głupcy! - wrzeszczała Schwangyu. - Wiecie, co zrobiliście?
        - Wykonałem rozkaz, by bronić tego chłopca przed każdą napaścią - powiedział Teg. - A propos, czy o tej porze nie miałaś być u siebie?
        - Co?
        - Wysadzili w powietrze twoje mieszkanie z myślą o tobie. Tleilaxanie są bardzo groźni, Wielebna Matko.
        - Nie wierzę ci!
        - Proponuję, żebyś poszła sprawdzić. Przepuść ją, Patrin.
        Podsłuchująca Lucilla zorientowała się, o co naprawdę chodzi w tej kłótni. Baszar-mentat cieszył się tu większym zaufaniem niż Wielebna Matka i Schwangyu wiedziała o tym. Mogła się posunąć do nieprzemyślanych czynów. Sprytny pomysł, żeby jej powiedzieć, że jej mieszkanie zostało zniszczone. Tylko że może w to nie uwierzyć. Umysł Schwangyu jest teraz zaprzątnięty faktem, że Teg i Lucilla domyślili się jej powiązań z napastnikami. Trudno powiedzieć, kto jeszcze o tym wiedział. Poza, oczywiście, Patrinem.
        Duncan patrzył na zamknięte drzwi, przechyliwszy lekko głowę. Na twarzy miał dziwny wyraz, jak gdyby wzrokiem przenikał drzwi i rzeczywiście widział znajdujących się za nimi ludzi.
        Schwangyu odezwała się, ściśle kontrolując głos:
        - Nie wierzę, że zniszczono moje mieszkanie.
        Wiedziała, że Lucilla słucha.
        - Jest tylko jeden sposób, żeby się przekonać - rzucił Teg.
        "Sprytnie - pomyślała Lucilla. - Schwangyu nie może podjąć żadnej decyzji, póki nie upewni się, że Tleilaxanie dopuścili się zdrady."
        - Będziecie tu na mnie czekać! To rozkaz! - Lucilla usłyszała szelest szat i Schwangyu wyszła.
        "Fatalna kontrola emocjonalna" - stwierdziła w duchu Lucilla. Równie niepokojące było jednak to, co ta wymiana zdań mówiła o możliwościach Tega. Udało mu się skutecznie wytrącić Wielebną Matkę z równowagi.
        Drzwi otwarły się. Stał w nich Teg z ręką na klamce.
        - Szybko! - powiedział. - Musimy wydostać się z Twierdzy, zanim wróci.
        - Wychodzimy z Twierdzy? - Lucilla nie kryła zdumienia.
        - Szybko, mówię! Patrin ustalił dla nas marszrutę.
        - Ale ja muszę...
        - Nic nie musisz! Pójdziesz tak, jak stoisz. Idź za mną albo będziemy zmuszeni cię wlec.
        - Czy ty naprawdę myślisz, że mógłbyś... - Lucilla przerwała. Stał przed nią zupełnie nowy Teg i wiedziała, że nie rzuciłby takiej groźby, gdyby nie był w stanie jej wykonać. - Dobrze - zgodziła się. Wzięła Duncana za rękę i wyszła za Tegiem z pokoju.
        Patrin stał na korytarzu.
        - Poszła. - Spojrzał na Tega. - Wie pan, co robić?
        - Pat!
        Lucilla nigdy dotąd nie słyszała, żeby Teg nazwał ordynansa zdrobniałym imieniem.
        Patrin pokazał wszystkie zęby w uśmiechu.
        - Przepraszam, baszarze. To podniecenie, wie pan. No, to was zostawiam. Mam własną rolę do odegrania.
        Teg niecierpliwym machnięciem ręki wskazał drogę korytarzem w prawo. Lucilla ruszyła posłusznie. Słyszała, że idzie tuż za nią. Dłoń Duncana w jej dłoni była mokra od potu. Chłopiec uwolnił rękę i szedł obok niej, nie oglądając się.
        Dwóch ludzi Tega pilnowało windy dryfowej na końcu korytarza. Teg powitał ich skinieniem głowy.
        - Nikt nie może iść za nami.
        - Rozkaz, baszarze! - odpowiedzieli chórem.
        Będąc już w windzie, Lucilla uświadomiła sobie, że zajęła stanowisko w sporze, którego istotę niezupełnie rozumiała. Wyczuwała działanie polityki zakonu, jak gdyby była ona strumieniem wody, obmywającym ją ze wszystkich stron. Zwykle były to tylko leniwe fale, łagodnie liżące brzeg, ale teraz czuła wielką, niszczącą nawałnicę, która za chwilę miała się na nią zwalić.
        - Powinniśmy mieć broń - odezwał się Duncan, kiedy wyszli do przedsionka południowego bunkra.
        - Wkrótce będziemy ją mieli - powiedział Teg. - I mam nadzieję, że jesteś przygotowany zabić każdego, kto będzie próbował nas zatrzymać.
        To znaczący fakt: nigdy nie widziano żadnej kobiety tleilaxańskiej poza systemem obronnym Wewnętrznych Planet (Hermafrodytyczni Tancerze Oblicza, którzy udają kobiety, nie wchodzą w zakres tej analizy. Są bezpłodni). Tleilaxanle izolują swoje kobiety, by uniemożliwić nam dostęp do nich. Taki jest pierwszy nasuwający się wniosek. Prócz tego, Mistrzowie Tleilaxan prawdopodobnie kryją najważniejsze tajemnice właśnie w jajeczkach.
        "Analiza Bene Gesserit"
        nr arch. XOXTM99.....041
        - A więc nareszcie się spotykamy - powiedziała Taraza. Siedziała na krześle i z odległości dwóch metrów przyglądała się Tylwythowi Waffowi. Analityczki zapewniły ją, że ten człowiek jest Mistrzem Mistrzów Tleilaxan. Pomyśleć, że ów malutki elf dzierży tak wielką potęgę! "Nie wolno dać się zwodzić pozorom" - skarciła się w duchu.
        - Nie każdy uwierzyłby, że to możliwe - powiedział Waff.
        Miał słaby, piskliwy głosik. "Znowu coś, co należy mierzyć innymi kryteriami" - zauważyła Taraza.
        Byli na neutralnym terenie - statku pozaprzestrzennym Gildii. Jego kadłub oblepiony był monitorami obu stron jak ścierwo, które obsiadły drapieżne ptaki. Gildia gorączkowo starała się teraz udobruchać Bene Gesserit. "Zapłacicie." Gildia wiedziała, co to znaczy. Zdarzyło się jej już płacić.
        Owalny pokoik, w którym się spotkali, miał konwencjonalne, obite miedzią ściany i był "zabezpieczony przed podsłuchem". Taraza nie wierzyła w to ani przez chwilę. Przypuszczała też, że wyrosłe z melanżu więzy między Gildią a Bene Tleilax nadal obowiązują z pełną siłą.
        Waff nie łudził się co do Tarazy. Ta kobieta była o wiele groźniejsza niż jakakolwiek Czcigodna Macierz. Gdyby zabił Tarazę, natychmiast zastąpiłaby ją inna - równie niebezpieczna, a przy tym wyposażona w każdą istotną informację, zawartą w mózgu obecnej Matki Przełożonej.
        - Uważamy, że wasza nowa generacja Tancerzy Oblicza jest nader interesująca - odezwała się Taraza.
        Waff skrzywił się mimo woli. Tak, po stokroć groźniejsza niż Czcigodne Macierze, które do tej pory nawet nie oskarżyły Tleilaxan o utratę całego statku.
        Taraza zerknęła na mały, dwustronny zegar cyfrowy, stojący na niskim stoliku po prawej stronie, skąd oboje mogli go dokładnie widzieć. Tarcza po stronie Waffa dostrojona była do jego czasu. Taraza zauważyła, że w dziesięciu sekundach tego arbitralnie ustalonego popołudnia mieściły się dwa odczyty wewnętrznego czasu Tleilaxan. Był to jeden z niuansów tego spotkania, którego wstępne warunki określały nawet położenie i odległość krzeseł.
        Byli sami w pokoju. Owalne pomieszczenie miało około sześciu metrów długości i trzech szerokości. Zajmowali identyczne drewniane krzesła, których części połączone były kołkami. Meble nie zawierały nawet kawałka metalu, ani też innych podobnych substancji. Poza krzesłami w pokoju znajdował się tylko stolik z zegarem. Cienki czarny blat z plazu opierał się na trzech wrzecionowatych drewnianych nogach. Uczestnicy spotkania zostali uprzednio przeszukani. Oboje mieli po trzech osobistych strażników, którzy czekali teraz za pierwszą grodzią drzwiową. Taraza nie obawiała się, że Tleilaxanie spróbują podstawić na ich miejsce Tancerzy Oblicza. Nie w tych okolicznościach.
        "Zapłacicie."
        Tleilaxanie byli całkowicie świadomi grożącego im niebezpieczeństwa, zwłaszcza teraz, gdy wiedzieli już, że Wielebna Matka potrafi rozpoznać nowych Tancerzy Oblicza.
        Waff odchrząknął, po raz kolejny zdradzając, że czuje się niepewnie.
        - Nie oczekuję, że się zgodzimy - powiedział.
        - Więc po co przybyłeś?
        - Chciałbym uzyskać wyjaśnienie dziwnej depeszy, którą otrzymaliśmy z waszej Twierdzy na Rakis. Za cóż to mamy płacić?
        - Bardzo pana proszę, panie Waff, żeby w tym pokoju nie uciekał się pan do głupawych uników. Są fakty, które znamy oboje, i nie możemy udawać, że ich nie ma.
        - Na przykład?
        - Nie przekazano nam żadnej kobiety Bene Tleilax dla celów rozrodczych.
        "Niech trochę nad tym pogłówkuje" - pomyślała. Ku swemu utrapieniu nie dysponowały żadną linią Innych Wspomnień Tleilaxan dla swych badań i Waff z pewnością wiedział, że to je dręczy.
        Waff nachmurzył się.
        - Chyba nie myślisz, że będę kupczył życiem... - przerwał i pokręcił głową. - Nie wierzę, że to ma być zapłata, której żądacie.
        Taraza nie odpowiadała.
        - Ten idiotyczny atak na rakiańską świątynię został podjęty przez miejscowych agentów bez porozumienia z nami. Już ich ukarano.
        "Wybrał gambit numer trzy" - pomyślała Taraza.
        Przed tym spotkaniem brała udział w licznych analityczno-informacyjnych, jeśli w ogóle można je było tak nazwać, odprawach. Były poświęcone przede wszystkim analizie. Bardzo mało wiedziano o tym Mistrzu Tleilaxan, Tylwythu Waffie. W konkluzji opracowano kilka niezmiernie istotnych - jeśli miałyby się potwierdzić - prognoz. Problem polegał na tym, że część najciekawszych danych pochodziła z niepewnych źródeł. Jeden ważki fakt jednakże pozostawał pewny: ten mały elf, który siedział teraz naprzeciw niej, był śmiertelnie niebezpieczny.
        Gambit numer trzy Waffa zbyt długo zaprzątał jej uwagę. Czas na odpowiedź. Taraza uśmiechnęła się domyślnie.
        - Spodziewałyśmy się dokładnie tego rodzaju kłamstw.
        - Mamy zacząć od wzajemnego obrażania się? - spytał beznamiętnie.
        - Ty narzuciłeś styl. Pozwolisz, że cię ostrzegę: nie uda się wam załatwić sprawy tak, jak to zrobiliście z tymi dziwkami Rozproszonych.
        Spłoszone spojrzenie Waffa powiedziało Tarazie to, co chciała wiedzieć. Przypuszczenia zakonu żeńskiego, oparte częściowo na wiadomości o zaginięciu ixiańskiego statku konferencyjnego, były słuszne! Nadal z uśmiechem na twarzy, zaczęła teraz rozwijać domysły, jak gdyby były to znane jej fakty.
        - Sądzę - rzuciła - że ladacznice doceniłyby informację, że są wśród nich Tancerze Oblicza.
        Waff jakby się skurczył. "Cholerne wiedźmy! - myślał. - Wiedzą! Jakimś cudem wiedzą!" Jego doradcy mieli poważne wątpliwości co do tego spotkania. Część głosująca przeciw była spora. Te wiedźmy są... są demoniczne. A jakie mściwe!
        "Pora skierować jego uwagę na Gammu - pomyślała Taraza. - Zanim odzyska równowagę."
        - Nawet kiedy uda się wam skaptować jedną z nas, jak Schwangyu na Gammu, nie jesteście w stanie dowiedzieć się nic godnego uwagi.
        - Myślała, że może nas... wynająć, jak bandę morderców! - wybuchnął Waff. - Chcieliśmy tylko dać jej nauczkę!
        "O, proszę, duma pokazuje rogi" - pomyślała Taraza. Ciekawe. Należałoby wykorzystać możliwości, które daje etyka, kryjąca się za taka dumą.
        - Nigdy tak naprawdę nie przeniknęliście do naszych szeregów - powiedziała.
        - A wy nigdy nie przeniknęłyście Tleilaxan! - odparł Waff chełpliwie, utrzymując względny spokój. Potrzebny był mu czas, żeby pomyśleć. Ułożyć plan.
        - Może chciałbyś znać cenę naszego milczenia? - podsunęła Taraza. Uznając kamienny wzrok Waffa za zgodę, ciągnęła: - Po pierwsze, udostępnicie nam wszystko, czego dowiecie się o tych peryferyjnych dziwkach, które nazywają siebie Czcigodnymi Macierzami.
        Waff zadrżał. Zabicie Czcigodnych Macierzy potwierdziło wiele domysłów. Te meandry seksu! To jest potężne narzędzie! Czy muszą się nim dzielić z tymi czarownicami?
        - Wszystko, czego się od nich nauczycie - powtórzyła Taraza.
        - Dlaczego mówisz o nich: "dziwki"? - spytał ponuro Waff.
        - Starają się nas naśladować, ale sprzedają się za władzę i ośmieszają wszystko, co reprezentujemy. Czcigodne Macierze!
        - Są od was co najmniej tysiące razy liczniejsze! Mamy tego dowody.
        - Jedna z nas mogłaby pokonać je wszystkie - oświadczyła Taraza.
        Waff przyjrzał się jej w milczeniu. Czy była to tylko przechwałka?
        Z wiedźmami Bene Gesserit nigdy nie można było być pewnym. Robiły różne rzeczy. Władały ciemną stroną magicznego wszechświata. Niejeden raz sprofanowały Szariat. Czy z woli Boga prawdziwi wyznawcy mieli przejść kolejną próbę?
        Taraza pozwoliła, by przedłużająca się cisza pogłębiła napięcie. Bene Gesserit wyczuwała poruszenie Waffa. Przypomniała jej się jedna z pierwszych przygotowawczych narad przed tym spotkaniem. Bellonda zadała wtedy zwodniczo proste pytanie:
        "Co my naprawdę wiemy o Tleilaxanach?"
        Taraza czuła, że w każdej z głów skupionych wokół stołu konferencyjnego Kapituły tętni ta sama odpowiedź: "Wiemy na pewno tylko to, co chcą, żebyśmy wiedziały."
        Żadna z analityczek nie mogła uwolnić się od podejrzeń, że Tleilaxanie celowo okrywają się maską pozorów. O ich inteligencji świadczył fakt, że tylko oni posiedli tajemnicę aksolotlowych zbiorników. Szczęśliwy traf, jak sugerowali niektórzy? W takim razie dlaczego nikomu w ciągu tysięcy lat nie udało się powtórzyć tego osiągnięcia?
        Ghole.
        Czyżby Tleilaxanie posługiwali się tym procesem, aby osiągnąć własną nieśmiertelność? Wskazywałyby na to pewne symptomy w zachowaniu Waffa... nic konkretnego, ale było to bardzo podejrzane.
        Wtedy, na zebraniu Kapituły, Bellonda raz po raz wracała do gnębiących je podejrzeń, perorując: "Wszystko to... wszystko, powtarzam! Całe nasze archiwa mogą okazać się śmieciem, przydatnym jedynie na paszę dla świmaków!"
        To porównanie przyprawiło co bardziej roztargnione z siedzących wokół stołu Wielebnych Matek o nagły dreszcz. Świmaki!
        Te powolne, pełzające krzyżówki wielkiego ślimaka i świni dostarczały mięsa na najdroższe dania we wszechświecie, ale równocześnie ucieleśniały wszystko, co w Tleilaxanach napawało zakon odrazą. Świmaki były jednym z pierwszych towarów eksportowych Bene Tleilax. Hodowano je w zbiornikach, a kształt nadawała im ta sama spirala, z której brało początek wszelkie życie. To, że były wytworem Bene Tleilax, potęgowało tylko obsceniczną aurę wokół stworzenia o wielu pyskach ryjących bezustannie w poszukiwaniu odpadków, błyskawicznie przerabianych następnie na ekskrementy, które nie tylko przypominały śluz, ale na dodatek śmierdziały chlewem.
        "Najsłodsze mięso po tej stronie nieba" - zacytowała Bellonda reklamę KHOAM.
        "A pochodzi z plugastwa" - dodała Taraza.
        Plugastwo.
        O tym właśnie myślała Taraza, patrząc na Waffa. W jakim celu ludzie mieliby tworzyć wokół siebie plugawą skorupę? Wybuch urażonej dumy Waffa nie dawał się jakoś wpasować w ten obraz.
        Waff zakaszlał lekko, przysłaniając usta ręką. Czuł ciężar rękawów, w których szwach ukryte były miotacze strzałek. Mniejszość w Radzie była zdania, że tak jak w przypadku Czcigodnych Macierzy, zwycięzca w tej konfrontacji wyniesie z niej najtajniejsze informacje o przeciwniku. Śmierć przeciwnika miała zagwarantować sukces.
        "Mógłbym ją zabić, ale co potem?"
        Trzy Wielebne Matki o najwyższych kwalifikacjach czekały na zewnątrz. Taraza z pewnością uzgodniła z nimi sygnał, który da w chwili otwarcia włazu. Jeśli go nie usłyszą, czeka go walka i katastrofa. Nawet przez chwilę nie łudził się, aby jego nowi Tancerze Oblicza byli w stanie pokonać te Wielebne Matki. Poza tym wiedźmy były w pełnej gotowości bojowej. Od razu rozpoznałyby naturę goryli Waffa.
        - Będziemy dzielić się wiedzą - powiedział.
        Zabolało go to, na co się godził, ale wiedział, że nie ma wyjścia. Taraza grubo przesadziła, chełpiąc się wyższością Bene Gesserit nad Czcigodnymi Macierzami, ale mimo iż trudno było w to uwierzyć, wyczuł w jej słowach prawdę. Mógł wyobrazić sobie reakcję Czcigodnych Macierzy, gdyby dowiedziały się, jaki los spotkał ich wysłanniczki. Zaginiony statek pozaprzestrzenny nie obciążał jeszcze Tleilaxan. Zdarzało się, że statki ginęły. A jednak morderstwo z premedytacją to była już całkiem inna sprawa. Przeciwnika, który by się na to poważył, Czcigodne Macierze postarają się zgnieść, chociażby tylko dla przykładu. Tak mówili o nich powracający z zaświatów Tleilaxanie. Spotkawszy je, Waff też uwierzył w te opowieści.
        - Następnym punktem, który chciałabym poruszyć, jest sprawa naszego gholi - powiedziała Taraza.
        Waff zmienił pozycję i oblekł twarz w koleżeński uśmiech, wzbogacony subtelnymi elementami mimiki, które miały stworzyć wrażenie odprężenia. Ćwiczył je w pocie czoła pod okiem mentata powindahów i teraz miał nadzieję, a ściślej mówiąc modlił się w duchu, by był to właściwy moment na ich wypróbowanie.
        Taraza zinterpretowała jego pozę jako kolejny objaw słabości Tleilaxan. Odrazą napawały ją małe oczka Waffa, jego okrągła twarz ze sterczącym nosem i zbyt ostre zęby.
        - Zabijaliście naszych Duncanów Idaho, by opóźnić wykonanie planu, w którym wasza rola sprowadzała się do dostarczenia jednego elementu - stwierdziła oskarżycielsko.
        Wysiłek Waffa, by jego reakcja nie odbiła się na twarzy, spełzł na marne. Spojrzenie mimo woli zboczyło w lewo, potem w prawo. Czy nic nie dało się ukryć przed tymi przeklętymi wiedźmami? Wniosek, że Bene Gesserit miały szpiega w samym sercu Tleilaxu, narzucał się sam. W przeciwnym razie skąd mogłyby wiedzieć?
        - Zapewniam cię, Wielebna Matko Przełożona, że ghola... - głos mu zadrżał.
        - O niczym mnie nie zapewniaj! Same się upewniamy. - Taraza ze smutkiem wolno pokiwała głową. - A wam się zdaje, że nie wiemy o tym, że sprzedajecie nam uszkodzony towar?
        - Spełnia wszystkie wymagania zawarte w kontrakcie! - powiedział zbyt szybko Waff.
        Taraza znów pokiwała głową. Ten malutki Mistrz Tleilaxan nie miał nawet pojęcia, jak wiele zdradza swoim zachowaniem.
        - Wbudowaliście w jego psychikę własny schemat - powiedziała. - Ostrzegam pana, panie Waff, że jeśli wasze przeróbki zniweczą nasz projekt, zranimy was boleśniej, niż wydaje się to wam możliwe.
        Waff przetarł twarz dłonią, czując krople potu na czole. Na pewno je zauważyła. Cholerne wiedźmy! Ale nie wiedziała wszystkiego. Powracający TIeilaxanie i Czcigodne Macierze, przeciwko którym tak gardłowała, uzbroili Tleilaxan w seksualną bombę zegarową. Tą bronią nie będą się dzielić, niezależnie od złożonych tutaj obietnic!
        Taraza w ciszy przetrawiła reakcje Waffa i zdecydowała się na bezczelne kłamstwo.
        - Kiedy przechwyciłyśmy wasz statek konferencyjny, twoi nowi Tancerze Oblicza zginęli trochę za późno. Wiele się nauczyłyśmy.
        Waff zachwiał się w krześle.
        "Strzał w dziesiątkę!" - pomyślała. Waff całkiem zgłupiał. Wstrząsnęła nim tak, że nawet największy wysiłek nie zdołałby tego ukryć. Wyssany z palca blef otwarł przed nią niezmierzone pole do obserwacji, które potwierdzały najbardziej niewiarygodne przypuszczenia jej doradczyń. Teraz nie wydawały się już one tak niewiarygodne.
        "Ambicją Tleiloxan jest odtworzenie kompletnej mimiki prana-bindu" - twierdziła jedna z nich.
        Kompletnej? Wszystkie obecne na naradzie siostry obruszyły się na samo przypuszczenie. Oznaczało to kopię umysłu, dalece przewyższającą odcisk pamięciowy, o którym już wiedziały.
        Siostra Hesterion z Archiwum, członkini Rady, przyniosła ze sobą gęsto zapisaną listę danych. "Wiemy już, że to, co sonda ixiańska robi mechanicznie, Tleilaxanie osiągają za pomocą nerwów i mięśni. Następny krok jest oczywisty."
        Widząc reakcję Waffa na swoje kłamstwo, Taraza nie spuszczała go z oka. Właśnie teraz był najbardziej niebezpieczny.
        Waff miał minę osaczonego zwierzęcia. To, co wiedziały te czarownice, stało się już zbyt groźne! W najmniejszym stopniu nie wątpił w słowa Tarazy. "Muszę ją zabić - myślał - bez względu na to, co stanie się ze mną. Musimy zabić je wszystkie. Paskudztwa! To ich własny termin i znakomicie je określa!"
        Taraza właściwie odczytała wyraz jego twarzy. Powiedziała szybko:
        - Nie grozi wam absolutnie nic z naszej strony tak długo, jak długo nie torpedujecie naszych zamierzeń. Wasza religia, wasz styl życia są waszą sprawą.
        Waff zawahał się, może nie tyle z powodu słów Tarazy, co na wspomnienie jej mocy. Co jeszcze wiedzą? Chociaż... kontynuować rozmowy z tak niskiej pozycji? Po tym, jak odrzucili korzystny układ z Czcigodnymi Macierzami! I gdy po tylu wiekach tak bliskie jest już panowanie! Czuł się rozczarowany. Mniejszość w Radzie miała jednak rację: "Nie może być żadnych związków między naszymi narodami. Każdy układ z siłami powindahów ma u korzeni zło".
        Taraza wciąż czuła, że gotów jest użyć przemocy. Czyżby popchnęła go za daleko? Przygotowała się do obrony. Mimowolne drgnienie jego ramion zdwoiło jej czujność. Broń w rękawach! Nie należało lekceważyć możliwości Tleilaxan. Jej czujniki nic nie wykryły.
        - Wiemy, że masz ze sobą broń - następny blef sam się nasunął. - Jeżeli teraz popełnisz błąd, dziwki dowiedzą się, do czego używacie tej broni.
        Waff wciągnął trzy płytkie oddechy. Kiedy się odezwał, jego piskliwy głos łamał się z podniecenia:
        - Nie będziemy satelitami Bene Gesserit!
        - Ani słowem, ani czynem nie dałam do zrozumienia, że przewidujemy dla was tę rolę - odparła równym, uspokajającym tonem. Odczekała chwilę. Wyraz twarzy Waffa nie zmienił się, oczy, patrzące gdzieś przez nią, nie drgnęły.
        - Grozicie nam - mruknął. - Żądacie, byśmy dzielili się z wami wszystkim, co...
        - Dzielili! - wpadła mu w słowo. - Nikt nie dzieli się z nierównorzędnym partnerem.
        - A czym wy macie się zamiar z nami dzielić? - spytał.
        - Waff, zapytaj sam siebie, dlaczego ty, najważniejszy członek waszej oligarchii, przybyłeś na to spotkanie - powiedziała cierpliwie, jak gdyby rozmawiała z dzieckiem.
        - A dlaczego ty tu przybyłaś, Wielebna Matko Przełożona? - skontrował, nadal jeszcze nie panując nad głosem.
        - Żeby nas umocnić - stwierdziła łagodnie.
        - Nie powiedziałaś, czym chcecie się dzielić - przypomniał. - Wciąż masz nadzieję na uzyskanie przewagi.
        Taraza dalej uważnie mu się przyglądała. Rzadko słyszała taką furię w ludzkim głosie.
        - Powiedz otwarcie, czego chcesz - rzekła
        - A ty mi to dasz, bo jesteś aż tak hojna!
        - Będę negocjować.
        - A więc to były negocjacje, kiedy mi rozkazałaś... ROZKAZAŁAŚ!... żeby...
        - Przybyłeś tu zdecydowany złamać każdą umowę, którą zawrzemy - powiedziała - Nawet przez chwilę nie starałeś się negocjować! Siedzisz przed kimś, kto ma ochotę dojść z tobą do porozumienia, i potrafisz tylko...
        - Porozumienia? - Waff nagle przypomniał sobie, jakim gniewem uniosła się na to słowo Czcigodna Macierz.
        - Tak powiedziałam - potwierdziła Taraza. - Porozumienia.
        W kącikach ust Waffa pojawiło się coś w rodzaju uśmiechu.
        - Uważasz, że jestem władny porozumieć się z tobą?
        - Ostrożnie, Waffie - ostrzegła - Władny, i to w najwyższym stopniu. Polega to na możliwości całkowitego zniszczenia przeciwnika. Ja nie wprowadzam zagrożeń, ale ty tak. - Zerknęła na jego rękawy.
        Waff westchnął. Miał dylemat. Była powindahem! Jak można zawierać pakt z powindahem?
        - Mam problem, który nie może zostać rozwiązany racjonalnymi metodami - rzekła Taraza
        Waff starał się ukryć zaskoczenie, i jeszcze raz mu się nie udało. Tych samych słów użyła Czcigodna Macierz! Wzdrygnął się na samą myśl o tym, co to może oznaczać. Wspólny front Bene Gesserit i Czcigodnych Macierzy? Cierpkie uwagi Tarazy przeczyły temu, ale od kiedy to można wierzyć wiedźmom?
        Znowu zaczął się zastanawiać, czy może poświęcić siebie, by wyeliminować tę kobietę. Czy w ten sposób zyskałby cokolwiek? Inne z pewnością wiedzą to samo, co ona. To tylko przyspieszyłoby katastrofę. Co prawda wśród wiedźm panuje niezgoda, ale to znowu może być tylko podstęp.
        - Chcecie coś z nami dzielić - odezwała się Taraza. - A gdybym tak zaoferowała wam parę najlepszych ludzkich linii genetycznych?
        Zainteresowanie Waffa wyraźnie wzrosło.
        - Czemu mielibyśmy się zwracać do was? - spytał. - Mamy zbiorniki i możemy wybierać genetyczne próbki niemal wszędzie.
        - Próbki czego?
        Waff znowu westchnął. Nie potrafił się obronić przed uszczypliwością tej Bene Gesserit. Była jak cięcie miecza. Podejrzewał, że sam zdradził przed nią coś, co nasunęło jej ten temat. Teraz było już za późno. Słusznie się domyśliła (albo donieśli jej szpiedzy), że dzika pula genowa ma niewielką wartość dla Tleilaxan, którzy osiągnęli wyższy stopień poznania tajemnego języka życia. Lekceważenie Bene Gesserit, czy też produktów ich planu eugenicznego, nigdy nie popłacało. Sam Bóg świadkiem, że ich dziełem byli Muad'Dib i Prorok!
        - Czego jeszcze chcesz w zamian za to? - spytał.
        - Wreszcie zaczynamy ubijać interes! - zauważyła Taraza - Oboje oczywiście wiemy, że mam na myśli płodne kobiety z rodu Atrydów.
        "Niech sobie rości nadzieje - myślała. - Będą wyglądać jak Atrydki, ale nimi nie będą!"
        Waff czuł, że serce wali mu coraz mocniej. Czy to możliwe? Czy choć przelotnie zdawała sobie sprawę, co da Tleilaxanom taki materiał badawczy?
        - Chcemy mieć pierwszeństwo w planowaniu potomstwa - zażądała.
        - Nie!
        - Wobec tego na przemian z wami.
        - Może.
        - Co ma znaczyć to "może"? - Pochyliła się do przodu. Podniecenie Waffa mówiło jej, że idzie w dobrym kierunku.
        - Jakie jeszcze macie życzenia?
        - Nasze matki muszą mieć nieskrępowany dostęp do waszych laboratoriów genetycznych.
        - Oszalałaś? - Waff potrząsnął głową z niedowierzaniem. Czyżby naprawdę sądziła, że Tleilaxanie, ot tak, pozbędą się najpotężniejszej broni?
        - Wobec tego godzimy się na w pełni sprawny zbiornik aksolotlowy.
        Waff spojrzał na nią bez słowa.
        - Co mi szkodziło spróbować - wzruszyła ramionami.
        - Tak właśnie myślałem.
        Taraza oparła się wygodnie i zaczęła analizować to, czego się tu dowiedziała. Reakcja Waffa na test zensunnicki była interesująca. "Problem, który nie może zostać rozwiązany racjonalnymi metodami". Te słowa wywoływały w nim wyraźny efekt. Robił wrażenie, jakby wychylał się z jakiejś kryjówki wewnątrz swego ciała, z tym pytającym spojrzeniem. Boże, zlituj się! Czyżby Waff był utajonym Zensunnitą?
        Musiała to sprawdzić bez względu na zagrożenie. Trzeba zapewnić Odrade jak największą przewagę na Rakis.
        - Chyba zrobiliśmy wszystko, co było możliwe - stwierdziła. - Pora dobić targu. Bóg w swej nieskończonej łasce dał nam nieskończone wszechświaty, w których wszystko może się zdarzyć.
        Waff klasnął w ręce, nim zdążył pomyśleć.
        - Niespodzianka jest największym z wszystkich darów! - zawołał.
        "Nie tylko Zensunnitą - myślała Taraza. - Także Sufitą." Sufita! Jej wizja Tleilaxan zaczęła zmieniać kształt. Od jak dawna tulili do piersi te idee?
        - Czas sam się nie mierzy - powiedziała, sondując dalej. - Wystarczy spojrzeć na jakikolwiek krąg.
        - Słońca to kręgi. Każdy wszechświat jest kręgiem. - Waff wstrzymał oddech, czekając na jej reakcję.
        - Kręgi to ramy - Taraza wybrała właściwą odpowiedź z Innych Wspomnień. - To, co tworzy ramy, granice, musi wtopić się w nieskończoność.
        Waff uniósł ręce, ukazując wewnętrzne strony dłoni, a potem opuścił je na kolana. Jego ramiona opadły nieco, ustąpiło z nich napięcie.
        - Czemu nie zaczęłaś od tego? - spytał.
        "Muszę postępować bardzo ostrożnie" - ostrzegła się w duchu Taraza. Akceptacja, widoczna w słowach i gestach Waffa, wymagała stałej kontroli.
        - To, co zaszło pomiędzy nami, nie znaczy nic, jeśli nie będziemy mówić otwarcie - rzekła. - A nawet wtedy będziemy używać tylko słów.
        Waff wpatrywał się w jej twarz, usiłując wyczytać z nieruchomej maski Bene Gesserit potwierdzenie tego, co sugerowały jej słowa. "To powindah - upomniał się. - Powindahom nie można wierzyć... ale jeśli wyznaje Wielką Wiarę..."
        - Czyż Bóg nie zesłał Swego Proroka na Rakis, by uczył nas i poddał próbie? - zapytał.
        Taraza gorączkowo grzebała w Innych Wspomnieniach. Prorok na Rakis? Muad'Dib? Nie... to nie pasuje do sufickich i zensunnickie)! wierzeń w...
        Tyran!
        - Czego nie można zmienić, trzeba przyjąć - powiedziała, surowo zaciskając usta.
        - Bo taki z pewnością jest Boży zamiar - dokończył Waff.
        Taraza słyszała już i widziała dosyć. Missionaria Protectiva dała jej pojęcie o każdej znanej religii. Inne Wspomnienia poszerzyły i uzupełniły tę wiedzę. Czuła dojmujące pragnienie, by wydostać się bezpiecznie z tego pokoju. Trzeba ostrzec Odrade!
        - Czy mogę coś zaproponować? - odezwała się.
        Waff skinął głową uprzejmie.
        - Być może mamy tutaj dowód istnienia silniejszych więzów między nami, niż skłonni byliśmy podejrzewać - powiedziała. - Chcę ofiarować ci gościnę w naszej Twierdzy na Rakis i usługi tamtejszej komendantki.
        - Atrydki?
        - Nie - skłamała - Ale, oczywiście, zaznajomię nasze genetyczki z twoimi wymaganiami.
        - A ja przygotuję to, czego żądacie w zamian. Dlaczego mamy zawrzeć umowę właśnie na Rakis?
        - Czy to nie właściwe miejsce? - odpowiedziała pytaniem. - Kto mógłby kłamać w domu proroka?
        Waff odchylił się do tyłu i opuścił swobodnie ręce na kolana. Taraza z pewnością znała właściwe odpowiedzi. Nigdy by się tego nie spodziewał.
        Matka Przełożona wstała.
        - Każdy z nas sam słucha Boga - powiedziała.
        "A razem w kehlu" - pomyślał. Podniósł na nią wzrok, starając się nie zapominać, że ona jest powindahem. Nikomu z nich nie wolno było ufać. Ostrożnie! Ta kobieta jest przecież Bene Gesserit. Wiedźmy znane są z tego, że tworzą religie dla własnych celów. Powindahowie!
        Taraza podeszła do drzwi, otworzyła je i dała znak swojej ochronie. Jeszcze raz odwróciła się do Waffa, który siedział nieruchomo. "Nie przeniknął naszych rzeczywistych zamiarów - pomyślała. - Te, które do niego poślemy, trzeba wybrać ze szczególną rozwagą. Nie wolno mu się domyślić, że jest tylko częścią naszej przynęty."
        Spokojna twarzyczka elfa zwróciła się ku niej.
        "Jak nieszkodliwie wygląda" - myślała Taraza. Dał się jednak złapać! Układ między zakonem a Tleilaxanami otwierał nowe horyzonty. "Ale na naszych warunkach!"
        - Do zobaczenia na Rakis - powiedziała.
        Jakie dziedzictwo społeczne zabrali z sobą Rozproszeni? Wiemy niemal wszystko o tamtych czasach. Znamy zarówno psychiczne, jak i fizyczne uwarunkowania. Z Utraconymi wywędrowała świadomość ograniczona głównie do wiary w ludzi i możliwości sprzętu. Z mitu Wolności zrodził się desperacki głód nowych zdobyczy terytorialnych. Większość tych ludzi nie pojęła głębszego sensu tego, o czym nauczał Tyran: że przemoc buduje swoje własne bariery. Rozproszenie było spontanicznym i nieprzemyślanym ruchem, interpretowanym jako wzrost czy też ekspansja. Został spowodowany przez przemożny, a często nieuświadomiony strach przed stagnacją i śmiercią.
        "Rozproszenie. Analiza Bene Gesserit."
        (Archiwum)
        Odrade, wyciągnięta wygodnie na boku, leżała w wykuszowym oknie, dotykając lekko policzkiem ciepłej tafli plazu, za którą rozciągał się widok na Wielki Plac Kin. Opierała się na czerwonej poduszce pachnącej melanżem, jak większość rzeczy tu, na Rakis. Za plecami miała trzy małe, lecz wygodne pokoiki, dokładnie odizolowane zarówno od świątyni, jak i Twierdzy Bene Gesserit. Ta izolacja była jednym z warunków umowy między zakonem żeńskim a kapłanami.
        "Trzeba zapewnić Sheeanie większe bezpieczeństwo" - upierała się Odrade.
        "Nie może pozostawać pod wyłączną opieką Bene Gesserit" - protestował Tuek.
        "Ani kapłanów" - kontrowała Odrade.
        Sześć pięter poniżej jej bocianiego gniazda rozpościerał się olbrzymi bazar, niemal całkowicie wypełniający Wielki Plac. Narzucany bez przekonania porządek ginął w hałasie i zamieszaniu. Srebrnożółte światło chylącego się słońca nadawało tej scenie blasku, podkreślało żywe kolory dzbanów, rzucało długie cienie na nierównościach gruntu. Tam, gdzie grupki ludzi dreptały wzdłuż połatanych parasoli i równych stosów towarów, w ukośnych promieniach migotały drobiny pyłu.
        Wielki Plac nie był kwadratowy. Rozciągał się na kilometr w linii prostej od okna Odrade, a na boki z pewnością na dwa kilometry. Gigantyczny prostokąt udeptanej ziemi i starych kamieni, mielonych na gryzący pył stopami kupujących, którzy rzucali wyzwanie spiekocie w nadziei na niższe ceny.
        Wraz z nadejściem wieczoru przed oczami Odrade krzątanina nabrała innego charakteru. Przybywało coraz więcej ludzi, którzy poruszali się coraz szybciej, bardziej gorączkowo.
        Odrade pochyliła głowę, by spojrzeć na teren przyległy do ściany budynku. Część przekupniów spod jej okna wyniosła się do pobliskich domostw. Wrócą niedługo, po krótkiej sjeście i posiłku, gotowi w pełni wykorzystać te cenne godziny, kiedy ludzie pod gołym niebem mogli oddychać powietrzem, nie parząc sobie krtani.
        Sheeana się spóźniała. Kapłani nie odważą się chyba dłużej zwlekać. Teraz na pewno miotają się wokół niej, zasypując ją pytaniami, upominając, by pamiętała, że jest wysłanniczką samego Boga do Jego Kościoła. Wbijają jej w głowę wydumane zobowiązania, które Odrade będzie musiała wytropić i ośmieszyć, aż w dziecku wytworzy się odpowiedni dystans do tych bzdur.
        Odrade przeciągnęła się i przez minutę zaaplikowała sobie cichutką porcję ćwiczeń na usunięcie napięcia. Sama przed sobą przyznawała się, że żywi do Sheeany sympatię. W głowie dziecka musi teraz panować niezły mętlik. Mała wie bardzo niewiele - albo w ogóle nic - o tym, co ją czeka, gdy znajdzie się pod kuratelą Wielebnej Matki. Odrade nie miała wątpliwości, że młody umysł wypełniony jest mitami i fałszywymi informacjami.
        "Tak jak mój kiedyś" - pomyślała.
        W takich chwilach nie mogła się powstrzymać od rozpamiętywania. Zadanie największej wagi było jasne: musiała wypędzić złego ducha nie tylko z Sheeany, ale i z siebie samej.
        Myśli Wielebnej Matki łowiły strzępy wspomnień: Odrade, lat pięć, wygodny dom na Gammu. Wzdłuż jej ulicy ciągną się typowe dla nadmorskich miast planety posiadłości średniej klasy. Niskie, parterowe budynki, szerokie aleje. Domy schodzą w dół, aż na przylądek. Ogrody są rozlegle, dużo szersze niż drogi. Tylko na samym brzegu morza są droższe, tam liczy się każdy metr kwadratowy.
        Wyostrzone przez melanżowy filtr wspomnienia Odrade wędrowały po tym dalekim domu, ulicy, wśród jego mieszkańców, towarzyszy zabaw. Ucisk w piersi przypomniał jej, że ściśle wiązały się z tym, co nastąpiło potem.
        Przedszkole Bene Gesserit na sztucznym świecie al-Dhanab, jednej ze stworzonych przez zakon zamkniętych planet. Później dowiedziała się, że zakon planował przekształcenie całej planety w kryjówkę pozaprzestrzenną. Koszty energetyczne sprawiły, że porzucono te zamierzenia.
        Dla dziecka wychowanego w cieplarnianych warunkach Gammu, otoczonego rojem przyjaciół, to przedszkole było czymś zupełnie nowym. Szkolenie Bene Gesserit obejmowało intensywny trening fizyczny. Ciągle upominano ją, że nie ma co marzyć o zostaniu Wielebną Matką, jeśli nie przejdzie przez katorgę powtarzających się, pozornie bezsensownych ćwiczeń systemu mięśniowego.
        Część jej koleżanek odpadła na tym etapie. Odchodziły, by zostać pielęgniarkami, posługaczkami, robotnicami, awaryjnymi matkami. Zapełniały luki, kiedy zakon żeński ich potrzebował. Czasami Odrade z nutką nostalgii czuła, że taka porażka wcale nie byłaby zła. Mniejsza odpowiedzialność, nie tak trudne zadania. To było zanim pokonała Wstępne Szkolenie.
        "Myślałam o tym jak o zwycięstwie, tryumfalnym przejściu. Przeszłam na drugą stronę."
        Tylko po to, by zaraz napotkać przed sobą nowe, ostrzejsze wymagania.
        Odrade usiadła i odepchnęła od siebie poduszkę. Odwróciła się plecami do okna. Hałas na bazarze stawał się coraz głośniejszy. Przeklęci kapłani! Ta zwłoka zaczyna przekraczać dopuszczalne granice!
        "Muszę myśleć o moim dzieciństwie, bo to pomoże mi w postępowaniu z Sheeana" - pomyślała i od razu poczuła coś w rodzaju wzgardy dla własnej słabości. Kolejna wymówka!
        Niektóre postulantki musiały poświęcić ponad pięćdziesiąt lat, by stać się Wielebnymi Matkami. To było podstawą ich dalszego szkolenia - owa lekcja cierpliwości. Odrade od najwcześniejszych lat zdradzała zainteresowanie gruntownymi studiami. Przewidywano dla niej stanowisko jednej z mentatek Bene Gesserit, być może archiwistki. Porzucono ten projekt, gdy okazało się, że jej uzdolnienia pozwolą lepiej ją wykorzystać na innym polu. Przeznaczono ją do delikatniejszych zadań w obrębie Kapituły.
        Bezpieczeństwo.
        Często właśnie do tego celu wykorzystywano ów samorodny talent Atrydów. Dewizą Odrade była dbałość o szczegóły. Wiedziała, że niektóre z sióstr znają ją na tyle dobrze, że potrafią przewidzieć jej posunięcia. Taraza czyniła to regularnie. Wyjaśnienie usłyszała Odrade właśnie z ust Tarazy:
        "Osobowość Odrade wspaniale uwidacznia się w tym, jak spełnia ona swoje obowiązki."
        W Kapitule powtarzano sobie dowcip: "Co robi Odrade, kiedy schodzi ze służby? - Idzie do pracy".
        Kapituła nie stwarzała konieczności przybierania masek, po które odruchowo sięgały Wielebne Matki, znalazłszy się Na Zewnątrz. Mogła spontanicznie okazywać uczucia, otwarcie walczyć ze swoimi i cudzymi błędami, być smutna, rozgoryczona, a nawet czasami szczęśliwa. Byli tu mężczyźni - nie do płodzenia, ale żeby się czasami pocieszyć. Wszyscy ci męscy pensjonariusze Kapituły mieli wiele uroku, a niektórzy byli nawet całkiem przekonywający. Na tych kilku, oczywiście, był największy popyt.
        Emocje.
        W umyśle Odrade rozbłysło zrozumienie.
        "Przez tyle lat nic się we mnie nie zmieniło."
        Czuła na plecach ciepłe promienie zachodzącego słońca Rakis. Wiedziała, gdzie znajduje się jej ciało, ale umysł był już nastawiony na bliskie spotkanie z Sheeana.
        Miłość!
        To byłoby równie proste, jak i niebezpieczne.
        W tej chwili zazdrościła Stacjonarnym Matkom, tym, którym pozwolono przeżyć życie u boku wybranego małżonka. Miles Teg urodził się z takiego związku. Z Innych Wspomnień wiedziała, czym było to dla lady Jessiki i jej księcia. Nawet Muad'Dib wybrał tę formę pożycia.
        "To nie dla mnie."
        Odrade pozwoliła sobie na przypływ gorzkiej zawiści, że odebrano jej możliwość takiego życia. I gdzie było zadośćuczynienie za los, który jej przeznaczono?
        "Życie bez miłości może zostać szczerzej poświęcone zakonowi. Wtajemniczonym jednostkom zapewniamy własne formy pomocy. Nie martw się o zaspokojenie seksualne. Jest dostępne, kiedy tylko poczujesz potrzebę."
        "Z tymi czarującymi chłopcami!"
        Od czasów lady Jessiki, przez lata władzy Tyrana i po nich, wiele rzeczy się zmieniło... i Bene Gesserit także. Wiedziała o tym każda Wielebna Matka.
        Odrade westchnęła głęboko. Zerknęła przez ramię na bazar. Wciąż ani śladu Sheeany.
        "Nie wolno mi kochać tego dziecka."
        Było już po wszystkim. Odrade zdawała sobie sprawę, że wykonała ćwiczenia mnemotechniczne zgodnie z regułami Bene Gesserit. Przesunęła się i siadła ze skrzyżowanymi nogami na parapecie. Roztaczał się stąd widok nie tylko na bazar, ale i na dachy całego miasta oraz nieckę, w której było położone. Wiedziała, że kilka niewysokich wzgórz na południu było tym, co pozostało z Muru Zaporowego Diuny, wysokiego szańca z litej skały, przerwanego ongiś przez Muad'Diba i jego dosiadające czerwi legiony.
        Skwar wirował nad ziemią za kanatem i zwykłym kanałem, chroniącymi Kin przed wtargnięciem dzisiejszych czerwi. Odrade uśmiechnęła się lekko. Kapłani nie widzieli nic dziwnego w tym, że otaczali swe osady fosami, aby zabezpieczyć się przed wizytą własnego Podzielonego Boga.
        Będziemy cię czcić, Boże, ale nie narzucaj się nam. To nasza religia, nasze miasto. Widzisz, że nie nazywamy już tego miejsca Arrakin. Teraz to Kin. Planeta też nie jest już Diuną czy Arrakis. Teraz to Rakis. Trzymaj się z dala. Boże. Należysz do przeszłości, a przeszłość jest kłopotliwa.
        Odrade patrzyła na oddalone wzgórza, tańczące w migotliwym powietrzu. Inne Wspomnienia podsuwały jej starożytny pejzaż. Znała tę przeszłość.
        "Jeśli kapłani dalej będą się ociągać z doprowadzeniem Sheeany, ukarzę ich" - pomyślała.
        Sześć pięter niżej bazar wciąż buchał gorącem, zmagazynowanym w ziemi i grubych murach otaczających Wielki Plac budynków. Wysoką temperaturę wzmagały dodatkowo niezliczone małe ogniska, rozpalane w okolicznych domach i okrytych płachtami namiotowymi ludzkich skupiskach, rozsianych po całym bazarze. Dzień był upalny, sporo ponad trzydzieści osiem stopni. Budynek, w którym się znajdowała, był w dawnych czasach główną kwaterą Mówiących-do-Ryb, dzięki czemu powietrze wewnątrz schładzała ixiańska instalacja, z parownikami na dachu.
        "Będzie nam tu wygodnie" - pomyślała niegdyś Odrade.
        I tak bezpiecznie, jak tylko były to w stanie zapewnić środki ochronne Bene Gesserit. Korytarze patrolowały Wielebne Matki. Kapłani mieli w budynku swoich przedstawicieli, ale żaden z nich nie będzie mógł wtargnąć tam, gdzie Odrade uznałaby go za nieproszonego gościa. Sheeana będzie się tu z nimi spotykać od czasu do czasu, ale o tym decydować ma Odrade.
        "Tak się dzieje - pomyślała. - Plan Tarazy posuwa się naprzód."
        Odrade miała świeżo w pamięci ostatni komunikat z Kapituły. Rewelacje na temat Tleilaxan napełniały ją podnieceniem, które uporczywie starała się stłumić. Waff, Mistrz Tleilaxan, byłby fascynującym obiektem badań.
        Zensunnita! I Sufita!
        Rytualny szablon utrwalony przez tysiąclecia - pisała Taraza.
        Między wierszami raportu zawarta była jeszcze jedna wiadomość. "Taraza darzy mnie całkowitym zaufaniem." Świadomość ta dodawała Odrade sił.
        "Sheeana jest punktem podparcia. My jesteśmy dźwignią. Siłę czerpać będziemy z wielu źródeł."
        Odrade odprężyła się. Wiedziała, że Sheeana nie pozwoli kapłanom zwlekać dużo dłużej. Męki oczekiwania wystawiały jej własna cierpliwość na próbę. Sheeana odczuwa to jeszcze dotkliwiej.
        Sheeana i Odrade zawiązały spisek. To był pierwszy krok. Sheeana traktowała to jak świetną zabawę. Z mlekiem matki wyssała nieufność do kapłanów. Jak cudnie było wreszcie mieć sojusznika!
        Pod oknem Odrade działo się teraz coś nowego. Zerknęła w dół z zaciekawieniem. Pięciu nagich mężczyzn chwyciło się za ręce, tworząc krąg. Szaty i filtrfraki rzucili na bok, na stos, którego pilnowała ciemnoskóra dziewczyna w brązowej sukni z przyprawowego włókna. Włosy związane miała czerwonym gałganem.
        Tancerze!
        Odrade czytała wiele raportów, opisujących to widowisko, ale od przyjazdu nie miała jeszcze okazji sama go obejrzeć. W tłum widzów wmieszało się trzech rosłych strażników świątyni w żółtych hełmach z wysokimi grzebieniami. Ich szaty były krótkie, by nie przeszkadzały w biegu. Każdy miał w ręku okutą żelazem pałkę.
        Tancerze zataczali kręgi, a przyglądający się tłum zdradzał coraz większe zdenerwowanie. Odrade znała zwykły rozwój wypadków. Wkrótce rozlegnie się śpiewny okrzyk i nastąpi ogólny tumult. Popłynie krew, zaczną pękać czaszki. Ludzie będą krzyczeć i uciekać. W końcu wszystko się uspokoi bez jakiejkolwiek oficjalnej interwencji. Niektórzy odejdą stąd z płaczem. Inni ze śmiechem. A Straż Kapłańska nie będzie się wtrącać.
        Trwałość rytuału napełniała podziwem pianistki z Missionaria Protectiva. Odrade także w pewnej chwili całkowicie pochłonął jego widok. Bezsensowne szaleństwo tego tańca i jego konsekwencje fascynowały Bene Gesserit od wieków. Rakianie nazywali go "taneczną dywersją". Miał też inne nazwy, z których najbardziej znaczącą była "Siajnok". Ten taniec rozwinął się z największego rytuału Tyrana, chwili jego komunii z Mówiącymi-do-Ryb.
        Odrade dostrzegała i doceniała zawartą w tym fenomenie energię. Żadna Wielebna Matka nie mogłaby czegoś takiego przeoczyć. Denerwowało ją marnotrawstwo. Taką energię należałoby skanalizować i ukierunkować. Rytuał powinien znaleźć jakieś sensowne zastosowanie. Teraz całym jego efektem było marnowanie sił, które zachowane, mogłyby przynieść kapłanom zgubę.
        Poczuła nagle słodki zapach owoców. Pociągnęła nosem i spojrzała na wywietrzniki przy oknie. Ciepło bijące od tłumu i nagrzanej ziemi wywołało wznoszący się w górę prąd powietrza. Zapachy dostały się tu wraz z nim przez ixiańskie wentylatory. Przycisnęła czoło i nos do szyby, by spojrzeć prostopadle w dół. Ach tak, tancerze albo widzowie przewrócili stragan. Teraz tańczący tratowali owoce. Żółty miąższ bryzgał im aż po uda. Właściciel straganu przyglądał się temu wraz z innymi. Dostrzegła znajomą, zasuszoną twarz, którą wiele razy widziała nad kramem przy wejściu do budynku. Zdawać by się mogło, że strata go nie dotyczy. Tak jak wszyscy wokół, całą uwagę skupił na tancerzach. Pięciu nagich mężczyzn sunęło, wyrzucając nogi wysoko w górę. Była to nierytmiczna i pozornie nieskoordynowana pantomima, w której co pewien czas powtarzała się jedna figura: trzech tancerzy przystawało nieruchomo, trzymając w powietrzu dwóch pozostałych.
        Odrade rozpoznała ten taniec. Wiązał się z pradawnym fremeńskim sposobem poruszania się po piasku. To dziwaczne przedstawienie było anachronizmem, którego korzenie wyrastały z konieczności przemieszczania się tak, by czerw tego nie dosłyszał.
        Ludzie, otaczający tancerzy coraz ciaśniejszym kręgiem, przesuwali się wraz z nimi poza wielki prostokąt bazaru. Podskakiwali jak pajacyki, żeby choć przez chwilę dojrzeć tych pięciu ponad zwartą masą głów.
        Wtedy właśnie Odrade spostrzegła eskortę Sheeany, wchodzącą na plac daleko z prawej strony, gdzie łączyła się z nim szeroka aleja. Stylizowane tropy zwierzęce na narożnym budynku miały przypominać, iż była to kiedyś Boża Droga. Historyczna świadomość Odrade podpowiadała, że tą aleją wkraczał do miasta Leto II, przybywając ze swego otoczonego wysokim murem Seriru, leżącego daleko na południu. Przypatrując się uważnie, wciąż jeszcze można było dostrzec pewne formy i zarysy dawnego miasta Onn Tyrana, centrum świątecznego, zbudowanego wokół jeszcze starszego miasta Arrakin. Onn zatarło wiele śladów Arrakin, lecz część ulic nadal biegła dokładnie tak, jak wtedy. Niektóre budynki były zbyt użyteczne, by je zburzyć. A one właśnie wyznaczały układ ulic.
        Eskorta Sheeany zatrzymała się przy wejściu na bazar. Strażnicy w żółtych hełmach posunęli się kilka kroków naprzód, torując drogę pałkami. Byli wysocy. Oparte o ziemię grube, dwumetrowe kije najniższym z nich sięgały ledwie do ramion. Nawet w najgęstszym tłumie trudno było nie zauważyć kapłańskiego strażnika, ale ci, którzy strzegli Sheeany, byli najwyżsi ze wszystkich.
        Znowu ruszyli, prowadząc grupkę w kierunku Odrade. Przy każdym kroku ich szaty rozwiewały się, ukazując połyskującą szarość najwyższej jakości filtrfraków. Szli prosto przed siebie: krótki klin złożony z piętnastu ludzi parł między ciasno ustawionymi kramami. Za strażnikami szła luźna grupa kapłanek, prowadząc między sobą Sheeanę. Odrade kilka razy dostrzegła rzucającą się w oczy postać Sheeany, spłowiałe od słońca włosy i dumnie uniesioną twarz. Uwagę przyciągali jednak przede wszystkim strażnicy. Z ich ruchów biła wpajana im od dzieciństwa arogancja. Ci mężczyźni wiedzieli, że są czymś lepszym od zwyczajnych ludzi. A zwykli ludzie reagowali tak, jak tego od nich oczekiwano: rozstępowali się, robiąc przejście orszakowi Sheeany.
        Wszystko to działo się w sposób tak naturalny, że Odrade dostrzegła w tym pochodzie starożytny wzorzec, jak gdyby patrzyła na inny rytualny taniec, który nie zmienił się od tysiącleci.
        Odrade - jak już wiele razy przedtem - przemknęło przez głowę, że jest archeologiem - nie takim, który przesiewa przez sito zmurszały pył wieków, ale kimś, kto skupił swą świadomość na tym, co często zauważał zakon: w jaki sposób ludzie niosą ze sobą swoją przeszłość. Tu znać było rękę Tyrana. Ceremonia nadejścia Sheeany miała postać taką, jaką dawno temu nadał jej sam Bóg Imperator.
        Pod oknem Odrade pięciu mężczyzn tańczyło nadal. Spostrzegła jednak, że myśli widzów skierowały się na inne tory. Nawet nie odwracając głów w stronę zbliżającej się falangi strażników, gapie na placu wiedzieli.
        "Zwierzęta zawsze wiedzą, kiedy zbliża się pasterz" - pomyślała.
        Teraz niepokój tłumu zaczął narastać. Nikt nie odbierze im ich porcji chaosu! Bryła ziemi wyleciała w powietrze z dalszych rzędów tłumu i spadła obok tańczących. Żaden nie zmylił kroku, ale przyśpieszyli tempo. Długość frazy między kolejnymi powtórzeniami mówiła o doniosłości wspomnień.
        Następna gruda ziemi wyleciała z ciżby i uderzyła jednego z tancerzy w ramię. I znów żaden nawet się nie zachwiał.
        Tłum zaczął krzyczeć i śpiewać. Niektórzy miotali przekleństwa. Pieśni towarzyszyło klaskanie rąk, mające zakłócić ruchy tancerzy.
        A jednak wzór się nie zmienił.
        Śpiew tłumu nabrał gwałtowniejszego rytmu, powtarzające się krzyki odbijały się echem od ścian wokół Wielkiego Placu. Widzowie próbowali przełamać układ tańca. W rozgrywającej się pod nią scenie Odrade wyczuwała coś niezmiernie ważnego.
        Orszak Sheeany przemierzył już połowę bazaru. Szli szerszymi przejściami wśród straganów i teraz zwrócili się wprost ku Odrade. Około pięćdziesiąt metrów przed nimi zaczynał się największy ścisk. Strażnicy poruszali się miarowym krokiem, pełni pogardy dla tych, których roztrącali na boki. Spod żółtych hełmów oczy nieruchomo patrzyły prosto przed siebie, ponad głowami tłuszczy. Żaden z nadchodzących żołnierzy nie dał najmniejszego znaku, że w ogóle widzi tłum albo tancerzy, albo jakąkolwiek przeszkodę, która mogłaby ich zatrzymać.
        Tłum nagle przerwał pieśń, jak gdyby ręka niewidzialnego dyrygenta zakończyła koncert. Pięciu mężczyzn tańczyło nadal. Cisza brzemienna była tak potężną mocą, że Odrade włosy zaczęły się jeżyć na głowie. Trzej obojętnie przyglądający się dotąd strażnicy budynku jak na komendę odwrócili się i zniknęli w jego wnętrzu.
        W głębi tłumu jakaś kobieta wykrzyknęła przekleństwo.
        Tancerze zdawali się nie słyszeć.
        Tłum zaczął przeć do przodu, co najmniej dwukrotnie zawężając przestrzeń wokół tańczących. Dziewczyny pilnującej ich filtrfraków i szat nie było już widać.
        Oddział Sheeany maszerował wciąż naprzód, a tuż za nim kapłanki i ich młoda podopieczna.
        Rozruchy wybuchły z prawej. Ludzie zaczęli okładać się pięściami. Nowe pociski poszybowały w kierunku tańczących mężczyzn. Tłum podjął pieśń w jeszcze szybszym rytmie.
        W tym samym czasie tylne rzędy widzów wciąż następowały się przed eskortą. Ludzie nie odrywali uwagi od tancerzy, nie przestawali czynnie powiększać narastającego chaosu, ale przejście otwierało się jakby samoistnie.
        Odrade patrzyła w dół jak zahipnotyzowana. Mnóstwo rzeczy działo się naraz: zamęt, ludzie obrzucający się wyzwiskami i ciosami, podjęta na nowo pieśń, nieprzerwane zbliżanie się strażników.
        Wśród zbitych w grupkę kapłanek widziała Sheeanę, rozglądającą się na prawo i lewo, aby zobaczyć szalejące wokół zamieszki.
        W tłumie poszły w ruch pałki, ale nikt nie atakował ani strażników, ani innych członków orszaku.
        Tancerze wciąż pląsali w zacieśniającym się kręgu widzów. Tłum napierał na budynek Odrade, która coraz bardziej przyciskała czoło do szyby, by móc patrzeć prostopadle w dół.
        Klin żołnierzy postępował rozszerzającą się luką w tej kotłowaninie. Kapłanki nie rozglądały się na boki. Strażnicy w żółtych hełmach patrzyli prosto przed siebie.
        "Pogarda" była zbyt słabym słowem na określenie takiego zachowania, zdecydowała Odrade. Błędne byłoby też stwierdzenie, że kłębiąca się tłuszcza nie zwróciła uwagi na nadchodzący oddział. Każda z grup świadoma była obecności drugiej, lecz żyły w oddzielnych światach, ściśle przestrzegając reguł tej odrębności. Jedynie Sheeana zlekceważyła ów tajny protokół. Podskakiwała do góry, starając się coś dostrzec zza muru otaczających ją ciał.
        Tuż pod Odrade tłum rzucił się do przodu. Zgniótł tancerzy i rozrzucił ich jak statki, porwane przez gigantyczną falę. Chwilami Odrade widziała nagie ciała, okładane pięściami i przerzucane z rąk do rąk w wyjącym kłębowisku. Tylko maksymalnie się koncentrując mogła rozpoznać część dolatujących do niej dźwięków.
        To był obłęd!
        Nie ostał się żaden z tancerzy. Czy ich zabito? Czy to była ofiara? Analizy zakonu żeńskiego nawet przelotnie nie dotknęły tego zjawiska.
        Pod oknem żółte hełmy rozstąpiły się, robiąc Sheeanie i jej kapłankom przejście do budynku, a potem znów zwarły szeregi. Strażnicy obrócili się, tworząc ochronne półkole przed drzwiami. Kije wysunęli poziomo przed siebie, na wysokość pasa.
        Za nimi zamęt zaczął przycichać. Tancerze zniknęli. Za to widać było ofiary - ciała rozciągnięte na ziemi, utykających chwiejnie ludzie, okrwawione głowy.
        Sheeana i kapłanki były już we wnętrzu budynku. Odrade cofnęła się od okna, starając się uporządkować to, czego była świadkiem.
        "Nie do wiary" - pomyślała.
        Absolutnie żadne ze sprawozdali czy holograficznych nagrań zakonu nie zarejestrowało czegoś takiego! Po części składały się na to zjawisko zapachy - kurz, pot, zagęszczony odór ludzkich feromonów. Odrade głęboko zaczerpnęła powietrza. Czuła, że wciąż wewnątrz drży. Tłum rozpadł się na jednostki, rozsypujące się po bazarze. Widziała łzy. Słyszała przekleństwa. Śmiechy.
        Drzwi za jej plecami otwarły się na oścież. Weszła roześmiana Sheeana. Odrade odwróciła się i, zanim dziewczyna zamknęła drzwi, dostrzegła w korytarzu kilka kapłanek i swoje własne strażniczki.
        Ciemne oczy Sheeany błyszczały z emocji. Wąska twarz, zaczynająca już łagodnie zaokrąglać się w swój przyszły, dorosły kształt, była ściągnięta tłumionym podnieceniem. Dziewczyna skupiła wzrok na Darwi i napięcie ustąpiło.
        "Bardzo dobrze" - pomyślała Odrade, widząc to. Pierwsza lekcja przywiązania już się zaczęła.
        - Widziałaś tancerzy? - zapytała Sheeana. Sunęła przez pokój w piruetach i posuwistych krokach, aż wreszcie zatrzymała się przed Odrade. - Czyż nie byli cudowni? Uważam, że byli piękni! Kania nie chciała, żebym patrzyła. Mówi, że to niebezpieczne, abym uczestniczyła w Siajnoku. A ja nie dbam o to! Szejtan przenigdy nie pożarłby tych tancerzy!
        Nagle rozszerzającą się świadomością, która dotąd stała się jej udziałem tylko w czasie agonii przyprawowej, Odrade pojęła znaczenie tego, co przed chwilą widziała na Wielkim Placu. Trzeba było tylko słów, obecności Sheeany, by wszystko stało się jasne.
        To był język!
        Głęboko w zbiorowej świadomości tych ludzi krył się niedostrzegalny na pozór język, który mówił im to, czego nie chcieli słyszeć. Mówili nim tancerze. Mówiła nim Sheeana. Ta mowa składała się z tonów głosu i feromonów, zlepków i subtelnych kombinacji, które rozwinęły się tak, jak rozwijały się wszystkie języki.
        Z konieczności.
        Odrade uśmiechnęła się do stojącej przed nią uszczęśliwionej dziewczynki. Teraz wiedziała, jak schwytać Tleilaxan w pułapkę. Teraz lepiej już rozumiała plan Tarazy.
        ,,Przy pierwszej sposobności muszę udać się z Sheeana na pustynię - myślała. - Zaczekamy tylko na przyjazd tego Mistrza Tleilaxan, Waffa. Zabierzemy go z sobą!"
        Wolność i Niezależność to pojęcia złożone. Wyrastają z religijnej idei Wolnej Woli i wiążą się z osobą Mistycznego Władcy, ucieleśnionego w absolutnym monarsze. Bez absolutnego monarchy, ukształtowanego na obraz Starych Bogów i sprawującego władzę dzięki wierze w odpuszczenie grzechów, Wolność i Niezależność nigdy nie nabrałyby dzisiejszego znaczenia. Te ideały fakt swego istnienia zawdzięczają wprost historycznym przypadkom ucisku. Siły, które starają się podtrzymać te idee, rozpadną się, chyba że tchnie w nie życie dramatyczny przykład nowego ucisku. I to właśnie jest podstawowy klucz do mojego żywota.
        Leto II, Bóg Imperator Diuny (zapis z Dar-es-Balat)
        Znajdowali się w gęstym lesie, około trzydziestu kilometrów na północny zachód od Twierdzy na Gammu. Teg kazał im czekać pod osłoną abiotycznego koca, aż słońce schowa się za wzgórzami na zachodzie.
        - Dziś w nocy pójdziemy w nowym kierunku - oznajmił.
        Już od trzech nocy prowadził ich przez mrok pośród drzew, po mistrzowsku demonstrując możliwości swojej mentackiej pamięci. Nie zboczył ani na krok z trasy, którą wytyczył dla niego Patrin.
        - Zesztywniałam już całkiem od tego siedzenia - utyskiwała Lucilla. - A dzisiaj znowu będzie zimna noc.
        Teg złożył koc i wepchnął go do swojego plecaka.
        - Możecie pochodzić tu trochę - powiedział. - Ale nie ruszymy się stąd, dopóki nie będzie całkiem ciemno.
        Usiadł, opierając się plecami o pień świerka, spoglądając z rzuconego przez gęstą koronę cienia na Lucillę i Duncana. Wyszli na polanę i stali tam przez chwilę, dygocąc, gdy ostatek dziennego ciepła rozwiał się w chłodzie wieczoru. Tak, znowu będzie zimna noc.
        Coś nieoczekiwanego, ale temu nie byli w stanie zaradzić.
        Schwangyu nigdy nie podejrzewałaby, że są wciąż tak blisko Twierdzy i w dodatku poruszają się na piechotę.
        "Taraza powinna była wyraźniej ostrzec mnie przed Schwangyu" - pomyślał. Otwarte i czynne wypowiedzenie przez Schwangyu posłuszeństwa Matce Przełożonej zaprzeczało tradycji. Mentacka logika nie chciała przyjąć tego faktu bez tłumaczących go danych.
        Przypomniał sobie powiedzonko z lat szkolnych, jeden z tych ostrzegawczych aforyzmów, które miały za zadanie pomóc mentatowi okiełznać logikę.
        Mając dany kierunek myślenia, brzytwę Ockhama ustawioną z doskonałą precyzją, mentat może podążyć w ślad za tą logiką aż do własnej zguby.
        A więc znane były przypadki, gdy logika zawodziła.
        Ponownie zaczął analizować zachowanie Tarazy na statku Gildii i zaraz potem.
        "Chciała, żebym wiedział, że będę zdany wyłącznie na własne siły. Muszę postrzegać problem na swój własny sposób, nie tak, jak ona by go widziała."
        A zatem stworzone przez Schwangyu zagrożenie było rzeczywistym zagrożeniem, które dostrzegł, któremu stawił czoła i które rozwiązał na swój własny sposób.
        Taraza nie wiedziała, co stanie się z Patrinem w efekcie tego wszystkiego.
        Tak naprawdę nie obchodziło jej, co stanie się z Patrinem. Ani z nim, ani z Lucillą.
        "Ale co z gholą?"
        Musiało jej na nim zależeć!
        "To nielogiczne, żeby Taraza..."
        Nie. Zrezygnował z tej linii rozumowania. Taraza nie chciała, żeby działał logicznie. Chciała, żeby robił dokładnie to, co robi, co zawsze robił, gdy pętla zaciskała mu się na szyi.
        Coś nieoczekiwanego.
        To wszystko nosiło znamiona logiki, ale biorących udział w grze logika wyrzucała z gniazda prosto w chaos.
        "Z którego mamy stworzyć sobie własny porządek."
        Wszystkie inne uczucia Tega przemógł jednak żal.
        "Patrin! Do diabła, Patrin! Wiedziałeś, a ja nie. Co teraz zrobię bez ciebie?"
        Wydawało mu się, że słyszy odpowiedź starego sługi, ten chłodny, formalny ton, który Patrin zawsze przybierał, kiedy strofował swojego dowódcę.
        "Zrobisz wszystko, co będzie w twojej mocy, baszarze."
        Najchłodniejsza logika mówiła mu wyraźnie, że nigdy już nie zobaczy Patrina żywego, że nie usłyszy jego głosu. A jednak głos brzmiał naprawdę. Ten, kto mówił, nadal trwał - we wspomnieniach.
        - Czy nie powinniśmy już iść?
        Teg podniósł głowę i spojrzał. Stała przed nim Lucilla. Tuż za nią czekał Duncan. Oboje mieli już na sobie plecaki.
        Podczas gdy siedział i myślał, zapadła noc. Na niebie zaroiły się gwiazdy, rzucając na polanę widmowe cienie. Teg dźwignął się na nogi, podniósł plecak i pochylając się pod niskimi gałęziami, wyszedł na przesiekę. Duncan pomógł mu zarzucić tobół na ramiona
        - Schwangyu też może na to wpaść - powiedziała Lucilla. - Jej zwiadowcy trafią tu za nami. Doskonale o tym wiesz.
        - Dopiero wtedy, gdy dotrą do końca fałszywego śladu - odparł Teg. - Chodźcie.
        Poprowadził ich na zachód przecinką pośród drzew. Trzy poprzednie noce szli drogą, którą Teg nazywał "ścieżką wspomnień Patrina". Ta noc była czwarta. Teg automatycznie poruszał nogami i przez cały czas nie przestawał sobie wyrzucać, że nie przewidział logicznych konsekwencji działania Patrina.
        "Rozumiałem głębię jego oddania, a nie wysnułem z tego tak oczywistych wniosków - myślał. - Tyle lat byliśmy razem, że myślałem, iż znam go równie dobrze jak siebie. Niechże cię, Patrin! Nie było potrzeby, byś ginął."
        Sam przed sobą musiał przyznać, że jednak była taka potrzeba. Patrin ją widział. Tylko mentat usilnie starał się jej nie dostrzec. Logika potrafi być równie ślepa, jak każdy inny sposób myślenia.
        Zgodnie z tym, co często powtarzały i demonstrowały Bene Gesserit.
        "A więc idziemy pieszo. Tego Schwangyu się nie spodziewa."
        Teg nie zaprzeczył, że marsz tymi dzikimi zakątkami Gammu otwiera przed nim zupełnie nową perspektywę. W czasach Głodu i Rozproszenia cały ten region zarosła dzika roślinność. Później prowadzono tu prace replantacyjne, ale puszcza nadal była splątana i głucha. Prowadziły ich niewidoczne ścieżki i tajne punkty orientacyjne. Teg wyobrażał sobie Patrina, gdy jako młody chłopiec poznawał tę krainę - tę skalistą wyniosłość, widoczną w świetle gwiazd między drzewami, tamten stromy szczyt, te szpalery drzew-olbrzymów.
        "Będą podejrzewać, że uciekliśmy statkiem pozaprzestrzennym -stwierdzili zgodnie z Patrinem, ustalając szczegóły planu. - Przynęta musi odciągnąć ich właśnie w tym kierunku."
        Patrin nie powiedział, że to on będzie przynętą.
        Teg przełknął ślinę, czując ucisk w krtani.
        "Nie mogłem zapewnić Duncanowi bezpieczeństwa w Twierdzy" - usprawiedliwiał się w duchu.
        I to była prawda.
        Cały pierwszy dzień Lucilla dygotała pod ekranującym przejawy życia kocem, który chronił ich przed wykryciem z pojazdów zwiadowczych.
        "Muszę porozumieć się z Tarazą!"
        "Jak tylko będzie to możliwe."
        "Co zrobimy, jeśli coś ci się stanie? Muszę znać cały plan ucieczki."
        "Jeśli coś mi się stanie, to i tak nie znajdziesz ścieżki Patrina. Nie ma czasu, by zapisać ją w twojej pamięci."
        Tego dnia Duncan rzadko brał udział w rozmowie. Obserwował ich w milczeniu albo drzemał. Budził się rozdrażniony i patrzył na nich ze złością.
        Drugiego dnia krycia się pod abiotyczną osłoną Duncan spytał znienacka Tega:
        "Dlaczego oni chcą mnie zabić?"
        "Żeby zniweczyć plan, który ułożył dla ciebie zakon żeński" - odpowiedział Teg.
        Duncan obrócił się gwałtownie do Lucilli.
        "Co to za plan?"
        Kiedy Lucilla nie odpowiadała, rzekł:
        "Ona wie. Wie, bo to od niej mam być zależny. Chce, żebym ją kochał!"
        Teg pomyślał, że Lucilla świetnie ukrywa swoje niezadowolenie. Jej plan całkiem wyraźnie poszedł w rozsypkę, drobiazgowo opracowane fazy wymieszały się przez tę ucieczkę. Zachowanie chłopca nasuwało natomiast inne przypuszczenia: czyżby Duncan posiadał utajony zmysł prawdopoznania?
        Jakie dodatkowe możliwości wszczepili mu podstępni Tleilaxanie?
        O zmierzchu drugiego dnia w dziczy Lucilla zaczęła robić mu wyrzuty:
        "Taraza kazała ci przywrócić mu oryginalne wspomnienia! Jak masz zamiar zrobić to w lesie?"
        "Zrobię to, kiedy dotrzemy do schronienia."
        Tej nocy Duncan milczał, lecz wszystkie zmysły miał wyostrzone i napięte. Wróciła mu chęć życia. Usłyszał to.
        "Tegowi włos nie może spaść z głowy - myślał. - Gdziekolwiek jest owo schronienie i cokolwiek to jest, Teg musi dotrzeć tam bezpiecznie. Wtedy się dowiem!"
        Duncan nie był zupełnie pewien czego się dowie, lecz teraz pojmował, jak bardzo mu na tym zależy. Te dzikie ścieżki muszą doprowadzić go do celu. Pamiętał, jak dawniej patrzył na las z murów Twierdzy i marzył, by być tam, wolny. Teraz poczucie niczym nie ograniczonej wolności rozwiało się. Puszcza była jedynie drogą do czegoś o wiele ważniejszego.
        Idąca z tyłu Lucilla zmuszała się, by zachować spokój, czujność i pogodzić się z tym, czego nie mogła zmienić. W części jej umysłu bez ustanku kołatał się rozkaz Tarazy:
        "Trzymaj się blisko gholi i gdy nadejdzie odpowiednia chwila, wypełnij swoje zadanie."
        Krok po kroku organizm Tega odmierzał mijane kilometry. To była czwarta noc. Patrin obliczył, że czwartej nocy dojdą do celu.
        I to do jakiego celu!
        Awaryjny plan ucieczki opierał się na odkryciu, którego dokonał Patrin, kiedy miał kilkanaście lat. Gammu wciąż jeszcze kryła wiele tajemnic. Oddana w lenno Harkonnenom w dawnych czasach Imperium, przywodziła Tegowi na myśl mroczne i nie do końca wyjaśnione sprawy.
        "Pod pozorem osobistego rekonesansu wróciłem tam dwa dni temu - zabrzmiał mu w uszach głos Patrina. - Nic się nie zmieniło. Nadal jestem jedynym człowiekiem, który był w tym miejscu."
        "Skąd możesz być pewien?" - spytał Teg.
        "Kiedy wiele lat temu opuszczałem Gammu, przedsięwziąłem własne środki ostrożności. Zostawiłem parę drobiazgów, które ktoś inny na pewno by poruszył."
        "Harkonneńska kula pozaprzestrzenna?"
        "Bardzo stara, ale komory są nietknięte i wciąż funkcjonują."
        "A co z wodą, żywnością?"
        "Jest tam wszystko, co może być wam potrzebne, poukładane w nie podlegających entropii zbiornikach w środku kuli."
        Układali wtedy plan, cały czas mając nadzieję, że nie będą zmuszeni skorzystać z tej awaryjnej mysiej dziury. Trzymali to w tajemnicy. Patrin odtworzył z pamięci Tegowi zamaskowany szlak do kryjówki ze swego dzieciństwa.
        Z tyłu Lucilla potknęła się o wystający korzeń i wydała zduszony krzyk.
        "Powinienem był ją ostrzec" - pomyślał Teg. Duncan najwyraźniej szedł za nim, kierując się słuchem. Lucilla, równie wyraźnie, większość uwagi poświęcała rozmyślaniom.
        "Uderzające podobieństwo Lucilli do Darwi Odrade nie jest przypadkiem" - powtarzał sobie Teg. Tam, w Twierdzy, kiedy stały obok siebie, różnica była zauważalna. Dzieliły je lata. Młodość Lucilli uzewnętrzniała się w pełniejszym ciele, zaokrąglonych policzkach.
        Za to głosy! Ich barwa, akcent, atonalna modulacja, piętno powszechnie znanej maniery Bene Gesserit. W ciemnościach byłyby nie do rozróżnienia
        Ktoś, kto znał Bene Gesserit tak dobrze jak Teg, wiedział, że to nie jest przypadek. Zakon żeński miał zwyczaj kopiować najcenniejsze linie genetyczne, aby chronić inwestycje przed ryzykiem. Wobec tego musiały mieć wspólnych przodków.
        "Wszyscy jesteśmy Atrydami" - pomyślał.
        Taraza nie zdradziła mu swego planu wobec gholi, ale będąc jego częścią, Teg dostrzegł rozrastający się kształt. Układ nie zaznaczał się wyraźnie, ale Teg czuł już, że zamysł stanowi spójną całość.
        Przez wiele pokoleń zakon układał się z Tleilaxanami, kupował ghole Idaho, szkolił je tu na Gammu tylko po to, by ginęli z ręki zamachowca. I przez cały ten czas czekał na właściwy moment. Sprawiało to wrażenie jakiejś przerażającej gry, która teraz nagle nabrała gorączkowego tempa, bo na Rakis pojawiła się dziewczynka, zdolna rozkazywać czerwiom.
        Gammu też brała udział w tej grze. Wszędzie wokół pozostały ślady Kaladańczyków, ich wyrafinowanie wieńczyło panującą tu dawniej brutalną siłę. Święta planeta Danów, na której babka Tyrana, lady Jessika, dożyła kresu swych dni, oprócz narodu stworzyła coś jeszcze.
        Teg widział jawne i ukryte znaki już podczas swego pierwszego rekonesansu na planecie.
        Bogactwo.
        Jego oznaki były wszędzie, wystarczyło tylko je odczytać. Opływało wokół ich wszechświat, pełzło jak ameba, wciskając się wszędzie tam, gdzie mogło się zagnieździć. Na Gammu zamieszkało bogactwo Rozproszonych. Bogactwo tak wielkie, że mało kto mógł oszacować - lub choćby wyobrazić sobie -jego ogrom i potęgę.
        Teg zatrzymał się nagle. Krajobraz zmienił się i przykuł teraz całą jego uwagę. Przed nimi rozpościerała się odkryta, naga skała, której znaki szczególnie wbił mu w pamięć Patrin. Ten odcinek trasy był jednym z najbardziej niebezpiecznych.
        "Żadnych jaskiń, nawet gęstszej roślinności, w której moglibyście się ukryć. Przygotuj sobie koc."
        Teg wyciągnął z plecaka osłonę i przewiesił ją sobie przez ramię. Znowu dał znak, żeby ruszać. Ciemna tkanina koca przy każdym kroku z szelestem ocierała się o jego ciało.
        "Lucilla stała się mniej enigmatyczna" - pomyślał. Miała ambicje postawić przed swoim imieniem tytuł lady. Lady Lucilla. Z pewnością ładnie jej to brzmi. Ostatnio pojawiło się parę takich utytułowanych Wielebnych Matek. Wysokie rody wyłaniały się z cienia, w którym przycupnęły na długie lata Złotej Drogi Tyrana.
        Lucilla, uwodzicielka i Imprinterka.
        Wszystkie te panie z zakonu doskonale opanowały sztukę miłosną. Matka Tega nauczyła go, jak działa ten system. Posyłała go do starannie dobranych miejscowych kobiet, gdy jeszcze był bardzo młody. Kazała mu obserwować pewne symptomy, zarówno w nim samym, jak i w kobiecie. Tego rodzaju szkolenie bez nadzoru Kapituły było zabronione, ale matka Tega była jedną z heretyczek zakonu żeńskiego.
        "Przyda ci się to, Milesie" - mówiła.
        Bez wątpienia miała jakiś dar proroczy. Uzbroiła go przeciw Imprinterkom, szkolonym w sztuce wzmagania orgazmu po to, żeby nakładać na mężczyznę niewidzialne więzy, łączące go z kobietą.
        "Lucilla i Duncan. Dokonany przez nią imprint będzie imprintem na Odrade."
        Teg niemal słyszał, jak fragmenty układanki zazębiają się z trzaskiem. A co z tą dziewczyną na Rakis? Czy Lucilla ma wpoić napiętnowanemu przez siebie uczniowi techniki uwodzenia, by potem mógł usidlić tę, która rozkazuje czerwiom?
        "Brakuje nawet danych dla wstępnej kalkulacji" - pomyślał. Zatrzymał się na skraju niebezpiecznej skalnej płaszczyzny i schował koc z powrotem do plecaka. Duncan i Lucilla czekali obok, aż zapnie plecak. Teg westchnął z ulgą. Pod kocem zawsze czuł się nieswojo. Nie miał on, co prawda, takiej niszczycielskiej siły jak tarcza obronna, ale gdyby uderzyła w niego wiązka promieni z rusznicy laserowej, skutki samozapłonu byłyby śmiertelne.
        "Niebezpieczne zabawki!"
        Tak właśnie zawsze określał broń i mechaniczne urządzenia tego typu. Lepiej było polegać na własnym rozumie, własnym ciele i pięciu punktach Metody Bene Gesserit, których nauczyła go matka.
        "Narzędziami posługuj się tylko wtedy, kiedy są absolutnie konieczne dla wzmocnienia ciała" - brzmiała jedna z nauk zakonu żeńskiego.
        - Dlaczego stajemy? - szepnęła Lucilla.
        - Słuchałem odgłosów nocy - odpowiedział Teg.
        Duncan, w przesianym przez gałęzie świetle gwiazd podobny do widma, spojrzał uważnie na Tega. Wyraz twarzy baszara dodał mu otuchy. "Jesteśmy bezpiecznie ulokowani w niezawodnej pamięci - pomyślał. - Temu człowiekowi mogę zaufać."
        Lucilla podejrzewała, iż zatrzymali się dlatego, że stare ciało Tega domagało się odpoczynku, ale jakoś nie mogła się zmusić, żeby powiedzieć to wprost. Teg twierdził, że jego plan ucieczki przewidywał też dostarczenie gholi na Rakis. Znakomicie. Tylko to się w tej chwili liczyło.
        Domyśliła się już, że to schronienie gdzieś przed nimi musi być statkiem albo komorą pozaprzestrzenną. Nic innego nie było dostateczną osłoną. W jakiś sposób kluczem do całej tej sprawy był Patrin. Z tego, co napomknął baszar, wynikało, że to Patrin ułożył trasę ich ucieczki.
        Lucilla pierwsza zdała sobie sprawę z tego, jaką cenę zapłaci za to Patrin. Był najsłabszym ogniwem. Pozostał z tyłu, tam gdzie mogła go dopaść Schwangyu. Schwytania przynęty nie dało się uniknąć. Tylko głupiec mógł przypuszczać, że Wielebna Matka Schwangyu nie byłaby w stanie wydrzeć tajemnicy z ust zwykłego mężczyzny. Niepotrzebne jej nawet te okrutne metody przesłuchań, na które zakon nadal ma monopol. Skrzynka bólu i bodźce nerwowo-węzłowe - to wszystko, czego potrzebowała.
        Forma, jaką przybierze wierność Patrina, stała się dla niej jasna. Jak Teg mógł być aż tak ślepy?
        Miłość!
        Długoletnie, pełne ufności więzy, łączące tych dwóch starych ludzi. Schwangyu będzie działać szybko i brutalnie. Patrin o tym wiedział. Teg nie zanalizował do końca tego, co sam wiedział.
        Głos Duncana wyrwał Lucillę z rozmyślań.
        - Ornitopter! Nad nami!
        - Szybko! - Teg wyszarpnął z plecaka koc i narzucił go na całą trójkę. Skulili się w pachnącej ziemią ciemności, słuchając, jak maszyna szybuje ponad nimi. Nie zatrzymała się. Nie zawróciła.
        Kiedy byli już pewni, że ich nie wykryto, Teg poprowadził całą grupę dalej ścieżką wspomnień Patrina.
        - To był szperacz - powiedziała Lucilla. - Zaczęli podejrzewać... a może Patrin...
        - Zachowaj siły na drogę - warknął Teg.
        Nie narzucała się. Oboje wiedzieli, że Patrin nie żyje. Dyskusja na ten temat została zakończona.
        "Ten mentat jest niesamowicie przenikliwy" - powiedziała sobie Lucilla
        Teg był dzieckiem Wielebnej Matki i jego matka wyszkoliła go, lekceważąc wszelkie zasady, zanim jeszcze zakon dostał go w swoje ręce. Ghola nie był w tym towarzystwie jedyną istotą, której możliwości nie dało się przewidzieć.
        Ścieżka wiła się zakosami w górę. Po niej wspinały się zwierzęta na stronie zbocze, porośnięte gęstym lasem. Światło gwiazd nie docierało pod korony drzew. Tylko dzięki cudownej pamięci mentata nie zboczyli ze szlaku.
        Lucilla czuła, że podłoże jest śliskie. Nasłuchiwała kroków Tega, czytając z nich, gdzie ma postawić stopę.
        Jaki Duncan jest cichy - myślała. - Jaki zamknięty w sobie." Wykonywał polecenia. Posłusznie szedł za Tegiem. W tym jego posłuszeństwie Lucilla czuła jakieś drugie dno. Chłopiec kierował się własnym zdaniem. Słuchał, bo było mu to na rękę - przynajmniej na razie. Bunt Schwangyu zaszczepił w gholi dziką niezależność. A co zaszczepili mu z własnej woli Tleilaxanie?
        Teg zatrzymał się na płaskim odcinku pod wysokimi drzewami, żeby zaczerpnąć tchu. Lucilla słyszała, jak oddycha głęboko. Raz jeszcze dotarło do niej, że mentat jest starym człowiekiem, o wiele za starym na taką szaleńczą wyprawę.
        - Nic ci nie jest, Milesie? - szepnęła.
        - Powiem ci, kiedy coś mi będzie.
        - Jak daleko jeszcze? - spytał Duncan.
        - Już tylko kawałek.
        Po chwili Teg znów ruszył w mrok.
        - Musimy się pospieszyć - powiedział. - Jeszcze tylko ta siodlasta przełęcz.
        Teraz, kiedy już pogodził się ze śmiercią Patrina, myśli Tega jak igła kompasu przesunęły się w kierunku Schwangyu. Ciekawe, co teraz przeżywa. Pewnie ma wrażenie, że świat wokół niej się wali. Minęły cztery noce, a uciekinierów nie odnaleziono! Ludzie, którzy mogli w ten sposób wymknąć się Wielebnej Matce, mogli zrobić wszystko! W tej chwili prawdopodobnie są już daleko od Gammu. Statek pozaprzestrzenny. A jeśli...
        Głowa Schwangyu musi być teraz pełna takich "jeśli".
        Patrin był niepewnym ogniwem, ale też doskonale opanował sztukę usuwania niepewnych ogniw. Nauczył się tego od swego mistrza - Milesa Tega.
        Teg ostrym szarpnięciem głowy strząsnął wilgoć z rzęs. Nagła wewnętrzna konieczność zażądała od niego tej chwili szczerości wobec siebie. Nie mógł od niej uciec. Nigdy nie umiał zręcznie kłamać, nawet samemu sobie. Na bardzo wczesnym etapie szkolenia odkrył, że matka i inne osoby zajmujące się jego wychowaniem wpoiły mu głębokie poczucie uczciwości.
        Wierność kodeksowi honorowemu.
        Sam kodeks, kiedy już dostrzegł jego kształt wewnątrz siebie, fascynował go. Zaczynał się od stwierdzenia, że ludzie nie zostali stworzeni równi sobie, że mają różne wrodzone zdolności i w ciągu życia doświadczają różnych zdarzeń. W efekcie różnił się bagaż ich dokonań - i wartość.
        Aby pozostać w zgodzie z tym kodeksem, Teg wcześnie zdał sobie sprawę, że musi znaleźć dla siebie właściwe miejsce w hierarchii i pogodzić się z faktem, że nadejdzie taka chwila, kiedy już nie będzie mógł posuwać się naprzód.
        Uwarunkowania kodeksu sięgały głęboko. Nigdy nie dotarł do samych jego korzeni. Prawdopodobnie splatały się z czymś, co stanowiło o człowieczeństwie Tega. Z niesłychaną siłą kodeks dyktował mu granice zachowań, dopuszczalnych dla tych, którzy stali wyżej od niego, i tych, którzy stali niżej w hierarchicznej piramidzie.
        Najważniejszym przedmiotem wymiany była lojalność.
        Lojalność sięgała w górę i w dół hierarchii. Sadowiła się tam, gdzie napotkała wystarczająco mocne przywiązanie. Teg wiedział, że tego rodzaju lojalność jest dla niego gwarancją bezpieczeństwa. Nie miał wątpliwości, że Taraza wesprze go we wszystkim, z wyjątkiem sytuacji, w której musiałby zostać złożony w ofierze dla przetrwania zakonu. I to, samo przez się, było słuszne. To był punkt, w którym skupiała się lojalność ich wszystkich.
        "Jestem baszarem Tarazy. Tak mówi kodeks."
        I ten sam kodeks zabił Patrina.
        "Mam nadzieję, że nie cierpiałeś, stary przyjacielu."
        Teg znowu przystanął pod drzewem. Z pochwy w cholewie buta wyjął bagnet i wyciął na pniu maleńki znaczek.
        - Co robisz? - zainteresowała się Lucilla.
        - To tajny znak. Znają go tylko moi wychowankowie. I, oczywiście, Taraza.
        - Ale dlaczego...
        - Później ci wytłumaczę.
        Ruszył dalej, zatrzymał się przy innym drzewie i znowu zrobił na nim cienką rysę, jaką zwierzę mogłoby zrobić pazurem, coś, co stapiało się z naturalnym rysunkiem puszczy.
        Kiedy posuwał się naprzód w ten sposób, uświadomił sobie nagle, że decyzję w sprawie Lucilli już podjął. Musi udaremnić jej plany w stosunku do Duncana. Wołała o to każda mentacka prognoza, którą był w stanie zbudować na temat bezpieczeństwa i zdrowia gholi. Przebudzenie oryginalnych wspomnień musi wyprzedzić jakikolwiek imprint Lucilli. Wiedział, że nie będzie łatwo stanąć jej na drodze. Udawanie przed Wielebną Matką wymagało lepszego kłamcy niż on.
        Musi się postarać, żeby wyglądało to na przypadkowy, naturalny rozwój wydarzeń. Lucilla nie może nawet podejrzewać, że robi jej na przekór. Teg nie łudził się co do szans, jakie miałby, stawiając czoła rozwścieczonej Wielebnej Matce w ciasnym pomieszczeniu. Już lepiej było ją zabić. To mogło się powieść. Ale konsekwencje! Nigdy nie uda mu się przekonać Tarazy, że ten akt przemocy był aktem posłuszeństwa wobec jej rozkazów.
        Nie, będzie musiał grać na zwłokę, czekać, patrzeć i słuchać.
        Wyszli na odkrytą przestrzeń, zamkniętą wysoką ścianą wulkanicznych skał. Do skały tuliły się splątane krzewy i niskie, kolczaste drzewa, tworząc ciemne plamy w mdłym świetle.
        - Tu trzeba się czołgać - powiedział.
        - Czuję zapach popiołu - wtrąciła Lucilla. - Coś tu się paliło.
        - Do tego miejsca dotarła przynęta - rzekł Teg. - Zostawił tam niżej, na lewo, wypalony krąg. Wygląda to jak ślady po odlocie statku pozaprzestrzennego.
        Lucilla gwałtownie wciągnęła powietrze, aż zaświszczało. Co za tupet! Zakładając, że Schwyngyu odważy się sprowadzić jasnowidzącego tropiciela, aby odnalazł ślady Duncana (bo spośród nich tylko Duncan nie ma w żyłach krwi Siony, która mogłaby go chronić), wszystkie znaki wskazywać będą na to, że doszli aż tutaj i ulotnili się z powierzchni planety w niewidzialnym statku. Oczywiście jeżeli...
        - Ale dokąd nas zabierasz? - spytała.
        - To harkonneńska kula pozaprzestrzenna - odparł. - Była tu od tysiącleci, a teraz należy do nas.
        Jest rzeczą naturalną, że cl, którzy dzierżą władzę, pragną zdławić spontaniczne badania naukowe. Nie ujęte w ryzy poszukiwanie wiedzy od pradziejów jest źródłem niepożądanej konkurencji. Możni chcą "bezpiecznego kierunku badań", w wyniku którego rozwiną się tylko te produkty i idee, które nie wynikną się spod kontroli i - co najważniejsze - większą część zysków pozwolą zagarnąć wewnętrznym inwestorom. Niestety, probablistyczny wszechświat pełen wzajemnie powiązanych zmiennych nie zapewnia takiego "bezpiecznego kierunku".
        "Analiza Ix" (z Archiwum Bene Gesserit)
        Hedlej Tuek, Najwyższy Kapłan i tytularny władca Rakis, czuł, że nie potrafi sprostać nałożonym na niego wymaganiom.
        Miasto Kin pogrążone było w pełnej drobinek pyłu ciemności, ale światło wielu kul świętojańskich wygnało cienie z prywatnej komnaty audiencyjnej Tueka. Nawet tu jednak słychać było odległe wycie wichru, który co pewien czas próbował rozedrzeć planetę na strzępy.
        Pokój audiencyjny był nieregularnym czworobokiem, długim na siedem metrów, a szerokim na cztery w szerszym końcu. Przeciwległa ściana była niemal niedostrzegalnie krótsza. Sufit także nachylał się lekko w tamtym kierunku. Sprytny układ jasnożółtych i szarych barw oraz zasłony z przyprawowego włókna zręcznie maskowały te nieregulamości. Za jedną z zasłon ukryta była akustyczna tuba przenosząca nawet najdrobniejszy szmer w komnacie do podsłuchujących uszu.
        Tuekowi towarzyszyła w tej chwili tylko Darwi Odrade, nowa komendantka Twierdzy Bene Gesserit na Rakis. Siedzieli na wprost siebie na miękkich zielonych poduszkach.
        Tuek starał się ukryć grymas niezadowolenia. Ten wysiłek przekształcił jego zwykle przystojną twarz w zastygłą, choć nie kryjącą uczuć maskę. Starannie przygotował się na dzisiejsze spotkanie. Garderobiani wyprasowali szatę okrywającą jego wysoką, masywną postać. Wielkie stopy Tueka tkwiły w złotych sandałach. Filtrfrak pod szatą był tylko na pokaz - żadnych pomp czy kieszeni łownych, żadnego kłopotliwego i czasochłonnego dopinania i dopasowywania. Jedwabiste siwe włosy, spadające na ramiona, tworzyły odpowiednią oprawę dla kwadratowej twarzy o mięsistych szerokich ustach i ciężkim podbródku. Oczy przybrały niespodzianie dobrotliwy wyraz, skopiowany z dziadkowego portretu. Tak właśnie wyglądał, wchodząc do sali audiencyjnej, by powitać Odrade. Miał wrażenie, że jest ze wszech miar imponujący, a tu nagle teraz poczuł się nagi i niedomyty.
        "Ten facet ma rzeczywiście całkiem pusto w głowie" - pomyślała Odrade.
        Tuek natomiast myślał: "Nie mogę omawiać z nią tego strasznego manifestu. Zwłaszcza teraz, kiedy w drugim pokoju podsłuchuje Mistrz Tleilaxan i ci jego Tancerze Oblicza. Co mnie opętało, że do tego dopuściłem?"
        - To herezja, czysta i jednoznaczna herezja - powiedział.
        - Wyznajecie tylko jedną z wielu religii - sprzeciwiła się Odrade. - A teraz, kiedy wracają Rozproszeni, schizmy i sekty wyznaniowe zaczną się mnożyć...
        - Tylko nasza wiara jest prawdziwa!
        Odrade ukryła uśmiech. Wypowiedział właściwą kwestię. A Waff z pewnością go słyszał. Tuek cudownie łatwo dawał się prowadzić. Jeśli zakon żeński nie mylił się co do Waffa, słowa Tueka wprawią go we wściekłość.
        - Manifest porusza sprawy istotne dla wszystkich, wierzących i niewierzących - powiedziała złowieszczo.
        - Co to wszystko ma wspólnego ze Świętym Dzieckiem? - spytał Tuek. - Powiedziałaś, że musimy się spotkać w sprawie dotyczącej...
        - I tak jest! Nie udawaj, że nie wiesz, iż wielu ludzi zaczyna oddawać cześć Sheeanie. Z manifestu wynika...
        - Manifest! Manifest! To heretycki dokument, który znajdzie się na indeksie. A co do Sheeany, musi z powrotem wrócić pod naszą wyłączną pieczę!
        - Nie - odparła cicho Odrade.
        "Jakiż on jest podniecony" - myślała. Jego sztywny kark drgnął lekko, kiedy kręcił głową. Ten ruch tak wyraźnie skierowany był w stronę gobelinów na prawo za Odrade, jak gdyby Tuek posłużył się świetlnym promieniem, by wskazać tę właśnie makatę. Jakżeż łatwy do przejrzenia człowiek z tego Najwyższego Kapłana! Równie dobrze mógłby obwieścić na głos, że gdzieś za tą zasłoną podsłuchuje Waff.
        - W następnej kolejności ulotnicie się razem z nią z Rakis - rzekł Tuek.
        - Zostanie tutaj. Tak jak wam przyrzekłyśmy.
        - Ale dlaczego nie może...
        - Daj spokój! Sheeana jasno powiedziała, czego chce, i jestem pewna, że przekazano ci każde jej słowo. Chce zostać Wielebną Matką.
        - Ona już jest...
        - Mój panie Tuek! Taka obłuda jest tu nie na miejscu. Wyraziła swoje życzenia, a my jesteśmy szczęśliwe, że możemy je spełnić. Nie rozumiem twoich obiekcji. Wielebne Matki służyły Podzielonemu Bogu w czasach fremeńskich. Czemu teraz miałoby to być niemożliwe?
        - Wy, Bene Gesserit, zawsze potraficie zmusić ludzi, żeby mówili to, czego nie chcą powiedzieć. Nie powinniśmy omawiać tego w cztery oczy. Moi doradcy...
        - Twoi doradcy zamąciliby tylko tę dyskusję. Implikacje Manifestu Atrydzkiego...
        - Będę rozmawiał tylko na temat Sheeany. - Tuek przybrał pozę, którą uważał za wcielenie Nieugiętego Najwyższego Kapłana.
        - Właśnie o niej rozmawiamy - powiedziała Odrade.
        - Niechże więc wreszcie mogę powiedzieć jasno, że chcemy mieć więcej ludzi w jej otoczeniu. Należy jej strzec...
        - Tak samo, jak strzegliście jej wtedy na dachu? - przerwała Odrade.
        - Wielebna Matko Odrade! To jest święta planeta Rakis. Prawa, które tu macie, zawdzięczacie nam!
        - Prawa? Sheeana stała się przedmiotem... tak, przedmiotem niezliczonych ambicji, a ty chcesz mówić o prawach?
        - Moje obowiązki Najwyższego Kapłana są jasne. Święty Kościół Podzielonego Boga będzie...
        - Panie Tuek! Bardzo się staram, żeby zachować formy grzecznościowe. To, co robię, wyjdzie na dobre zarówno wam, jak i nam. Działania, jakie podjęłyśmy...
        - Działania? Jakie działania? - wyrwało się Tuekowi ochryple. Te okropne wiedźmy Bene Gesserit! Za plecami Tleilaxanie, a z przodu Wielebna Matka! Tuek czuł się jak piłka w jakiejś przerażającej grze, odrzucana tam i z powrotem przez straszliwe siły. Spokojna Rakis, bezpieczne miejsce jego codziennych zajęć, zniknęła, a on sam został nagle rzucony na pole gry, której zasad do końca nie rozumiał.
        - Posłałam po baszara Milesa Tega - powiedziała Odrade. - To wszystko. Jego przednia straż wkrótce się tu zjawi. Mamy zamiar wzmocnić waszą obronę planetarną.
        - Ośmielicie się wyciągnąć ręce po...
        - Po nic nie wyciągamy rąk. Na życzenie twojego własnego ojca ludzie Tega stworzyli nowy projekt waszych linii obronnych. Podpisana wtedy umowa zawiera, na wyraźne żądanie twojego ojca, klauzulę zobowiązującą nas do okresowych przeglądów.
        Tuek milczał, oszołomiony. Waff, ten paskudny mały Tleilaxąnin, słyszał wszystko. Będzie konflikt! Tleilaxanie chcieli tajnego porozumienia odnośnie cen melanżu. Nie dopuszczą do ingerencji Bene Gesserit.
        Odrade mówiła o jego ojcu. Tuek nagle zapragnął, żeby ojciec zmartwychwstał i siedział tu teraz. To był twardy człowiek. On by wiedział, jak radzić sobie z tymi przeciwstawnymi siłami. On zawsze dawał sobie radę z Tleilaxanami. Tuek pamiętał, jak kiedyś słuchał (zupełnie jak teraz Waff!) wysłannika Tleilaxan imieniem Wose i drugiego, który nazywał się Puk. Ledden Puk. Bardzo dziwne imiona.
        Rozproszone myśli Tueka nagle podsunęły mu pewne nazwiska. Odrade wspomniała je przed chwilą. Teg! To niemożliwe, ten stary potwór jeszcze jest na chodzie?
        Odrade coś mówiła. Tuek zwilżył śliną wyschnięte gardło i nachylił się do przodu, starając się skupić uwagę.
        - Teg skontroluje też waszą obronę powierzchniową. Po tej wpadce na dachu...
        - Oficjalnie zabraniam mieszania się w nasze wewnętrzne sprawy - rzekł Tuek. - Nie ma takiej potrzeby. Straż Kapłańska jest odpowiednią siłą do...
        - Odpowiednią? - Odrade potrząsnęła głową ze smutkiem. - Co za nieodpowiednie słowo, zważywszy nowe okoliczności na Rakis.
        - Jakie nowe okoliczności? - W głosie Tueka brzmiała panika.
        Odrade spojrzała na niego bez słowa.
        Tuek próbował zaprowadzić jako taki porządek w swoich myślach. Czy mogła wiedzieć, że za ścianą podsłuchują Tleilaxianie? To niemożliwe! Tuek z drżeniem wciągnął haust powietrza. O co chodziło z tą obroną Rakis? "System jest niezawodny" - pocieszył się w duchu. Mają najlepsze ixiańskie monitory i statki pozaprzestrzenne. Co więcej, wszystkim niezależnym siłom przynosiła korzyści niezależność Rakis jako alternatywnego źródła przyprawy.
        "Wszystkim oprócz Tleilaxan z tą ich cholerną nadprodukcją melanżu w zbiornikach aksolotlowych!" - pomyślał.
        Czuł, że grunt usuwa mu się spod nóg. A Mistrz Tleilaxan słyszały każde słowo, wypowiedziane w komnacie audiencyjnej!
        Tuek wezwał Szej-huluda, Podzielonego Boga, by miał go w swej opiece. Ten straszny mały człowieczek za ścianą twierdził, że przemawia również w imieniu Ix i Mówiących-do-Ryb. Przedstawił pełnomocnictwa. Czy to były te "nowe okoliczności", o których mówiła Odrade? Nic nie da się zataić przed wiedźmami na dłużej!
        Najwyższy Kapłan nie mógł powstrzymać drżenia, gdy myślał o Waffie. Ta mała, okrągła główka, te błyszczące oczka, nos jak kołek i ostre zęby odsłaniające się w powściągliwym uśmiechu. Waff robił wrażenie trochę większego dziecka, dopóki nie spojrzało się w te oczy i nie usłyszało, jak mówi tym swoim piskliwym głosikiem. Tuek pamiętał, jak jego ojciec często się na to uskarżał: "Tleilaxanie mówią takie potworne rzeczy tymi dziecinnymi głosikami!"
        Odrade poprawiła się na poduszkach. Myślała o ukrytym za ścianą Waffie. Czy usłyszał już dosyć? Jej szpiedzy z pewnością zadawali sobie teraz to samo pytanie. Wielebne Matki zawsze odtwarzały potem te słowne potyczki, szukając w nich dróg postępu i nowych atutów dla zakonu żeńskiego.
        "Usłyszał już dość - odpowiedziała sobie. - Czas na nową odsłonę."
        Najbardziej rzeczowym tonem powiedziała:
        - Drogi panie Tuek, jakaś ważna osoba przysłuchuje się temu, co tutaj mówimy. Czy to wypada, żeby ktoś taki słuchał potajemnie?
        Tuek zacisnął powieki. Wiedziała!
        Otwarł oczy i napotkał niewzruszone spojrzenie Odrade. Wyglądała jak ktoś, kto mógłby czekać tu całą wieczność na jego odpowiedź.
        - Czy wypada? Ja... Ja...
        - Zaproś tego tajemniczego słuchacza, żeby usiadł tu z nami.
        Tuek przetarł dłonią spocone czoło. Jego ojciec i dziad, poprzedni Najwyżsi Kapłani, ułożyli rytualne odpowiedzi na większość okazji, ale takiej chwili nie przewidzieli. Zaprosić tu Tleilaxanina? W tej komnacie z... Tuek raptem przypomniał sobie, że nie lubi zapachu Mistrzów. "Śmierdzą zepsutym żarciem!" - mawiał jego ojciec.
        Odrade wstała.
        - Wolałabym jednak wiedzieć, kto słucha mych słów - powiedziała. - Czy mam iść sama i zaprosić go do...
        - Proszę cię! - Tuek nadal siedział, ale uniósł rękę, żeby ją powstrzymać. - Raczej nie miałem wyboru. Przywiózł dokumenty podpisane przez Mówiące-do-Ryb i Ixian. Powiedział, że pomoże nam odzyskać Sheeanę...
        - Pomoże wam? - Odrade spojrzała z litością na spoconego kapłana. "I on myśli, że rządzi na Rakis?"
        - Jest z Bene Tleilax - mówił Tuek. - Nazywa się Waff i...
        - Wiem, jak się nazywa, i wiem, po co przyjechał, panie Tuek. Co mnie zdumiewa, to to, że pozwalasz mu szpiegować...
        - On nie szpieguje! Prowadziliśmy negocjacje. Chciałem powiedzieć, że są nowe siły, do których musimy dostosować naszą...
        - Nowe siły? Ach, tak: dziwki z Rozproszenia. Może Waff zabrał kilka ze sobą?
        Nim Tuek zdążył odpowiedzieć, drzwi do komnaty otwarły się i pojawił się w nich Waff, a za nim dwóch Tancerzy Oblicza. "Miał nie brać ze sobą Tancerzy Oblicza" - pomyślała Odrade.
        - Tylko ty! - Wskazała palcem. - Inni nie byli zaproszeni, nieprawdaż, panie Tuek?
        Tuek wstał ciężko, czując bliskość Odrade i wspominając wszystkie przerażające opowieści o waleczności Wielebnych Matek. Obecność Tancerzy Oblicza jeszcze potęgowała jego zakłopotanie. Zawsze napełniali go paskudnymi obawami.
        Odwrócił się w stronę drzwi i, starając się przybrać minę uprzejmego gospodarza, wyjąkał:
        - Tylko... tylko Ambasador Waff, proszę.
        Słowa raniły mu gardło. To było więcej niż straszne! W towarzystwie tych dwojga czuł się nagi.
        - Pan Waff, czy tak? Proszę podjeść i usiąść z nami. - Odrade wskazała poduszkę obok swojej.
        Waff skinął jej głową, jak gdyby widział ją po raz pierwszy w życiu. Co za kurtuazja! Gestem nakazał Tancerzom Oblicza zostać za drzwiami i podszedł do wskazanej poduszki, ale stał przy niej wyczekująco.
        Odrade obserwowała napięcie, szarpiące małym Tleilaxanem. Coś jakby warknięcie wykrzywiło mu usta. Nadal miał broń w rękawach. Czyżby chciał zerwać umowę?
        Nieufność Waffa osiągnęła z powrotem pierwotny, a może nawet jeszcze wyższy poziom. Czuł się schwytany w sieć posunięć Tarazy. Jednak bardzo chciał dostać swoje rozpłodowe matki. Odór jego feromonów zdradzał silny strach. Pamiętał zatem o swojej części umowy - a przynajmniej o pewnej formie jej wypełnienia. Taraza nie oczekiwała, że Waff naprawdę będzie przekazywał im wszystko, czego nauczy się od Czcigodnych Macierzy.
        - Jego Wysokość Tuek mówił mi, że prowadziliście, hm... negocjacje - zaczęła Odrade.
        Niech zapamięta to słowo! Waff wiedział, jakie negocjacje należało doprowadzić do końca. Odrade opuściła się na kolana i usiadła na poduszce, umieszczając stopy tak, by móc w każdym momencie zejść z linii ewentualnego ataku Waffa.
        Waff spojrzał z góry na nią, potem na poduszkę, którą mu wskazała. Usiadł powoli, ręce położył na kolanach. Wyloty rękawów skierowane były w stronę Tueka.
        "Co on robi?" - zastanawiała się Odrade. Ruchy Waffa nasuwały przypuszczenie, że ma w zanadrzu własny plan.
        - Próbowałam uzmysłowić Najwyższemu Kapłanowi, jak ważny jest Manifest Atrydzki dla naszych wzajemnych...
        - Atrydzki! - przerwał gwałtownie Tuek. Opadł ciężko na poduszkę. - Nie może pochodzić od Atrydów.
        - To bardzo przekonujący manifest - stwierdził Waff, wprawiając Tueka w jeszcze większe przerażenie.
        "Przynajmniej to idzie zgodnie z planem" - pomyślała Odrade.
        - Nie sposób pominąć milczeniem obietnicę s'tori - powiedziała. - Dla wielu ludzi s'tori jest równoznaczna z obecnością ich boga.
        Waff posłał jej zaskoczenie i gniewne spojrzenie.
        - Ambasador Waff doniósł mi, że Mówiące-do-Ryb i Ixianie są zaniepokojeni tym dokumentem - wtrącił Tuek - ale zapewniłem go, że...
        - Myślę, że Mówiące-do-Ryb możemy pominąć - przerwała Odrade. - W każdym hałasie słyszą głos Boga.
        Waff dosłyszał obłudę w jej głosie. Robi mu na złość, czy co? Oczywiście miała rację co do Mówiących-do-Ryb. Tak bardzo oddaliły się od swoich dawnych celów, że nie miały już prawie żadnych wpływów, a to, na co mogły mieć wpływ, znajdowało się w rękach nowych Tancerzy Oblicza, którzy grali tam teraz role przywódców.
        Tuek uczynił wysiłek, by uśmiechnąć się do Waffa.
        - Mówiłeś, że pomożecie nam...
        - Później o tym pomówimy - przerwała Odrade. Nie mogła pozwolić Tuekowi na odwrócenie uwagi od dokumentu, który tak go przerażał. - "Twoja wola i wiara - twój system wierzeń - dominuje twój wszechświat" - zacytowała.
        Tuek poznał te słowa. Czytał ów straszny dokument. Manifest dowodził, że Bóg i wszystkie jego słowa są tylko wytworem człowieka. Zastanowił się nad odpowiedzią. Żaden Najwyższy Kapłan nie powinien puścić czegoś takiego płazem.
        Zanim Tuek znalazł odpowiednie słowa, Waff zajrzał Odrade głęboko w oczy i odpowiedział tak, by Odrade właściwie to zinterpretowała. Będąc tym, kim była, można było na niej polegać.
        - Błąd wyroczni - rzekł. - Czy nie tak nazywa to dokument? Wtedy, gdy mówi, że umysł wyznawcy ulega stagnacji, prawda?
        - Dokładnie! - Tuek był mu wdzięczny za interwencję. O to właśnie chodzi w tej niebezpiecznej herezji!
        Waff jednak nie patrzył na niego. Nie spuszczał wzroku z Odrade. Czy Bene Gesserit myślały, że ich plan jest rzeczywiście ścisłą tajemnicą? Zobaczymy, co zrobi, kiedy spotka się z większą potęgą. Uważa się za taką silną! Ale Bene Gesserit nie mogły wiedzieć, jak troskliwie Wszechmocny strzeże przyszłości Szariatu!
        - To zamach na wszystko, co jest dla nas święte! - nie mógł się uspokoić Tuek. -I ktoś to wszędzie rozpowszechnia!
        - Tleilaxanie - powiedziała Odrade.
        Waff uniósł lekko ręce, kierując je w stronę Tueka. Wstrzymał się jednak, bo zobaczył, że Odrade domyśla się jego zamiarów.
        Tuek spoglądał to na jedno, to na drugie. Czy zarzut Odrade był prawdziwy, czy też była to kolejna sztuczka Bene Gesserit?
        Odrade widziała wahanie Waffa i odgadła jego powody. Gorączkowo poczęła szukać w swoim umyśle wyjaśnienia motywów zabójstwa. Co mogli zyskać Tleilaxanie, zabijając Tueka? Najwyraźniej Waff zamierzał go zastąpić którymś ze swoich Tancerzy Oblicza. Ale co mu to da?
        - Powinien pan być bardzo ostrożny, Ambasadorze Waff - powiedziała, próbując zyskać nieco na czasie.
        - Kiedy to powodowano się ostrożnością w decydujących chwilach? - odpowiedział pytaniem.
        Tuek podniósł się na nogi i ciężkim krokiem przeszedł na bok, załamując ręce.
        - Proszę was! To jest święte miejsce. Nie godzi się dyskutować tu o herezjach, chyba że będziemy planować ich zniszczenie. - Odwrócił się i spojrzał na Waffa. - To chyba nieprawda? Nie jesteście autorami tego strasznego dokumentu?
        - Nie, nie jest nasz - zgodził się Waff... Niech szlag trafi tego wymuskanego kapłana" - pomyślał. Nie dość, że odsunął się na bok, to jeszcze znowu zmienił się w ruchomy cel!"
        - Wiedziałem! - oznajmił Tuek, krążąc nerwowo za plecami Waffa i Odrade.
        Odrade nie spuszczała oka z Waffa. Planował zabójstwo. Była tego pewna.
        - Nie wiesz, jak źle nas oceniasz, Wielebna Matko - odezwał się z tyłu Tuek. - Sir Waff proponował nam stworzenie melanżowego kartelu. Wyjaśniłem mu, że cena, za którą u nas kupujecie, musi pozostać nie zmieniona, ponieważ jedna z was była babką Boga.
        Waff pochylił głowę i czekał. Kapłan z powrotem znajdzie się w jego zasięgu. Bóg nie dopuści do porażki.
        Tuek stał za Odrade i patrzył na Waffa. Ciarki chodziły mu po plecach. Ci Tleilaxanie są tacy... tacy odrażający i amoralni. Nie można im ufać. Czy może w dobrej wierze przyjąć zaprzeczenie Waffa?
        - Ależ panie Tuek, czy nie pociągała was perspektywa zwiększonych zysków? - spytała Odrade, nie przerywając obserwacji. Prawe ramię Waffa zmieniło nieco położenie. Celowało teraz w nią. Jego intencje stały się jasne.
        - Panie Tuek - powiedziała. - Ten Tleilaxanin ma zamiar zamordować nas oboje.
        Waff wyrzucił w górę obie ręce, próbując trafić dwa oddzielne i trudne cele. Zanim jednak jego mięśnie zareagowały na bodziec, Odrade była już przy nim. Posłyszała cichy syk wylatujących żądeł, lecz nie poczuła ukłucia. Lewą ręką wymierzyła straszliwy cios, łamiąc prawe ramię Waffa. Prawą stopą złamała mu lewą rękę.
        Waff krzyknął.
        Nie spodziewał się takiej szybkości u Bene Gesserit. Dorównywała niemal temu, co zademonstrowała mu Czcigodna Macierz na ixiańskim statku. Mimo bólu uświadomił sobie, musi donieść o tym Radzie. W zagrożeniu Wielebne Matki uruchamiają połączenie synaptyczne!
        Drzwi za Odrade otwarły się z trzaskiem. Do komnaty wpadli dwaj Tancerze Oblicza Waffa. Lecz Odrade trzymała już Waffa za gardło.
        - Stójcie albo on zginie! - krzyknęła.
        Stanęli jak wryci. Waff starał się jej wyrwać.
        - Nie ruszaj się! - rozkazała.
        Zerknęła na ciało Tueka, rozciągnięte na podłodze. Jedna strzałka trafiła w cel.
        - Waff zabił Najwyższego Kapłana - powiedziała głośno na użytek swoich słuchaczek.
        Tancerze Oblicza patrzyli na nią w osłupieniu. Widać było, że nie są w stanie podjąć decyzji. Żaden z nich nie rozumiał, jak bardzo przysłużyli się Bene Gesserit. Tleilaxanie wpadli w pułapkę!
        - Zabierajcie się na korytarz razem z tym ciałem i zamknijcie drzwi - powiedziała do nich. - Wasz Mistrz palnął głupstwo. Na razie nie będzie was potrzebował.
        Odwróciła się do Waffa.
        - W tej chwili jestem ci bardziej potrzebna niż twoi Tancerze Oblicza. Odeślij ich.
        - Odejdźcie - pisnął Waff.
        Kiedy Tancerze Oblicza nie poruszali się, Odrade rzekła:
        - Jeżeli natychmiast nie wyjdziecie, zabiję go, a potem pozbędę się was obu.
        - Róbcie, co mówi! - krzyknął Waff.
        Tancerze Oblicza przyjęli to jako rozkaz swego Mistrza. Odrade usłyszała w głosie Waffa coś innego. Trzeba będzie mu wyperswadować samobójczą histerię.
        Kiedy zostali sami, Odrade usunęła z jego rękawów puste wyrzutnie i schowała je do kieszeni. Później zostaną dokładnie zbadane. Na chwilę pozbawiła Waffa przytomności i nastawiła mu połamane ręce. Zaimprowizowała łubki z poduszek i pasów zielonej tkaniny, wydartych z mebli Tueka. Nic więcej nie była w stanie zrobić.
        Waff obudził się szybko. Spojrzał na Odrade i jęknął.
        - Jesteśmy teraz sojusznikami - powiedziała. - To, co stało się w tym pokoju, dotarło do uszu moich ludzi i kilku przedstawicieli frakcji, która pragnie zastąpić Tueka kimś ze swoich szeregów.
        Wszystko działo się trochę za szybko dla Waffa. Dobrą chwilę trwało, nim dotarło do niego to, co powiedziała. Jego umysł wyłowił jednak najważniejszą kwestię.
        - Sojusznikami?
        - Domyślam się, że Tuek był trudnym partnerem do dyskusji. Oferujesz takiemu oczywiste korzyści, a on ciągle swoje. Wyświadczyłeś przysługę niektórym kapłanom, zabijając go.
        - Oni słyszeli?
        - Oczywiście. Przedyskutujmy teraz proponowany przez ciebie monopol przyprawowy. Nasz nieodżałowany zmarły mówił, że o tym wspomniałeś. Zobaczymy, czy potrafię odgadnąć rozmiary waszej oferty.
        - Moje ręce - jęknął Waff.
        - Wciąż żyjesz - ucięła. - Dziękuj Bogu, że jestem taka mądra. Mogłam cię zabić.
        - Tak byłoby lepiej - powiedział, odwracając głowę.
        - Nie dla Bene Tleilax i z pewnością nie dla zakonu żeńskiego -powiedziała. - Niechże się zastanowię. Tak, obiecałeś dostarczyć na Rakis nowe żniwiarki przyprawowe, te najnowsze, które unoszą się w powietrzu i dotykają ziemi tylko głowicami zgarniaczy.
        - Podsłuchiwałaś!
        - Nic podobnego. Propozycja niezmiernie atrakcyjna, tym bardziej, że jestem pewna, iż Ixianie dostarczą je za darmo, mając w tym własny cel. Mam mówić dalej?
        - Powiedziałaś, że jesteśmy sojusznikami.
        - Monopol zmusi Gildię do zakupu większych ilości ixiańskich maszyn nawigacyjnych - ciągnęła Odrade. - W każdej chwili będziecie ją mogli zgnieść.
        Waff podniósł głowę. Kiedy się ruszył, fala bólu przeszyła jego połamane ręce. Nie mógł powstrzymać jęku. Cierpiał, ale obserwował Odrade spod przymkniętych powiek. Czy te wiedźmy naprawdę wierzą, że do tego ogranicza się plan Tleilaxan? Nadzieja, że Bene Gesserit dałyby się tak wywieść w pole, była nikła.
        - Oczywiście nie taki był wasz podstawowy plan - powiedziała Odrade.
        Waff wybałuszył oczy. Czytała w myślach!
        - Straciłem honor - rzekł. - Kiedy darowałaś mi życie, darowałaś mi bezużyteczny śmieć. - I skulił się z powrotem.
        Odrade zaczerpnęła głęboki oddech. Czas spożytkować wyniki analiz Kapituły. Nachyliła się do ucha Waffa i szepnęła:
        - Szariat jeszcze cię potrzebuje.
        Waff wydał zduszony okrzyk.
        Odrade usiadła. Ten okrzyk mówił wszystko. Analiza została potwierdzona.
        - Myślałeś, że znajdziesz lepszych sprzymierzeńców wśród Rozproszonych - powiedziała. - Te Czcigodne Macierze i inne sprzedajne kreatury podobnego pokroju. Pytam cię: czy świmak sprzymierza się ze swoją mierzwą?
        To pytanie słyszał Waff dotąd tylko w kehlu. Pobladł, oddychał płytko i nierówno. Jej słowa niosły ukryte znaczenia. Zmusił się, by ból ramion odsunąć na dalszy plan. Sojusznicy, mówiła. Wiedziała o Szariacie! Skąd mogła to wiedzieć?
        - Jak którekolwiek z nas mogłoby zlekceważyć korzyści płynące z sojuszu między Bene Tleilax i Bene Gesserit? - spytała.
        Sojusz z wiedźmami powindahów? W głowie Waffa panował kompletny zamęt. Sporo wysiłku kosztowało go zapomnienie o bólu rąk. Ta chwila była tak krucha! Czuł cierpki posmak u nasady języka.
        - O! - odezwała się Odrade. - Słyszysz? Kapłan Krutansik i jego frakcja są już pod drzwiami. Zaproponują ci, żeby jeden z twoich Tancerzy Oblicza przybrał postać świętej pamięci Hedleja Tueka. Każdy inny wariant wywołałby zbyt wielkie zamieszanie. Krutansik to mądrala, który dotąd trzymał się na uboczu. Jego wujek Stiros nieźle go wyszkolił.
        - Co zyskuje wasz zakon na przymierzu z nami? - wyjąkał Waff. Odrade uśmiechnęła się. Teraz mogła już mówić prawdę. To było łatwiejsze i często stanowiło potężny argument.
        - Przetrwanie burzy, na którą zbiera się wśród Rozproszonych - rzekła. - A także przetrwanie dla Tleilaxan. Jesteśmy jak najdalsze od tego, żeby chcieć zguby tych, którzy wyznają Wielką Wiarę.
        Waff aż skulił się ze strachu. Powiedziała to na głos! Potem zrozumiał. Co z tego, że inni mogli usłyszeć? I tak nie byli zdolni przeniknąć tajemnicy ukrytej w jej słowach.
        - Nasze matki są gotowe. - Odrade spojrzała mu prosto w oczy i złożyła dłoń w znak zensunnickiego kapłana.
        Waff czuł, że ciasna obręcz, ściskająca mu pierś, rozluźnia się. Rzecz nie do przewidzenia, nie do pomyślenia, nie do uwierzenia, była prawdą! Bene Gessert nie były powindahami! Teraz cały wszechświat pójdzie za Bene Tleilax ku światłu Prawdziwej Wiary! Bóg nie dopuści, by stało się inaczej. A już zwłaszcza nie tu, na planecie Proroka!
        Biurokracja niszczy inicjatywę. Niewielu rzeczy biurokraci nienawidzą tak bardzo, jak innowacji, szczególnie tych innowacji, które dają lepsze efekty od zastarzałej rutyny. Ulepszenia zawsze sprawiają, że ci na szczycie piramidy wydają się niedorzeczni. A kto lubi wyglądać niedorzecznie?
        "Metoda prób i błędów w zarządzaniu. Poradnik."
        (z Archiwum Bene Gesserit)
        Raporty, podsumowania oraz rozsypane słodycze leżały rzędami na długim stole, przy którym siedziała Taraza. Poza nocną wartą i najważniejszymi służbami, Kapituła już spała. Do prywatnych pokoi Tarazy docierał tylko znajomy szum działających instalacji. Dwie lampy dryfowe wisiały nad stołem, kąpiąc ciemny drewniany blat i rzędy papieru ryduliańskiego w powodzi żółtego światła. Okno za stołem odbijało obraz pokoju jak pociemniałe lustro.
        Archiwa!
        Nad stołem holoprojektor błyskał ciągle nowymi danymi - kolejnymi fragmentami, skrawkami, po które sięgnęła.
        Taraza nie miała zaufania do archiwistek, choć to uczucie było raczej ambiwalentne, bo równocześnie rozpoznawała w nim głód danych. Ale Archiwa Kapituły na oko były tylko dżunglą skrótów, specjalnych notek, zakodowanych uzupełnień i przypisów. Korzystanie z takiego materiału często wymagało pomocy mentata-tłumacza albo - co było o wiele gorsze, gdy była bardzo zmęczona - zmuszało ją do grzebania się w Innych Wspomnieniach. Wszystkie archiwistki były oczywiście mentatkami, ale dla Tarazy nie stanowiło to żadnej pociechy. Nigdy nie można było normalnie zajrzeć do archiwalnych zapisów. Wyłaniające się z nich interpretacje przeważnie musiała przyjmować na słowo od tych, które je przynosiły, albo też - makabra! - polegać na mechanicznym systemie poszukiwania danych. To z kolei uzależniało od tych, którzy obsługiwali system. W efekcie funkcjonariuszki dysponowały większą władzą, niż Taraza skłonna by była im przyznać.
        Uzależnienie!
        Taraza nie cierpiała uzależnienia. Posępnie przyznała to sama przed sobą, zauważając równocześnie, że bardzo niewiele sytuacji rozwijało się dokładnie tak, jak to sobie wyobrażano. Nawet w najlepszych mentackich prognozach z czasem nawarstwiały się błędy.
        A na razie każde posunięcie zakonu żeńskiego wymagało konsultacji w Archiwach i nie kończących się analiz. Nawet zwykła działalność handlowa. Często ją to irytowało. Czy powinny stworzyć ten blok? Podpisać tamtą umowę?
        W końcu zawsze przychodził ten moment konferencji, w którym musiała dołączyć do akt adnotację z decyzją: "Analiza archiwistki Hesperion przyjęta".
        Albo, i to wcale nierzadko: "Raport archiwistki odrzucono jako nietrafny".
        Taraza pochyliła się do przodu, by przyjrzeć się wyświetlanemu zestawieniu pod tytułem: "Wstępny wariant planu hodowlanego dla obiektu WAFF".
        Studiowała liczby i programy genetyczne, opracowane na podstawie przekazanych przez Odrade komórek. Zdrapane paznokciami próbki rzadko dostarczały dość materiału do wiarygodnej analizy, ale Odrade i tak całkiem dobrze się spisała, działając pod pozorem nastawiania połamanych kości tego człowieka. Taraza pokiwała głową nad zestawieniem. Potomstwo na pewno będzie takie samo jak to, które Bene Gesserit uzyskały dotąd od Tleilaxan: żeńskie odporne na sondowanie pamięci, a męskie... Nieprzenikniony i odrażający chaos.
        Taraza wyprostowała się i westchnęła. Gdzie jak gdzie, ale w kartotekach genetycznych owe monumentalne odnośniki i przypisy przybierały oszałamiające rozmiary. Oficjalnie nazywało się to "Kolegium Przydatności Dziedzicznej", co archiwistki przerobiły na "KaPeDe", zaś w szerszych kręgach sióstr znane było jako "kartoteka ogierów". Określenie to, choć trafne, nie oddawało mnogości szczegółów, zgromadzonych pod zwięzłymi archiwalnymi nagłówkami. Taraza zażądała dla Waffa prognozy genetycznej na trzysta pokoleń, szybkiej i prostej do wykonania, a dostatecznie obszernej dla celów praktycznych. Doświadczenie wykazało, że na zasadniczych liniach "trzysetki" można było budować prognozy sprawdzające się jeszcze po tysiącach lat - jak w przypadku Tega, jego rodzeństwa i krewnych. Taraza czuła instynktownie, że nie ma sensu tracić więcej czasu na dane Waffa.
        Ogarniało ją coraz większe zmęczenie. Oparła głowę na rękach i odpoczywała przez chwilę. Czuła pod policzkiem chłodne drewno stołu.
        "A jeżeli mylę się co do Rakis?"
        Zastrzeżeń wysuwanych przez opozycję nie dało się po prostu wymieść do archiwalnego lamusa. Niech diabli porwą tę zależność od komputerów! Zakon żeński korzystał z komputerów przy opracowywaniu głównych linii nawet w Zakazanych Czasach, kiedy to Dżihad Butlerjańska skierowała gniew ludu przeciw "myślącym maszynom". W dzisiejszych, bardziej oświeconych czasach, unikano na ogół zastanawiania się nad podświadomymi motywami tej starożytnej orgii zniszczenia.
        "Czasem podejmujemy bardzo odpowiedzialne decyzje, kierując się podświadomością - myślała. - Świadome przetrząsanie archiwów czy innych wspomnień też nie daje żadnych gwarancji".
        Taraza uwolniła jedną rękę i uderzyła nią w stół. Nie lubiła zadawać się z archiwistkami, które wbiegały truchcikiem, przynosząc jej odpowiedzi na pytania. Paskudny babiniec, naśmiewający się ze wszystkiego w tajemnicy przed innymi. Słyszała, jak porównywały swoją pracę w KaPeDe do hodowli bydła, eksperymentalnych gospodarstw rolnych i Towarzystwa Hodowców Zwierząt Wyścigowych. Do diabła z takimi dowcipami! Teraz podjęcie trafnej decyzji było ważniejsze, niż mogły sobie to wyobrazić. Na tych wyrobnicach, wykonujących tylko rozkazy, nie ciążyła taka odpowiedzialność, jak na niej.
        Podniosła głowę i spojrzała w drugi kąt pokoju na niszę z popiersiem siostry Chenoeh, która dawno, dawno temu spotkała się z Tyranem i rozmawiała z nim.
        "Wiedziałaś - powiedziała do niej w myślach Taraza. - Nigdy nie byłaś Wielebną Matką, a jednak wiedziałaś. Widać to jasno z twoich raportów. Skąd wiedziałaś, jak podjąć właściwą decyzję?"
        Prośba Odrade o pomoc wojskową wymagała natychmiastowej odpowiedzi. Limity czasowe były za ciasne. Skoro Teg, Lucilla i ghola zniknęli, trzeba było wprowadzić w życie plan awaryjny.
        Cholerny Teg! Kolejna próbka nieoczekiwanych posunięć. Nie opuścił gholi w niebezpieczeństwie, to oczywiste. Działania Schwangyu były łatwe do przewidzenia.
        Co zrobił Teg? Ukrył się w Ysai czy innym większym mieście Gammu? Nie. Gdyby tak było, zawiadomiłby ją przez jeden z tajnych punktów kontaktowych, które przygotowali. Miał kompletną listę tych punktów i wiele z nich sprawdził osobiście.
        Widocznie nie ufał do końca tym ludziom. Zauważył coś w czasie podróży inspekcyjnej i nie podzielił się tym z Bellondą.
        Trzeba będzie wezwać Burzmaliego i udzielić mu instrukcji. Burzmali był najlepszy, sam baszar go szkolił. Był głównym kandydatem na stanowisko Najwyższego Baszara. Będzie musiał polecieć na Gammu.
        "Bawię się w domysły" - pomyślała.
        Ale jeżeli Teg się ukrył, jego ślad zaczyna się na Gammu i tam też może się kończyć. Tak, Burzmaliego trzeba wysiać na Gammu. Rakis musi zaczekać. Takie rozwiązanie niesie wiele korzyści. Nie zaalarmuje się Gildii. Ale Tleilaxanie i ci z Rozproszenia z pewnością wyczują przynętę. Jeśli Odrade nie uda się przyskrzynić Tleilaxan... nie, Odrade nie zawiedzie. To jedno jest prawie pewne.
        Coś nieoczekiwanego.
        "Widzisz, Milesie? Jednak nauczyłam się czegoś od ciebie."
        I tak nie mogła zwalczyć opozycji w łonie zakonu.
        Taraza przycisnęła mocno obie dłonie do stołu, jak gdyby przez blat chciała wyczuć nastroje w Kapitule, myśli tych, które podzielały opinie Schwangyu. Głosy sprzeciwu umilkły, ale to zawsze oznaczało, że szykuje się czynny opór.
        "Co powinnam zrobić?"
        Matka Przełożona miała podobno być uodporniona na kryzysowe niezadowolenie. Ale związek z Tleilaxanami zachwiał wszystkimi danymi. Niektóre wytyczne dla Odrade wydawały się oczywiste i zostały już przekazane. Ta część planu była prosta i rokowała duże szanse powodzenia.
        Zabrać Waffa na pustynię, daleko od wścibskich oczu. Stworzyć sytuację ekstremalną, a w jej następstwie doznanie religijne oparte na starych, sprawdzonych wzorach Missionaria Protectiva. Sprawdzić, czy Tleilaxanie wcielają się w kolejne gholę, żeby zapewnić sobie swego rodzaju nieśmiertelność. Wykonanie tej części poprawionego planu leżało całkowicie w możliwościach Odrade. Ale zarazem w dużej mierze zależało od tej młodej dziewczyny, Sheeany.
        Sam czerw jest jedną wielką niewiadomą.
        Dzisiejsze czerwie nie są tym samym, co pierwotni mieszkańcy Rakis. Udowodniono tylko to, że są posłuszne Sheeanie. Poza tym nie można było przewidzieć, co zrobią. Jak określiłyby to Archiwa: nie mają zapisu kierunkowego. Taraza raczej nie wątpiła, że Odrade trafnie wydedukowała znaczenie rakiańskich tańców. To można było zapisać na plus.
        Język.
        "Ale go jeszcze nie znamy" - pomyślała. To jest minus.
        "Muszę jeszcze dziś podjąć decyzję!" - zdecydowała.
        Taraza kazała płytszej warstwie swej świadomości cofnąć się wzdłuż nieprzerwanego łańcucha Matek Przełożonych. Wspomnienia wszystkich tych kobiet zamknięte zostały w kruchej świadomości Tarazy i dwóch jej sióstr - Bellondy i Hesperion. Czuła, że jest zbyt zmęczona, aby podążyć krętą ścieżką wśród Innych Wspomnień. Na jej skraju majaczył Muad'Dib, atrydzki bastard, który dwa razy wstrząsnął wszechświatem - raz, gdy na czele fremeńskich hord podbił Imperium, i drugi raz, kiedy spłodził Tyrana.
        "Jeśli tym razem zostaniemy pobite, może to oznaczać koniec nas wszystkich - pomyślała. - Te pozaświatowe baby z piekła rodem połkną nas w całości."
        Alternatywy same się nasuwały: można przewieźć rakiańską dziewczynę na planetę zakonu albo kazać jej przeżyć życie gdzieś, gdzie kończą się szlaki statków pozaprzestrzennych. Sromotny odwrót.
        Tyle zależy od Tega! Czy na samym końcu zawiódł on zakon, czy też znalazł nieprzewidziany sposób ukrycia gholi?
        "Ja muszę znaleźć jakiś sposób na zwłokę - pomyślała. - Musimy dać Tegowi czas, żeby skontaktował się z nami. Odrade będzie musiała ciągnąć rakiańską część planu."
        To było ryzykowne, ale konieczne.
        Taraza sztywno podniosła się z oswojonego fotela i podeszła do ciemnego okna. Planeta-kapitularz okryta była mrokiem, przeplatanym cieniami rzucanymi przez światło gwiazd. Planeta-kapitularz. Schronienie. Takim światom nie nadawano nawet nazw, jedynie numery, zapisane gdzieś w trzewiach Archiwum. Ta planeta oglądała Bene Gesserit przez tysiąc czterysta lat, ale i to trzeba było uznać za tymczasowy pobyt Taraza pomyślała nagle o niewykrywalnych statkach, orbitujących nad głową. System obronny był w rzeczywistości dziełem Tega. Mimo to Kapituła wciąż była narażona na atak.
        Problem miał na imię "przypadkowe odkrycie."
        To była wieczna usterka. Gdzieś tam, poza wszechświatem, rodzaj ludzki rozprzestrzeniał się w postępie geometrycznym, mrowiąc się w nieograniczonej przestrzeni. Złota Droga Tyrana wreszcie bezpieczna. Czy rzeczywiście tak jest? Czerw-Atryda z pewnością planował coś więcej niż zwykłe przetrwanie gatunku.
        "Zrobił nam coś, do czego jeszcze się nie dokopałyśmy - myślała - choć minęły już tysiąclecia. Sądzę, że wiedział, co robi. Opozycja twierdzi co innego."
        Dla żadnej Wielebnej Matki nie były rzeczą łatwą rozważania nad niewolą, którą cierpiały, kiedy Leto II przez trzy i pół tysiąclecia gnał Imperium swoją Złotą Drogą.
        "Nie możemy dojść do ładu z tamtymi czasami" - pomyślała.
        Widząc własne odbicie w ciemnej okiennej szybie, Taraza skrzywiła się. Zobaczyła ponurą, wyraźnie zmęczoną twarz.
        "Mam przecież prawo być zmęczona i smutna!"
        Wiedziała, że podczas szkolenia skierowano ją celowo w stronę wzorców negatywnych. Były jej siłą i tarczą ochronną. Zachowywała dystans we wszelkich stosunkach międzyludzkich, nawet podczas uwiedzeń, dokonanych na zlecenie genetyczek. Taraza była wiecznym adwokatem diabła, a po wyniesieniu jej na stanowisko Matki Przełożonej ten typ zachowania zdominował cały zakon. W tych warunkach łatwo rozwijała się opozycja.
        Jak mawiali sufici: "zgnilizna rozchodzi się od rdzenia".
        Czego już nie dodali, to tego, że czasami zgnilizna jest czymś cennym i szlachetnym.
        Dla pociechy sięgnęła po dane, na których można było polegać. Ludzkie migracje poniosły na nieznane planety nauki Tyrana, zmienione tysiące razy, ale wciąż rozpoznawalne. W swoim czasie znajdzie się sposób, żeby dostrzec niewidzialne statki. Taraza była przekonana, że Rozproszeni jeszcze go nie odkryli - przynajmniej ci, którzy wracali cichaczem do swojej kolebki.
        Nie istniał absolutnie bezpieczny kurs pomiędzy wrogimi siłami, ale zdaniem Tarazy zakon uzbroił się najlepiej, jak potrafił. Miały ten sam problem, na który trafiał Nawigator Gildii, prowadząc swój statek przez fałdy przestrzeni tak, by uniknąć przeszkód i pułapek.
        Pułapki, o nie właśnie chodziło. Teraz Odrade zastawia pułapkę zakonu na Tleilaxan.
        W tych ciężkich czasach Taraza często myślała o Odrade i wtedy na nowo odżywała ich długa znajomość. Było tak, jak gdyby patrzyła na wyblakły gobelin, na którym parę postaci zachowało wciąż jaskrawe kolory. Najjaskrawsza ze wszystkich i torująca Odrade drogę do najwyższych foteli w dowództwie zakonu była jej zdolność odrzucenia szczegółów i dobierania się do samego miąższu konfliktu.
        W Odrade potajemnie działała jakaś odmiana niebezpiecznego daru proroczego Atrydów. Posługiwanie się owym ukrytym talentem wywoływało najgłośniejszy sprzeciw i był to jedyny argument, który Taraza rzeczywiście uważała za istotny. Owo coś, co działało głęboko pod powierzchnią, przejawiając się tylko podczas przypadkowych zaburzeń, naprawdę stanowiło problem!
        "Należy ją wykorzystać, ale w każdej chwili musi istnieć możliwość jej wyeliminowania - argumentowała Taraza. - I tak mamy w ręku większość potomstwa Odrade."
        Wiedziała, że może polegać na Lucilli... o ile Lucilla znalazła gdzieś schronienie wraz z Tegiem i gholą. Oczywiście w Twierdzy na Rakis były inne skrytobójczynie. Być może wkrótce trzeba będzie użyć tej broni.
        Taraza poczuła w sobie nagle zamieszanie. Inne Wspomnienia doradzały jak najdalej posuniętą ostrożność. Nigdy więcej nie wolno utracić kontroli nad jakąkolwiek linią genetyczną! Tak, jeżeli Odrade wyjdzie cało z próby zamachu, zrazi się do zakonu na zawsze. Odrade jest pełnowartościową Wielebną Matką, a wśród Rozproszonych musiały się jeszcze takie uchować. Nie pomiędzy Czcigodnymi Macierzami, które poznał zakon żeński, ale jednak...
        "Nigdy więcej!" Tak brzmiała dewiza operacyjna. Nigdy więcej żadnego Kwisatz Haderach ani następnego Tyrana.
        Kontrolować matki; kontrolować ich potomstwo.
        Wielebne Matki nie umierały, gdy umierały ich ciała. Pogrążały się coraz głębiej w żyjącym rdzeniu Bene Gesserit, aż ich sporadyczne wskazania, a nawet podświadome obserwacje stawały się częścią nieśmiertelnej wspólnoty.
        "Z Odrade nie wolno popełniać błędów!"
        Postępowanie z Odrade wymagało specyficznego podejścia i wyjątkowej ostrożności. Odrade pozwalała sobie na pewne umiarkowane uczucia, "łagodne ciepło", jak je nazywała, i dowodziła, że emocje są źródłem cennych spostrzeżeń, jeśli się nie da im sobą zawładnąć. Dla Tarazy owo "łagodne ciepło" było drogą do serca Odrade. , "Wiem, co o mnie myślisz, Daro, ty z tym swoim ťłagodnym ciepłemŤ dla starej koleżanki z lat szkolnych. Uważasz mnie za potencjalne zagrożenie dla zakonu, ale sądzisz, że uważni ťprzyjacieleŤ mogą mnie ocalić przede mną samą."
        Taraza wiedziała, że część jej doradczyń podziela zdanie Odrade, słucha w milczeniu, a osąd zachowuje dla siebie. Większość z nich nadal uznaje władzę Matki Przełożonej, ale wiele wiedziało o "dzikim" talencie Odrade i znało jej wątpliwości. Tylko jedna rzecz trzyma jeszcze siostry w ryzach i co do tego Taraza nie miała złudzeń.
        Motorem działań każdej Matki Przełożonej jest głęboka lojalność wobec zakonu. Nic nie może zagrozić trwałości Bene Gesserit, nawet ona sama. Taraza badała swoje miejsce w ciągłości zakonu precyzyjnie i samokrytycznie.
        Na pozór nie było naglącej potrzeby, żeby pozbyć się Odrade. Jednak Odrade była teraz tak blisko centrum planu "Ghola", że niewiele z tego, co się dzieje, może umknąć jej uważnym obserwacjom. Dowie się mnóstwa rzeczy, których jej nie powiedziano. Manifest Atrydzki to był prawie hazard. Odrade, idealna kandydatka na autorkę, pisząc ten dokument mogła wniknąć głębiej, ale słowa okazały się dla objawienia nieprzepuszczalną barierą.
        "Waff by to docenił" - pomyślała Taraza.
        Odwróciła się od okna i wróciła na fotel. Moment krytycznej decyzji - działać albo nie - można było jeszcze odwlec, ale pośrednie kroki musiały zostać podjęte. Ułożyła w myśli szkic depeszy i przemyślała go raz jeszcze, wzywając równocześnie Burzmaliego. Ulubiony uczeń baszara wejdzie do akcji, ale nie tam, gdzie chce Odrade.
        Depesza do Odrade była w zasadzie prosta:
        Pomoc w drodze. Jesteś na scenie, Daro. Co się tyczy bezpieczeństwa Sheeany, kieruj się własnym osądem. We wszystkich innych sprawach, które nie kolidują z moimi rozkazami, działaj zgodnie z planem.
        Tak. To jest to. Odrade otrzymała instrukcje, wytyczne, które uzna za "plan", nawet kiedy zda sobie sprawę, że wzór jest niekompletny. Odrade będzie posłuszna. "Daro" jest miłym dodatkiem. Dara i Tara. Szczelina, prowadząca wprost w "łagodne ciepło" Odrade, nie była zabezpieczona przed atakiem z tej strony.
        Stół po prawej nakryty jest do uczty, której głównym daniem jest pieczony zając pustynny w sosie cepeda. Inne dania, idąc zgodnie z ruchem wskazówek zegara, począwszy od dalszego końca stołu, to: syriański gołąb, czukka w polewie, kawa z melanżem (zwróćcie uwagę na jastrzębia, herb Atrydów na dzbanku), pot-a-oie i musujące wino kaladańskie w kryształowej karafce z Balut. Godzien uwagi jest również starożytny wykrywacz trucizny, ukryty w kandelabrze.
        Muzeum Dar-es-Balat
        Opis wystawy
        Teg znalazł Duncana w małej wnęce, znajdującej się w błyszczącej kuchni. Zatrzymał się przy wejściu i przyjrzał uważnie chłopcu. Po ośmiu dniach Duncan najwyraźniej doszedł już do siebie po tym niewytłumaczalnym ataku furii w tunelu wejściowym.
        Przeszli przez płytką jaskinię, przesyconą odorem niedźwiedziego barłogu. Zamykająca pieczarę skała nie była skałą, chociaż oparłaby się najbardziej nawet szczegółowemu badaniu. Nieznaczny występ w "skale" przesuwał się, jeśli znało się tajny szyfr lub przypadkiem się go odkryło, i wtedy obrotowym ruchem otwierała się cała tylna ściana.
        Gdy zamknęli za sobą tę szczególną bramę, automatycznie włączyło się światło. Ściany i sufit wejściowego korytarza ozdobione były gryfami Harkonnenów. Teg nie mógł się opędzić przed obrazem młodego Patrina, który po raz pierwszy zabłąkał się tutaj (To zaskoczenie! Ten strach! To podniecenie!), i pewnie dlatego nie zauważył reakcji Duncana, dopóki w ciasnej przestrzeni nie rozległ się cichy jęk.
        Duncan stał z zaciśniętymi pięściami i wzrokiem wlepionym w korowód harkonneńskich gryfów na ścianie z prawej strony. Na twarzy gholi zmagały się ze sobą niepewność i wściekłość, a jęk chwilami przeradzał się w szloch. Obiema pięściami uderzył w rzeźbioną sylwetkę, raniąc sobie dłonie.
        "Niech pokutują w najgłębszej otchłani piekła!" - krzyknął.
        Dziwnie dojrzałe przekleństwo w tych chłopięcych ustach. Zaraz potem zaczęły nim targać nie kontrolowane dreszcze. Lucilla objęła chłopca ramieniem i delikatne, niemal zmysłowo, głaskała go po szyi, aż dreszcze ustąpiły.
        "Dlaczego to zrobiłem?" - wyszeptał.
        "Dowiesz się, kiedy odzyskasz swoje oryginalne wspomnienia" - odparła.
        "Harkonnenowie - szepnął i twarz mu pociemniała. Podniósł wzrok na Lucillę. - Dlaczego tak ich nienawidzę?"
        "Słowami trudno to wyjaśnić - powiedziała. - Będziesz musiał zaczekać na wspomnienia."
        "Nie chcę wspomnień! - Duncan rzucił spłoszone spojrzenie na Tega. - To znaczy... tak, chcę je odzyskać."
        Teraz, kiedy patrzył z kuchennej wnęki na Tega, jego myśli wyraźnie błądziły wokół tamtej chwili.
        - Kiedy, baszarze?
        - Już wkrótce.
        Teg rozejrzał się wokół. Duncan siedział samotnie za wysuwanym stolikiem, ze szklanką brązowego napoju w dłoni. Teg pociągnął nosem: był to jeden z przyprawionych melanżem produktów z nie podlegających entropii pojemników. Znajdował się w nich prawdziwy skarbiec egzotycznych potraw, odzieży, broni i innych przedmiotów o nieocenionej wartości muzealnej. Wszystko pokrywała cienka warstwa kurzu, ale nic w tej kryjówce nie nosiło najmniejszych oznak rozkładu. Wszystkie produkty spożywcze miały dodatek melanżu, na tyle mały, by nie wywołać nałogu (chyba że ktoś był żarłokiem), ale zauważalny. Nawet konfitury z owoców skropione były przyprawą.
        Brązowy napój w kubku Duncana był jedną z substancji wcześniej przez Lucillę skosztowanych i uznanych za nadające się do podtrzymywania życia. Teg nie wiedział dokładnie, w jaki sposób robiły to Wielebne Matki, ale jego własna matka też to potrafiła. Jeden kęs i znała wszystkie składniki potrawy.
        Rzut oka na ozdobny zegar wbudowany w ścianę niszy przekonał Tega, że jest później, niż myślał, i że mija już trzecia godzina ujętego w sztywny harmonogram popołudnia. Duncan powinien być jeszcze w bogato zdobionej sali treningowej. Obaj jednak zauważyli, że Lucilla udaje się na górne piętra ich kryjówki, i dla Tega była to okazja do rozmowy sam na sam z chłopcem.
        Teg przysunął sobie krzesło i usiadł po przeciwnej stronie stołu.
        - Te zegary doprowadzają mnie do szału! - rzucił Duncan.
        - Wszystko tutaj doprowadza cię do szału - odparował Teg, ale spojrzał raz jeszcze na zegar. Był to antyk, okrągła tarcza z dwiema analogowymi wskazówkami i cyfrowym sekundnikiem. Wskazówki były dość obsceniczne i przedstawiały dwie nagie ludzkie postacie: większa - mężczyznę z ogromnym fallusem, a mała - kobietę z szeroko rozstawionymi nogami. Za każdym razem, gdy się spotykały, mężczyzna zdawał się łączyć z kobietą.
        - Pieprzne - przyznał Teg. Wskazał szklankę chłopca. - Smakuje ci?
        - Nawet niezłe, baszarze. Lucilla twierdzi, że powinienem pić to po wysiłku.
        - Moja matka robiła mi coś takiego, gdy byłem przepracowany. - Teg pochylił się i wciągnął w nozdrza sycący zapach melanżu, przypominając sobie zapamiętany z dzieciństwa smak.
        - Baszarze, jak długo będziemy musieli tu zostać?
        - Aż znajdą nas właściwi ludzie. Albo do chwili, gdy będziemy pewni, że nikt nas nie znajdzie - odpowiedział.
        - Jesteśmy tu przecież odcięci od świata. Skąd będziemy wiedzieć?
        - Wyjdziemy, kiedy uznam, że już pora. Wezmę koc abiotyczny i zacznę patrolować okolicę.
        - Nienawidzę tego miejsca!
        - Widzę to. Nie uczono cię niczego o cierpliwości?
        Duncan skrzywił się.
        - Baszarze, dlaczego tak się starasz, żebym ani na chwilę nie został sam z Lucillą? - spytał.
        Teg skupił się przez chwilę na ostrożnym wydmuchnięciu powietrza, po czym na nowo podjął oddychanie. Więc chłopak to zauważył. Jeżeli Duncan wie, wie też Lucilla.
        - Nie sądzę, by Lucilla zdawała sobie z tego sprawę - ciągnął Duncan - ale to staje się coraz bardziej widoczne.
        Przerwał i powiódł wokół spojrzeniem.
        - Gdyby to miejsce nie zaprzątało jej tak bardzo... Dokąd ona pobiegła?
        - Chyba jest na górze w bibliotece - powiedział Teg.
        - Biblioteka!
        - Zgadzam się, że jest prymitywna, ale też fascynująca.
        Teg przyglądał się wolucie zdobiącej kuchenny sufit. Nadszedł czas decyzji. Nie mógł oczekiwać, że Lucilla dalej będzie równie roztargniona. Teg podzielał jej zauroczenie. Łatwo było stracić głowę wśród tych cudów. Cała pozaprzestrzenną kula, średnicy około dwustu metrów, była zabytkiem. Pod wszelkimi względami, także jeśli wziąć pod uwagę całą maszynerię i nulentropiczne przechowalnie, była zaskakująco prymitywna. Teg podejrzewał, że jest o wiele starsza niż schowek Tyrana i jeżeli można było wierzyć opowieściom o Dar-es-Balat, ta wczesna technologia stanowiła znaczące osiągnięcie.
        "Tyran musiał wiedzieć o istnieniu tego miejsca" - mówiła Lucilla ochrypłym, podnieconym szeptem.
        To przypuszczenie momentalnie uruchomiło mentacką świadomość Tega. Dlaczego Tyran pozwolił, by ród Harkonnenów utopił większość pozostałej fortuny w takim przedsięwzięciu?
        Może właśnie dlatego - żeby ich zubożyć.
        Koszty łapówek i opłat przewozowych Gildii z ixiańskich fabryk musiały być astronomiczne.
        "Czy Tyran wiedział, że pewnego dnia będzie nam potrzebne to schronienie?" - pytała Lucilla.
        Teg był skłonny w to wierzyć. Nie można było zlekceważyć mocy jasnowidzenia, tak często demonstrowanej przez Leto II.
        Nawet teraz, gdy siedział z Duncanem w kuchni, czuł, jak jeżą mu się włosy na karku. Ta harkonneńska kryjówka miała w sobie coś bajkowego, zupełnie jak gdyby sam Tyran tu był. Co stało się z tymi, którzy ją zbudowali? Ani on, ani Lucilla nie znaleźli niczego, co mogłoby wyjaśnić, dlaczego ludzie opuścili to miejsce.
        Podczas wędrówek po kuli ze wszystkich stron osaczała ich namacalna historia. Teg co krok napotykał pytania, na które nie potrafił znaleźć odpowiedzi.
        To samo gnębiło Lucillę.
        "Dokąd poszli? W moich Innych Wspomnieniach nie ma nic, co mogłoby wskazać choćby nikły trop."
        "Może Tyran wywabił ich stąd i pozabijał?"
        "Wracam do biblioteki. Może dzisiaj wreszcie coś znajdę."
        W ciągu pierwszych dwóch dni Teg i Lucilla obejrzeli dokładnie swoje nowe mieszkanie. Ponury i milczący Duncan snuł się za nimi, jak gdyby bał się zostać sam.
        Każde nowe odkrycie zaskakiwało lub przerażało. W pobliżu środka kuli znaleźli dwadzieścia jeden szkieletów, ustawionych wzdłuż ściany w bryłach przezroczystego plazu. Ci makabryczni strażnicy spoglądali na każdego, kto zmierzał w kierunku maszynowni lub magazynu.
        Patrin uprzedził Tega o istnieniu szkieletów. Podczas jednej ze swych pierwszych wypraw odkrył dokumenty, mówiące, że zmarli byli rzemieślnikami, których dziełem było to miejsce. Zabili ich Harkonnenowie, by utrzymać rzecz w tajemnicy.
        Mimo wszystko jednak kula była cudem techniki, enklawą, w której czas nie płynął, odciętą od całego zewnętrznego wszechświata.
        Nadal, po tysiącach lat, nie zużywalne maszyny kreowały mimetyczny obraz, którego nawet najnowocześniejsze urządzenia nie odróżniały od prawdziwych skał i piasku.
        "Zakon musi dostać to wszystko, nienaruszone! - gorączkowała się Lucilla - To skarbiec! Przechowali nawet genealogiczne księgi rodu!"
        Przechowali nie tylko to. Teg co chwilę łapał się na tym, że szokują go otaczające ich na zmianę to wyrafinowane, to znów sprośne akcenty. Jak choćby ten zegar! Ubrania, aparatura, wciąż bez zarzutu zapewniająca warunki do przeżycia, rzeczy służące do nauki i rozrywki - wszystko nosiło piętno harkonneńskiej żądzy podkreślenia owego nonszalanckiego poczucia wyższości wobec wszystkich i wszystkiego.
        Znowu zaczął wyobrażać sobie tu Patrina, zapewne nie starszego wtedy niż ten ghola. Co sprawiło, że przez tyle lat nie podzielił się swym sekretem nawet z własną żoną? Patrin nigdy nie wspominał o powodach tej tajemniczości, ale Teg sam się domyślał. Nieszczęśliwe dzieciństwo. Potrzeba miejsca, w którym mógłby być sam. Przyjaciele, którzy nie byli przyjaciółmi, lecz obcymi ludźmi, czyhającymi tylko na pretekst, by z niego szydzić. Żaden z towarzyszy zabaw nie mógł zostać dopuszczony do podziwiania tego cudu. To miejsce należało tylko do niego! Było czymś więcej niż samotnym ustroniem. Dla Patrina było prywatnym symbolem zwycięstwa.
        "Spędziłem tam wiele szczęśliwych godzin, baszarze. Wszystko nadal działa. Dokumenty są archaiczne, ale niesłychanie ciekawe, kiedy już złapiesz ten język. Wiele można się tam nauczyć. Sam zrozumiesz, kiedy już się tam znajdziesz. Zrozumiesz wiele rzeczy, o których nigdy ci nie mówiłem."
        Staroświecka sala treningowa nosiła ślady częstej bytności Patrina. Teg rozpoznał wprowadzone przez niego zmiany w kodowaniu niektórych automatów. Mechanizmy zegarowe mówiły o nie kończących się godzinach skomplikowanych ćwiczeń, o torturach zadawanych mięśniom. Tu znalazł Teg wyjaśnienie niecodziennych umiejętności Patrina. Naturalne uzdolnienia tu właśnie wzniosły się na wyżyny.
        Tutejsze automaty stanowiły w ogóle osobny problem. Większość z nich w jaskrawy sposób łamała wszelkie starożytne zakazy. Co więcej, niektóre przeznaczone były do dostarczania przyjemności, potwierdzając najfantastyczniejsze opowieści, jakie Teg słyszał o Harkonnenach. Rozkosz płynąca z bólu! W pewnym sensie tłumaczyło to nieskrępowaną etykę, którą Patrin wyniósł z Gammu. Później dopiero nastąpił u niego zwrot, który wykształcił całkiem inne mechanizmy. Duncan pociągnął spory łyk napoju i spojrzał na Tega znad krawędzi kubka.
        - Dlaczego siedzisz tu sam, zamiast skończyć ostatnią rundę ćwiczeń, tak jak cię prosiłem? - spytał Teg.
        - Te ćwiczenia nie mają sensu. - Duncan odstawił kubek.
        "Oj, Tarazo, nie miałaś racji - pomyślał Teg. - Mały sięgnął po całkowitą niezależność prędzej, niż przypuszczaliśmy."
        Poza tym, rozmawiając z baszarem, przestał używać tytułów.
        - Wypowiadasz mi posłuszeństwo?
        - Właściwie nie.
        - A co właściwie robisz?
        - Muszę wiedzieć!
        - Nie polubisz mnie, kiedy już będziesz wiedział.
        - Co takiego, baszarze?
        "O, proszę, znowu mówimy Ťbaszarzeť!"
        - Przygotowywałem cię na pewien bardzo dotkliwy ból - rzekł Teg. - To będzie konieczne, abyśmy mogli przywrócić ci oryginalne wspomnienia.
        - Ból, baszarze?
        - Nie znamy innego sposobu, by przywołać prawdziwego Duncana Idaho - tego, który zginął.
        - Baszarze, jeśli możesz to zrobić, będę ci jedynie wdzięczny.
        - Tak mówisz. Ale równie dobrze mogę w twoich oczach stać się tylko kolejnym biczem w rękach tych, którzy powołali cię do życia.
        - Czy nie lepiej jest wiedzieć?
        Teg potarł usta wierzchem dłoni.
        - Jeśli mnie znienawidzisz... cóż, nie będę mógł cię winić.
        - Panie, jeśli byłbyś na moim miejscu, czy to właśnie byś czuł?
        Postawa, ton głosu, wyraz twarzy chłopca - wszystko świadczyło o targającej nim rozterce.
        "Jak dotąd w porządku" - pomyślał Teg. Poszczególne etapy procedury, drobiazgowo wyszczególnione, wymagały uważnej interpretacji każdej reakcji gholi. Teraz Duncana przepełniała niepewność. Chciał czegoś, a równocześnie bał się tego.
        - Jestem tylko twoim nauczycielem, nie ojcem! - rzucił Teg ostro.
        Duncan cofnął się jak uderzony.
        - Nie jesteś moim przyjacielem?
        - To działa w dwóch kierunkach. Prawdziwy Duncan Idaho będzie sobie musiał sam odpowiedzieć.
        Wzrok Duncana zasnuła mgiełka.
        - Czy będę pamiętał to miejsce, Twierdzę, Schwangyu i...?
        - Wszystko. Przez jakiś czas będziesz cierpiał na rozdwojenie obrazu swoich wspomnień, ale pamiętać będziesz wszystko.
        Twarz młodzieńca przybrała cyniczny wyraz.
        - Więc ty i ja staniemy się kolegami - rzekł z goryczą w głosie. Teg, trzymając się ściśle instrukcji, powiedział tonem władczym
        i nie znoszącym sprzeciwu:
        - Nie palę się zbytnio do tego, by zostać twoim kompanem. - Utkwił badawcze spojrzenie w twarzy chłopca. - Może pewnego dnia zostaniesz baszarem. Myślę, że możesz się do tego nadawać. Ale wtedy mnie już dawno nie będzie na świecie.
        - Przyjaźnisz się wyłącznie z baszarami?
        - Patrin był moim przyjacielem, a nigdy nie awansował powyżej dowódcy szwadronu.
        Duncan spojrzał w głąb pustego kubka, a potem na Tega.
        - Dlaczego nie zamówisz sobie czegoś do picia? Też ciężko pracowałeś tam, na górze.
        "Podchwytliwe pytanie" - pomyślał Teg. Nie można było nie doceniać tego smarkacza. Wiedział, że dzielenie posiłku było jednym z najdawniejszych rytuałów zbratania.
        - Wystarczy mi zapach - powiedział. - Stare wspomnienia. Akurat teraz są mi nie na rękę.
        - Więc po co tu zszedłeś?
        W młodym głosie dźwięczała nadzieja i strach. Chłopiec chciał, żeby Teg powiedział wreszcie upragnione słowa.
        - Potrzebna mi szczegółowa ocena efektów twojego treningu. Musiałem zejść na dół i rzucić na ciebie okiem.
        - Skąd taka troska?
        Nadzieja i strach! Pora na precyzyjne przesunięcie nacisku.
        - Nigdy dotąd nie uczyłem gholi.
        Ghola! Słowo zawisło pomiędzy nimi, zmieszało się z kuchennymi zapachami, z którymi nie uporały się jeszcze filtry. Było cierpkie od zapachu przyprawy, płynącego z pustego kubka Duncana Ghola.
        Duncan pochylił się do przodu bez słowa. Policzki mu pałały. Teg przypomniał sobie nagle uwagę Lucilli: "Wie, do czego służy cisza."
        Kiedy stało się jasne, że Teg nie doda nic więcej do tego prostego stwierdzenia, Duncan rozczarowany opadł do poprzedniej pozycji. Lewy kącik ust posępnie, boleśnie wygiął mu się w dół. Teraz chłopiec zapatrzony był w swoje wnętrze, dokładnie tak, jak powinien.
        - Nie przyszedłeś tu, żeby być sam - powiedział Teg. - Szukałeś kryjówki. Ciągle się chowasz i wydaje ci się, że nikt cię nigdy nie znajdzie.
        Duncan położył sobie dłoń na wargach. Ten gest był sygnałem, na który czekał Teg. Instrukcja wyraźnie określała tę chwilę: Ghola pragnie, by obudziły się jego oryginalne wspomnienia, a zarazem śmiertelnie się tego boi. To najważniejsza przeszkoda, którą musisz pokonać.
        - Zabierz rękę od ust! - krzyknął Teg.
        Chłopiec opuścił gwałtownie dłoń, jak gdyby się sparzył. Spojrzał na Tega wzrokiem zaszczutego zwierzęcia.
        Mów prawdę - ostrzegała instrukcja. - Zmysły gholi będą wtedy tak wyostrzone, że przeniknie cię na wylot.
        - Chcę, żebyś wiedział - powiedział Teg - że to, co kazał mi zrobić zakon, napełnia mnie odrazą.
        Duncan skulił się.
        - Co kazał ci zrobić?
        - Umiejętności, które kazano mi tobie wpoić, są niepełne.
        - Nie... niepełne?
        - Intelektualna część szkolenia była kompletna. Pod tym względem osiągnąłeś poziom dowódcy pułku.
        - Czyli lepiej niż Patrin?
        - Dlaczego musisz być lepszy niż Patrin?
        - Był twoim druhem, prawda?
        - Tak.
        - Powiedziałeś, że nie awansował powyżej dowódcy szwadronu!
        - Patrin w każdej chwili był zdolny objąć dowództwo nad wielką międzyplanetarną armią. Był czarodziejem taktyki i wiele razy wspierałem się jego mądrością.
        - Ale powiedziałeś, że nigdy...
        - Sam tak zadecydował. Niski stopień ułatwiał mu kontakt z ludźmi, co nieraz bardzo nam się przydawało.
        - Dowódca pułku - wyszeptał ochryple Duncan. Patrzył na blat stołu.
        - Masz wiadomości teoretyczne, nieco może rozwichrzone, ale doświadczenie zwykle szybko je wygładza. Bronią posługujesz się nadzwyczajnie jak na swój wiek.
        Wciąż nie patrząc na niego, Duncan wykrztusił:
        - A jaki jest mój wiek... baszarze?
        Dokładnie tak, jak przestrzegała instrukcja: Ghola cały czas będzie krążył wokół zasadniczego tematu. "Ile mam lat?" Ile lat ma ghola?
        - Jeśli chcesz wiedzieć, ile masz lat jako ghola, czemu nie pytasz wprost? - zimno odparował Teg.
        - I... ile to lat?
        W młodym głosie było tyle udręki, że Tegowi łzy zakręciły się w oczach. Przed tym także go ostrzegano: Nie przejawiaj zbyt wiele współczucia! Odchrząknął, żeby pokryć wzruszenie.
        - Na to pytanie tylko ty możesz odpowiedzieć - rzekł.
        Instrukcje były jasne: Każde słowo obracaj przeciwko niemu. Pilnuj, by był skoncentrowany na swym wnętrzu. Ból emocjonalny jest tak samo ważny w tym procesie, jak ból fizyczny.
        Z piersi Duncana wyrwało się głębokie westchnienie. Zacisnął mocno powieki. Kiedy Teg usiadł naprzeciwko niego, myślał: "Czy to już? Czy teraz to zrobi?" Ale oskarżycielski ton głosu baszara, jego napastliwość - tego się nie spodziewał. Teraz znów Teg traktował go z góry.
        "Ma mnie za nic!" - uświadomił sobie.
        Poczuł gorycz i gniew. Czyżby Teg uważał go za głupca, który da się kupić zwykłym oficerskim stanowiskiem? "Samo zachowanie, ton głosu, może ujarzmić czyjąś wolę." Pod tym lekceważeniem Duncan wyczuwał coś jeszcze: rdzeń, którego nie potrafił przeniknąć. Konsekwencję... zamysł... Zauważył łzy w oczach tamtego, dostrzegł maskujący je gest.
        Otworzył oczy i spojrzał wprost na Tega.
        - Nie zamierzałem być bezczelny, niewdzięczny czy niegrzeczny, baszarze. Ale nie potrafię już obejść się bez odpowiedzi.
        Instrukcja mówiła: Zauważysz, kiedy rozpacz gholi osiągnie punkt krytyczny. Żaden ghola nie stara się tego ukryć. To nieodłączny element ich psychiki. Wyczytasz to z głosu, z postawy.
        Duncan prawie doszedł do punktu krytycznego. Teraz milczenie działało na korzyść Tega. Niech Duncan sam zadaje pytania, niech idzie śladem swoich własnych myśli.
        - Wiesz, że kiedyś chciałem zabić Schwangyu? - odezwał się chłopak.
        Teg otworzył usta i zamknął je ponownie. Ani słowa! Ten mały mówi poważnie!
        - Bałem się jej - ciągnął Duncan. - Nie lubię się bać.
        Spuścił oczy.
        - Powiedziałeś kiedyś, że nienawidzimy tylko tego, co jest dla nas naprawdę niebezpieczne - dodał.
        Będzie się zbliżał i cofał, zbliżał i cofał. Zaczekaj, aż skoczy.
        - Ciebie nie nienawidzę. - Duncan znów patrzył na Tega. - Zabolało mnie, kiedy powiedziałeś mi prosto w twarz: "ghola". Ale Lucilla ma rację. Nie powinno się odrzucać prawdy, nawet gdy boli.
        Teg przygryzł wargi. Słowa cisnęły mu się na usta, ale czas skoku jeszcze nie nadszedł.
        - Nie dziwi cię, że myślałem o zabiciu Schwangyu? - spytał Duncan.
        Teg siedział sztywno. Najdrobniejszy ruch ciała mógłby być poczytany za odpowiedź.
        - Myślałem, żeby dosypać jej czegoś do napoju - ciągnął chłopiec. - Ale tak postąpiłby tchórz, a ja nie jestem tchórzem. Czymkolwiek jestem, nie jestem tchórzem.
        Teg milczał jak skamieniały.
        - Myślę, że naprawdę obchodzi cię to, co ze mną będzie, baszarze, ale ty też masz rację. Nigdy nie będziemy kolegami. Jeśli przeżyję, przewyższę cię. Wtedy będzie już za późno, żeby się zaprzyjaźnić. Powiedziałeś prawdę.
        Teg mimo woli odetchnął nieco zbyt głęboko. Jego mentackie, "ja" nie mogło nie zauważyć przejawów siły tego gholi. Stary baszar miał wrażenie, że na jego oczach, może właśnie tu, w tej kuchennej niszy, chłopiec przestał być chłopcem i stał się mężczyzną. Zrobiło mu się smutno. To stało się tak szybko! Odarto to dziecko z normalnego dorastania.
        - W przeciwieństwie do ciebie Lucilla nie troszczy się o to, co ze mną się stanie - rzekł Duncan. - Ona tylko wykonuje polecenia Matki Przełożonej Tarazy.
        ,Jeszcze nie teraz!" - ostrzegł się w myślach Teg. Zwilżył wargi językiem.
        - Przeszkadzasz Lucilli wykonać rozkaz. Co ona ma mi zrobić?
        Teraz!
        - A jak ci się wydaje? - odparował pytaniem na pytanie.
        - Nie wiem!
        - Prawdziwy Duncan Idaho wiedziałby!
        - Ty wiesz. Dlaczego nie chcesz mi powiedzieć?
        - Ja mam jedynie pomóc ci odzyskać pierwotne wspomnienia.
        - Więc zrób to!
        - Tylko ty możesz to zrobić.
        - Nie wiem jak!
        Teg pochylił się do przodu na krześle, ale nie odezwał się. Moment krytyczny? Wciąż czegoś mu brakowało w rozpaczy Duncana.
        - Wiesz, że potrafię czytać z ruchu warg - mówił Duncan. - Kiedyś poszedłem do obserwatorium na wieży. Zobaczyłem, że poniżej Lucilla rozmawia ze Schwangyu. Schwangyu powiedziała: "Nic nie szkodzi, ze jest taki młody. Otrzymałaś rozkaz".
        Zachowując milczenie, Teg ostrożnie zerknął na chłopca. Można się było spodziewać, że będzie snuł się cichaczem po Twierdzy, węszył, szukał odpowiedzi. A teraz pogrążył się we wspomnieniach, nie zdając sobie sprawy, że nadal szuka, węszy... tylko inaczej.
        - Nie sądzę, żeby miała mnie zabić - podjął Duncan. - Ale ty wiesz, o co chodzi, skoro stajesz jej na drodze. - Uderzył pięścią w stół. - Odpowiedz mi, do cholery!
        "No! To mamy pełną desperację!"
        - Mogę ci tylko powiedzieć, że jej zamiary stoją w sprzeczności z rozkazami, które ja otrzymałem. Taraza osobiście poleciła mi wzmacniać cię i chronić przed jakąkolwiek krzywdą.
        - Przecież sam powiedziałeś, że moje szkolenie było... niewłaściwe!
        - Musiało być. Żeby przygotować cię do przebudzenia.
        - Co ja mam robić?
        - Sam wiesz.
        - Powtarzam ci, że nie wiem! Naucz mnie, proszę cię!
        - Robisz wiele rzeczy, których nikt cię nie uczył. Któż to nauczył cię nieposłuszeństwa?
        - Proszę, pomóż mi! - to był rozpaczliwy szloch.
        Teg zmusił się do chłodnej obojętności.
        - A co, do ciężkiej cholery, wydaje ci się, że robię? - spytał.
        Duncan rąbnął obiema pięściami w stół, aż kubek zatańczył na blacie. Wlepił w baszara oszalałe spojrzenie. Nagle jego twarz przybrała dziwny wyraz, w oczach coś zamajaczyło.
        - Kim jesteś? - wyszeptał.
        Kluczowe pytanie!
        - A jak myślisz, kim jestem? - głos Tega był jak bat spadający na bezbronną ofiarę.
        Twarz Duncana wykrzywiła się w straszliwej udręce. Zachłystując się zdołał wybełkotać:
        - Tyje... ty jesteś...
        - Duncan! W tej chwili przestań! - Teg zerwał się na równe nogi i zgromił chłopca wzrokiem przepełnionym udawanym gniewem.
        - Ty jesteś...
        Prawa ręka Tega wystrzeliła w przód błyskawicznym łukiem i otwarta dłoń uderzyła w policzek Duncana.
        - Jak śmiesz mi się sprzeciwiać!
        Lewa dłoń, kolejne chlaśnięcie.
        - Jak śmiesz!
        Duncan zareagował tak szybko, że Teg przez ułamek sekundy doznał paraliżującego szoku. Ta prędkość! Poszczególne elementy ataku zlały się w jeden płynny ruch: wyskok w górę, obiema nogami na krzesło, rozkołysanie krzesła, wykorzystanie tego ruchu dla wzmocnienia ciosu wymierzonego w splot nerwowy w ramieniu Tega.
        Zadziałały instynkt i rutyna Teg uskoczył w bok ponad stołem i uderzył stopą w jądra Duncana Unik nie był udany. Opadająca dłoń Duncana uderzyła wzniesioną nogę Tega pod kolanem. Cała noga zdrętwiała w jednej chwili.
        Duncan rozciągnął się jak długi na stole, ale mimo paraliżującego ciosu starał się cofnąć. Teg podparł się lewą ręką, a prawą uderzył w krzyżową część kręgosłupa Duncana, rozmyślnie osłabionego w trakcie ćwiczeń przeprowadzonych w ostatnich kilku dniach. Chłopiec jęknął, gdy potworny ból przeszył jego ciało. Ktoś inny pewnie by znieruchomiał, krzyknął, ale Duncan tylko jęknął i atakował dalej, sięgając przez stół ku Tegowi.
        Z konieczności odrzuciwszy od siebie wszelką litość, Teg raz za razem zadawał swej ofierze coraz większy ból, starając się, by w chwilach największego cierpienia Duncan widział twarz napastnika
        "Patrz mu w oczy!" - mówiły instruktorki. A wspierająca je swoim autorytetem Bellonda przestrzegała: "Będzie ci się wydawać, ze przejrzy cię na wylot, ale powie do ciebie: Leto".
        Dużo później Teg z trudem mógł sobie przypomnieć szczegóły swojego postępowania w procesie budzenia gholi. Wiedział, że działa zgodnie z zaleceniami, ale jego umysł błąkał się gdzie indziej. Co dziwniejsze, krnąbrna pamięć uczepiła się innego przejawu buntu - Rewolty Cerbolskiej. Osiągnął wtedy ledwie średni wiek, ale był już baszarem o doskonałej reputacji. Pamiętał, jak włożył swój najlepszy mundur, bez medali (subtelny chwyt), i w palącym południowym upale pojawił się na zoranych bitwą polach pod Cerbol. Bez broni, naprzeciw nacierającym buntownikom!
        Wielu spośród napastników zawdzięczało mu życie. Większość złożyła mu niegdyś przysięgę na wierność. Teraz zrzucali więzy posłuszeństwa. Postać Tega, widoczna przed nimi, mówiła im:
        "Nie będę nosić medali, które świadczą o tym, co dla was zrobiłem, gdy byliśmy jeszcze towarzyszami broni. Nie zrobię żadnego gestu, który świadczyłby, że jestem jednym z was. Mam na sobie tylko mundur, a on mówi, że wciąż jestem baszarem. Zabijcie mnie, jeżeli w swym nieposłuszeństwie posuniecie się aż tak daleko."
        Kiedy większość zbuntowanych żołnierzy rzuciła broń i podeszła ku niemu, niektórzy oficerowie padali na kolana przed swoim dawnym baszarem.
        "Wstańcie - upominał ich. - Nigdy nie musieliście kłaniać się ani klękać przede mną! Wasi nowi przywódcy wyrobili w was paskudne przyzwyczajenia."
        Później mówił im o tym, że popiera i rozumie ich skargi. Cerbol było fatalnym marnotrawstwem sił. Ale ostrzegł ich także:
        "Jedną z najgroźniejszych rzeczy we wszechświecie jest ciemny tłum, skarżący się na rzeczywiste krzywdy. Nie ma jednak nic tak groźnego, jak kiedy skarży się uświadomiona i inteligentna społeczność. Nie potraficie sobie nawet wyobrazić zniszczeń, które wyrządza inteligencja owładnięta żądzą zemsty. Sam Tyran wydałby się dobrotliwym tatusiem w porównaniu z tym, co właśnie mieliście zamiar rozpętać!"
        Była to oczywiście prawda, ale prawda w pojęciu Bene Gesserit. Nie stanowiła też żadnej pomocy w tym, co kazano mu zrobić z gholą Duncana Idaho - zadawaniu fizycznych i duchowych cierpień niemal całkowicie bezbronnej ofierze.
        Najłatwiej było mu przypomnieć sobie oczy Duncana. (Bellonda kazała się w nie wpatrywać!) Patrzyły ciągle w ten sam punkt, prosto w twarz Tega, nawet w chwili, gdy w końcu chłopiec krzyknął przeraźliwie:
        - Do diabła Leto! Co ty robisz!
        "Nazwał mnie Leto."
        Teg zrobił dwa chwiejne kroki w tył. Lewa noga bolała go i mrowiła od uderzenia. Zdawał sobie sprawę, że jest już u kresu sił. Był o wiele za stary na takie wyczyny, a to, co przed chwilą zrobił, sprawiło, że czuł się zbrukany. Wykuta na pamięć procedura nadal tkwiła w jego świadomości. Wiedział, że dawniej budzono gholę, wszczepiając w jego podświadomość nakaz zabicia kogoś, kogo kochał. Psychika gholi, strzaskana i poskładana z powrotem, zawsze pozostawała kaleka. Nowa technika pozostawiała psychiczne blizny na tym, kto dokonywał przebudzenia.
        Powoli, przezwyciężając opór odrętwiałych z bólu mięśni i nerwów, Duncan zsunął się ze stołu i oparł o krzesło. Stał drżący, wbijając wzrok w Tega.
        Instrukcja mówiła: Musisz stać zupełnie spokojnie. Nie ruszaj się. Niech patrzy na ciebie do woli.
        Teg stał więc nieruchomo, tak jak mu nakazano. Wspomnienie Rewolty Cerbolskiej uleciało mu z głowy. Wiedział, co zrobił wtedy i co zrobił teraz. W pewnym sensie było to podobne. Nie powiedział buntownikom pod Cerbol absolutnej prawdy (jeśli takowa istniała) - tyle tylko, by zwabić ich z powrotem do szeregów. Ból i jego przewidywalne konsekwencje. "To dla waszego własnego dobra."
        Czy to było dobre, to, co zrobił gholi Duncana Idaho?
        Zastanawiał się, co dzieje się teraz w psychice Duncana. Przekazano mu cały stan wiedzy o tych chwilach, ale widział, że było to zbyt mało. Oczy i twarz Duncana były żywym obrazem kompletnego wewnętrznego chaosu. Rozbiegany wzrok, nienaturalne skurcze mięśni policzków i ust.
        Powoli, cudownie powoli, twarz Duncana złagodniała. Ciałem nadal wstrząsały drgawki. Idaho czuł je, lecz z bardzo daleka. Odbierał ból, ten tępy i ten rozdzierający, jak gdyby przeszywał on jakieś inne ciało. Wiedział jednak, że istnieje, w tej właśnie chwili, kimkolwiek i gdziekolwiek był. Wspomnienia plątały mu się. Poczuł się nagle nie na swoim miejscu w tym zbyt młodym ciele, nie przystosowanym do swego poprzedniego właściciela. W jego wnętrzu szarpała się rozstrojona świadomość.
        "Będzie postrzegał oryginalne wspomnienia przez filtr wspomnień gholi - pouczano Tega. - Niektóre pierwotne wspomnienia spadną na niego nagle, jak lawina. Inne będą powracać wolniej. Nie zdoła ich jednak uporządkować w logiczny ciąg, dopóki nie przypomni sobie chwili swojej śmierci." Bellonda udostępniła mu wszystkie znane fakty na temat śmierci Duncana.
        - Sardaukarzy! - wyszeptał Duncan. Rozejrzał się, omiatając wzrokiem wszechobecne godła Harkonnenów. - Wojska desantowe Imperatora w mundurach Harkonnenów! Ależ muszą się w nich podle czuć! - Drapieżny grymas wykrzywił mu usta.
        Teg obserwował go w milczeniu.
        - Zabili mnie.
        Było to wyzute z wszelkich emocji proste stwierdzenie faktu, i może przez to tym bardziej makabryczne. Ciałem Duncana szarpnął jeszcze jeden, silniejszy od innych dreszcz i dygotanie ustało.
        - W tej malutkiej izdebce było ich najmniej tuzin. - Spojrzał wprost w oczy Tega. - Jeden z nich mnie dostał. Przeszedł przeze mnie jak tasak do mięsa.
        Przerwał, walcząc z konwulsyjnym uciskiem w krtani.
        - Czy zyskałem tyle czasu, by Paul mógł uciec? Na wszystkie pytania odpowiadaj prawdę.
        - Uciekł.
        Teraz zbliżała się chwila próby. Gdzie Tleilaxanie zdobyli komórki Idaho? Testy Bene Gesserit potwierdzały ich oryginalność, ale nigdy nie można było być pewnym do końca. Tleilaxanie na własną rękę zmienili coś w tym gholi. Jego wspomnienia mogłyby przysłużyć się rozwikłaniu wątpliwości.
        - Ale Harkonnenowie... - Duncan urwał. Wspomnienia z Twierdzy zazębiły się nareszcie. - Och, tak! - Zaśmiał się dziko i wydał z siebie grzmiący okrzyk tryumfu nad zmarłym przed wiekami baronem Vladimirem Harkonnenem: - Odpłaciłem ci, baronie! Och, odpłaciłem ci za tych wszystkich, których zgubiłeś!
        - Pamiętasz Twierdzę i rzeczy, których cię uczyliśmy? - spytał Teg.
        Na czole Duncana zarysowały się głębokie bruzdy. Był zakłopotany. Ból emocjonalny wciąż walczył o prymat z bólem fizycznym. Kiwnął głową w odpowiedzi na pytanie Tega. Były dwa życia... jedno, u początku którego stał aksolotlowy zbiornik, i inne... inne... Czuł się niekompletny. Coś w jego wnętrzu drzemało nadal. Nie obudził się jeszcze zupełnie. Spojrzał gniewnie na Tega. Więc to nie miało być wszystko? Teg był brutalny. Czy musiał być aż tak brutalny? A zatem to tak ożywiało się gholę?
        - Ja... - Duncan pokręcił głową. Wyglądał jak wielkie, ranne zwierzę naprzeciw myśliwego.
        - Odzyskałeś wszystkie wspomnienia?
        - Wszystkie? Och, tak. Pamiętam Gammu, kiedy była jeszcze Giedi Prime - przesiąknięte krwią i ropą katorżnicze piekło Imperium! Och tak, baszarze. Byłem twoim pilnym uczniem. Dowódca pułku! - Roześmiał się znowu, odrzucając w tył głowę w geście dziwnie dojrzałym dla tak młodego ciała.
        Teg poczuł nagły przypływ ogromnej radości, o wiele większej niż jednoczesna ulga. Udało się! Udało się, tak jak mówiły.
        - Nienawidzisz mnie?
        - Nienawidzę? Czy nie mówiłem, że będę ci wdzięczny?
        Duncan podniósł raptownie dłonie i przyjrzał się im. Potem zbadał wzrokiem swą młodzieńczą postać.
        - Co za pokusa! - mruknął. Opuścił dłonie i skoncentrował uwagę na twarzy Tega, wypatrując w niej znajomych rysów. - Atrydzi! - powiedział. - Jesteście wszyscy tak cholernie do siebie podobni.
        - Nie wszyscy - sprostował Teg.
        - Nie mówię o wyglądzie, baszarze. - Duncan zapatrzył się w przestrzeń. - Pytałem o swój wiek...
        Minęła długa chwila ciszy.
        - Bogowie głębin! Tak wiele czasu minęło!
        - Zakon cię potrzebuje - wtrącił Teg zgodnie z instrukcją.
        - Z tym niedojrzałym ciałem? I cóż miałbym robić?
        - Naprawdę nie wiem, Duncanie. Ciało dojrzeje, a zresztą sadzę, że Wielebna Matka wyjaśni ci wszystko.
        - Lucilla?
        Duncan spojrzał nagle na zdobiony sufit, potem na wnękę i stary zegar. Pamiętał, jak przybył tutaj z Tegiem i Lucillą. To miejsce nie zmieniło się, a jednak było inne.
        - Harkonnenowie - szepnął. Skierował na baszara pałające oczy. - Czy wiesz, ilu moich krewnych torturowali i zabili?
        - Jedna z archiwistek Tarazy pokazała mi raport.
        - Raport! Czy myślisz, że słowami można to opisać?
        - Nie. Ale tylko tak mogłem odpowiedzieć na twoje pytanie.
        - Do diabła z tobą, baszarze! Dlaczego wy, Atrydzi, musicie być zawsze tacy uczciwi i honorowi?
        - Myślę, że mamy to we krwi.
        - To prawda - zza pleców Tega dobiegł głos Lucilli. Teg nie odwrócił się. Od jak dawna tu była? Co usłyszała? Lucilla podeszła bliżej i stanęła obok Tega, nie spuszczając wzroku z Duncana.
        - Widzę, że to zrobiłeś, Milesie.
        - Spełniłem co do joty polecenia Tarazy.
        - Byłeś bardzo sprytny, Milesie. O wiele sprytniejszy, niż podejrzewałam. Twoja matka powinna była ponieść surową karę za to, czego cię nauczyła.
        - O, Lucilla uwodzicielka - odezwał się Duncan, przenosząc wzrok z Lucilli na Tega i z powrotem. - Tak, teraz mogę odpowiedzieć na drugie pytanie: co miała mi zrobić.
        - One nazywają się Imprinterki - powiedział Teg.
        - Milesie - powiedziała wolno Lucilla - jeżeli skomplikowałeś moje zadanie do tego stopnia, że nie będę mogła wykonać rozkazu, upiekę cię na rożnie.
        Jej beznamiętny głos przyprawił Tega o dreszcz. Wiedział, że posłużyła się metaforą, ale groźba jest prawdziwa.
        - Uczta pokutna! - zauważył Duncan. - Jakie to miłe!
        Teg odwrócił się do niego.
        - W tym, co ci zrobiłem, Duncanie, nie ma nic romantycznego. Asystowałem już Bene Gesserit w wielu przedsięwzięciach, po których czułem się podle, ale nigdy tak bardzo jak teraz.
        - Milczeć! - Lucilla włożyła w ten rozkaz całą moc Głosu.
        Teg, jak nauczyła go matka, pozwolił Głosowi przepłynąć przez siebie i wyciec na zewnątrz.
        - Ci, którzy szczerze związali się z Bene Gesserit - podjął - mają tylko jeden cel: przetrwanie zakonu. Nie którejkolwiek jednostki, ale samego zakonu. Fortele, kłamstwa, to tylko puste słowa, gdy w grę wchodzi przetrwanie wspólnoty.
        - Niech piekło porwie tę twoją matkę, Milesie!
        Teg przyjął nie skrywaną złość Lucilli jako komplement.
        Duncan przypatrzył się jej. Kim jest ta kobieta, Lucilla? Czuł, jak wewnątrz niego wirują wspomnienia To nie ta sama... nie, nie ta sama, a jednak... fragmenty są te same. Głos. Rysy twarzy. Nagle zobaczył inną twarz, tę, którą ujrzał kiedyś na ścianie swego pokoju w Twierdzy.
        Duncan, mój słodki Duncan.
        Łzy napłynęły mu do oczu. Jego matka - także ofiara Harkonnenów. Torturowana... kto wie, co jeszcze? "Słodki Duncan" nigdy już jej nie zobaczył.
        - Bogowie, jak bym chciał mieć tu chociaż jednego, żeby go zabić - wychrypiał.
        Znów skupił wzrok na Lucilli. Łzy zatarły jej rysy i porównanie stało się łatwiejsze. Twarz Lucilli zlewała się z twarzą lady Jessiki, ukochanej Leto Atrydy. Duncan zerknął na Tega i znów na Lucillę, ocierając łzy z oczu. Twarze ze wspomnieli rozpłynęły się, pozostała tylko twarz stojącej przed nim Lucilli. Podobna... ale nie ta sama. Nigdy już nie ta sama.
        Imprinterka.
        Domyślał się znaczenia tego słowa. Poczuł, że ogarnia go wściekłość, prawdziwa wściekłość Duncana Idaho.
        - Chodzi ci o to, żebym zrobił ci dziecko, Imprinterko? Słyszałem, że nazywają was matkami do wynajęcia.
        - Przedyskutujemy to innym razem - odpowiedziała zimno Lucilla.
        - Przedyskutujmy to w jakimś przytulniejszym miejscu - zaproponował Duncan. - Może zaśpiewam ci piosenkę. Nie śpiewam tak dobrze, jak stary Gurney Halleck, ale wystarczy na wstęp do igraszek w łóżku.
        - Uważasz, że to śmieszne? - spytała.
        - Śmieszne? Nie, ale naprawdę przypomniał mi się Gurney. Powiedz mi, baszarze, czy jego też wywlekliście z grobu?
        - Nic mi o tym nie wiadomo - stwierdził Teg.
        - Aaach, co to był za śpiewak! Mógł zabić śpiewając i ani razu nie zafałszował.
        - My, Bene Gesserit, nauczyłyśmy się obchodzić bez muzyki - rzekła lodowatym głosem Lucilla. - Wywołuje zbyt wiele kłopotliwych emocji. Wspomnień emocji, ma się rozumieć.
        Liczyła na to, że poczuje respekt przed Innymi Wspomnieniami i wynikającą z nich mocą Bene Gesserit, ale Duncan tylko roześmiał się jeszcze głośniej.
        - Co za szkoda - powiedział. - Tak wiele tracicie z życia. - I zaczął nucić refren starej piosenki Hallecka:
        "Do szeregu, kamraci, już dawno nie było inspekcji... "
        Ale jego myśli krążyły gdzie indziej, na nowo sycąc się tymi odzyskanymi chwilami, i znowu czuł, że coś potężnego, coś, co pozostało w jego piersi, domaga się odkrycia. Cokolwiek to było, było gwałtowne i dotyczyło Lucilli, Imprinterki. W wyobraźni widział jej martwe ciało skąpane we krwi.
        Większość ludzi pragnie czegoś więcej niż powierzchownego zadowolenia czy jego głębszej odmiany, zwanej szczęściem. To jedna z tajemnic, przy pomocy których osiągamy nasze cele. Owo "coś więcej" krystalizuje się w zwielokrotnioną władzę, której ludzie nie potrafią nawet nazwać, a jeszcze częściej nie podejrzewają jej istnienia, choć zwykle podświadomie ulegają takim ukrytym mocom. I tak, wystarczy tylko powołać do życia skalkulowane "coś więcej", nazwać je i nadać mu kształt, a ludzie pójdą za nim.
        "Arkana Przywództwa" Bene Gesserit
        Odrade i Sheeana szły zarośniętą drogą obok magazynu przyprawy, dwadzieścia kroków za milczącym Waffem. Cała trójka miała na sobie nowe burnusy i lśniące filtrfraki. Magazyn otoczony był płotem - szarą siatką z plazu, z której oczek wystawały źdźbła trawy i wełniste strączki nasienne. Odrade zdawały się one symbolem życia tryumfującego nad ludzką interwencją.
        Majaczące za nimi kanciaste budynki, które obsiadły sanktuarium Dar-es-Balat, piekły się w popołudniowym słońcu. Suche, gorące powietrze paliło gardło Odrade. Miała zawroty głowy, a poza tym czuła się jak zwiadowca na wojennej ścieżce. Dręczyło ją pragnienie. Stąpała, jak gdyby balansowała na skraju przepaści. Sytuacja, którą stworzyła na rozkaz Tarazy, mogła lada chwila eksplodować. Jakżeż była niepewna!
        Trzy siły utrzymywały się w równowadze, nie podpierając się wzajemnie, lecz będąc połączone motywami, które w każdej chwili mogły ulec zmianie i obrócić w gruzy cały alians. Przysłani przez Tarazę żołnierze byli dla Odrade niewielką pociechą. Gdzie jest Teg? Gdzie jest Burzmali? I, skoro już o tym mowa, gdzie jest ghola? Powinien już tu być. Dlaczego kazano jej zwlekać?
        Dzisiejsza wyprawa z pewnością opóźni wiele spraw! Mimo błogosławieństwa Tarazy, Odrade miała wrażenie, że ta eskapada pomiędzy pustynne czerwie pewne rzeczy może odwlec już na zawsze. No i był jeszcze Waff. Ciekawe, czy będzie miał co zbierać, jeśli przeżyje?
        Mimo kojącego działania najlepszych wzmacniaczy regeneracyjnych zakonu, Waff twierdził, że połamane przez Odrade ręce nadal go bolą. Nie uskarżał się, po prostu udzielał informacji. Zdawał się akceptować to kruche przymierze, nawet wariant przewidujący udział kapłańskiej koterii. Wyraźnie czuł się pewnie, odkąd jego własny Tancerz Oblicza w przebraniu Tueka zajął tron Najwyższego Kapłana. Potężnym głosem domagał się od Bene Gesserit ich "płodnych matek" i krok po kroku wycofywał z własnej części umowy.
        "To tylko drobna zwłoka. Zakon żeński musi zanalizować nową umowę - tłumaczyła Odrade. - W tym czasie..."
        Dzisiaj wciąż trwał ów "ten czas".
        Odrade odłożyła na bok złe przeczucia i zaczęła chłonąć nastrój tej wyprawy. Zachowanie Waffa fascynowało ją, szczególnie jego reakcja na spotkanie z Sheeaną: całkiem wyraźna cześć i niemało strachu.
        Była narzędziem jego Proroka.
        Odrade zerknęła spod oka na maszerującą u jej boku dziewczynkę. Nadarzała się okazja, aby ukształtować wypadki tak, jak tego chciały Bene Gesserit.
        Odkrycie przez zakon prawdziwego oblicza Tleilaxan napełniało ją podnieceniem. Fanatyczna "prawdziwa wiara" Waffa nabierała kształtu z każdym wypowiedzianym przez niego słowem. Odrade czuła się szczęśliwa, że może po prostu być tu i obserwować tleilaxańskiego Mistrza w religijnym uniesieniu. Nawet zgrzyt piasku pod jego stopami prowokował zachowania, które od dziecka uczono ją rozpoznawać.
        "Powinnyśmy były to odgadnąć - myślała. - Przykład naszej własnej Missionaria Protectiva powinien był nam powiedzieć, jak im się to udało. Trzymali się na uboczu, z dala od wścibskich oczu, przez wszystkie te długie i pracowite stulecia."
        Nic nie sugerowało, aby skopiowali strukturę Bene Gesserit. A jakaż inna siła mogła tego dokonać? To była religia. Wielka Wiara!
        Chyba że system gholi zastępuje im nieśmiertelność.
        Możliwe, że Taraza miała rację. Kolejne wcielenia Mistrzów Tleilaxan były czym innym, niż Wielebne Matki. Nie mieli Innych Wspomnień, jedynie swoje własne. Ale ich wspomnienia rozciągały się na tysiąclecia.
        Niesamowite!
        Spojrzała na plecy Waffa Pracowitość. Zdawała się być jego naturalną cechą. Przypomniało jej się, że nazwał Sheeanę "Alyama". Kolejne potwierdzenie, tym razem w aspekcie lingwistycznym. Słowo to znaczyło "błogosławiona". Starożytny język przetrwał u Tleilaxan nie tylko żywy, ale i nie zmieniony.
        Czy Waff wiedział, że tylko bardzo potężne siły, takie jak religie, są do tego zdolne?
        "Znamy korzenie twojej obsesji, Waff - pomyślała. - Niewiele różnią się od tego, co same stworzyłyśmy. Wiemy, jak nimi manipulować dla naszych własnych celów."
        Wciąż miała przed oczyma każde słowo komunikatu Tarazy:
        Zamiary Tleilaxan są wyraźne: nieograniczona władza. Ludzki wszechświat ma stać się wszechświatem Tleilaxan. Nie porywaliby się na coś takiego, nie licząc na pomoc Rozproszonych. Więc...
        Trudno było zaprzeczyć wnioskom Matki Przełożonej. Zgadzały się z nimi nawet opozycjonistki, których schizma groziła rozpadem zakonu. Ale sama myśl o liczbie Rozproszonych, tych ludzkich masach rozmnażających się w postępie geometrycznym, wywoływała w Odrade uczucie bezsilnej rozpaczy.
        "W porównaniu z nimi jest nas zbyt mało" - myślała.
        Sheeana przystanęła i podniosła kamyk. Przyjrzała się mu przez moment, a potem rzuciła nim w płot. Przeleciał przez oczka siatki, nie dotykając jej nawet.
        Odrade uznała, że pora wziąć się w garść. Odgłos kroków na zawianej piaskiem, rzadko używanej drodze wydał się jej nagle ogłuszający. Prosty trakt, wiodący nad kanatem i fosą, okalającymi pierścieniem Dar-es-Balat, zaczynał się o niecałe dwieście kroków stąd, na końcu tej drogi.
        - Robię to, bo tak mi kazałaś, Matko - odezwała się Sheeana. - Ale wciąż nie wiem, dlaczego.
        "Bo miejsce, w którym poddamy Waffa próbie i poprzez niego zmienimy Tleilaxan, ma kluczowe znaczenie" - pomyślała Odrade.
        - To jest pokaz - powiedziała na głos.
        To była prawda. Nie cała, ale wystarczająca.
        Sheeana szła ze spuszczoną głową, uważnie patrząc, gdzie stawia kroki. "Czy zawsze tak idzie na spotkanie Szejtana? - zastanawiała się Odrade. - Zamyślona i daleka?"
        Wysoko w górze rozległ się ledwie dosłyszalny łopot. Nadlatywały ornitoptery. Kazano im trzymać się z daleka, ale wiele oczu chciało obserwować ten pokaz.
        - Zatańczę - powiedziała Sheeana. - Przeważnie wtedy zjawia się duży czerw.
        Odrade czuła, że serce bije jej coraz szybciej. Czy "duży czerw" też będzie słuchał Sheeany, pomimo obecności dwóch innych osób!
        To samobójczy obłęd!
        Ale musiała to zrobić. Rozkaz Tarazy.
        Zerknęła przez płot na magazyn przyprawy. Wydał jej się dziwnie znajomy. To było coś więcej, niż deja vu; to była wewnętrzna pewność. Inne Wspomnienia mówiły jej, że nic się tu nie zmieniło od starożytnych czasów. Kształt przyprawowych silosów był tak stary, jak sama Rakis. Owalne zbiorniki na wysokich, szczudłowatych nogach przypominały drapieżne owady czyhające na zdobycz. Podejrzewała, że projektant wyraził w tej formie podświadome przesłanie: melanż to równocześnie dobrodziejstwo i zguba.
        Za silosami rozpościerało się piaszczyste, bezlitosne pustkowie. Tylko budynki o ścianach z nie wypalonej gliny, ameboidalna odnoga Dar-es-Balat, ciągnęły się prawie do brzegów kanatu. Odkrycie po wiekach pozaprzestrzennej komory Tyrana dało początek coraz liczniejszej wspólnocie religijnej, która zresztą chowała się zwykle za pozbawionymi okien murami, jeśli nie wręcz pod ziemią.
        "Krecia robota naszych podświadomych pragnień"!"
        - Tuek się zmienił - powiedziała nagle Sheeana.
        Głowa Waffa uniosła się gwałtownie. Usłyszał. Teraz na pewno zadaje sobie pytanie: "czy możemy coś ukryć przed wysłanniczką Proroka?"
        Za dużo ludzi wiedziało już, że w przebraniu Tueka paraduje Tancerz Oblicza. Kapłańska klika wierzyła święcie, że sieć, którą stawiają Tleilaxanie, jest tak wielka, że zapłacze się w nią także Bene Gesserit.
        Odrade poczuła gryzący odór chemikaliów, którymi zabijano chwasty na placu magazynowym. Ten smród skierował jej uwagę z powrotem ku sprawom bieżącym. Teraz nie mogła sobie pozwalać na błąkanie myśli! Zbyt łatwo zakon żeński mógł dać się złapać we własne sidła.
        Sheeana potknęła się i krzyknęła cicho, bardziej ze złości niż z bólu. Waff szybko odwrócił głowę i spojrzał na nią, a potem znów skierował wzrok przed siebie. Dziecko potknęło się na nierównej drodze, to wszystko. Nawiany piach zamaskował szczeliny w popękanej nawierzchni. Dalej jednakże pajęcza konstrukcja mostu wydawała się pewna. Nie na tyle mocna, by unieść jednego z potomków Proroka, ale w zupełności wystarczająca, żeby błagalnik mógł tędy przejść na pustynię.
        Waff uważał się przede wszystkim za błagalnika.
        "Przychodzę jako żebrak do krainy Twego posłańca. Boże."
        Miał pewne podejrzenia co do Odrade. Ta Wielebna Matka przywiodła go tu, żeby wydusić z niego wszystko, co wie, zanim go zabije. "Z Bożą pomocą może uda mi się ją jeszcze zaskoczyć" - pomyślał. Wiedział, że jego ciało jest odporne na sondę ixiańską, chociaż nie zauważył przy Odrade żadnego urządzenia o charakterystycznym ogórkowatym kształcie. Ufność pokładał jednak w sile własnej woli i Bożej łasce, której był pewny.
        "A jeśli szczerze wyciągają do nas rękę?"
        Wówczas to także należy uznać za dzieło Boże.
        Sojusz z Bene Gesserit, ścisła kontrola nad Rakis - co za piękne marzenia! Wyczekane panowanie Szariatu, a Bene Gesserit jako jego misjonarki.
        Sheeana znów źle stąpnęła i wydała cichy, żałosny okrzyk.
        - Nie użalaj się nad sobą, dziecko! - skarciła ją Odrade. Widziała, jak ramiona Waffa prostują się sztywno. Nie lubił, kiedy do jego "Błogosławionej" zwracano się w podobnie szorstki sposób. Ten mały człowieczek miał charakter. Odrade widziała w nim siłę fanatyzmu. Nawet gdyby pojawił się czerw, aby go połknąć, Waff by nie uciekł. Wiara w Boga mogła go zaprowadzić prosto w objęcia śmierci - chyba że ktoś wytrąciłby go z tej religijnej pewności.
        Odrade uśmiechnęła się skrycie. Mogła zgadnąć, o czym teraz myśli: "Bóg wkrótce objawi swój zamysł."
        Ale Waff myślał o swoich komórkach, rosnących powoli w zbiorniku w Bandalongu. Obojętne, co stanie się tutaj, jego tkanki przetrwają dla Bene Tleilax... i dla Boga. Seryjny Waff zawsze będzie służył Wielkiej Wierze.
        - Potrafię wywąchać Szejtana, wiesz? - odezwała się Sheeana.
        - Teraz? - Odrade spojrzała na biegnący w górę trakt. Waff był już na moście.
        - Nie, wtedy, kiedy nadchodzi.
        - Oczywiście, że potrafisz, dziecko. Każdy potrafi.
        - Ale ja czuję go z daleka.
        Odrade mocno wciągnęła powietrze przez nos, oddzielając zapachy od dominującej woni rozpalonego krzemienia. Delikatny zapach melanżu... ozon... ledwie wyczuwalny kwas. Ruchem dłoni przynagliła Sheeanę, by pierwsza weszła na kładkę. Waff nadal trzymał się o dwadzieścia kroków przed nimi. Sześćdziesiąt metrów przed nim kładka opadała w dół, na pustynię.
        "Przy pierwszej sposobności spróbuję, jaki smak ma piasek - postanowiła Odrade. - To wyjaśni mi wiele rzeczy."
        Kiedy znalazła się w najwyższym punkcie nad fosą, spojrzała na południowy zachód. Wzdłuż horyzontu biegł niski wał. Znienacka opadły ją natrętne Inne Wspomnienia. Nie było w nich nic z kruchości współczesnego krajobrazu, niemniej poznała to miejsce w mieszaninie obrazów wydobywających się z głębin jej własnej pamięci.
        "Cholera! - pomyślała. - Nie teraz!"
        Ale nie było ucieczki. Takie wtręty nie zdarzały się bez przyczyny. Podporządkowywały sobie jej świadomość i nie mogła nic na to poradzić.
        Uwaga!
        Wpatrzona w horyzont, przymrużyła oczy i pozwoliła Innym Wspomnieniom nałożyć się na tamten widok. W dali wznosiła się wysoka zapora... a jej wierzchem poruszali się ludzie. W tym odległym wspomnieniu był też bajkowy most, cudowny, prawie niematerialny. Łączył dwie części tej dawno już zniszczonej bariery i nie patrząc wiedziała, że pod nie istniejącym mostem płynęła rzeka. Rzeka Idaho! Teraz obraz się zmienił: z mostu spadały jakieś maleńkie sylwetki. Były zbyt daleko, by mogła je bliżej określić, ale wspomnienie podsunęło jej gotowe określenia. Przerażona i zafascynowana rozpoznała tę scenę.
        Bajkowy most się zapadł! Runął w dół, do rzeki.
        To nie była wizja przypadkowego zniszczenia. To była klasyczna przemoc, utrwalona w wielu wspomnieniach, które odziedziczyła podczas przyprawowej agonii. Potrafiła wyróżnić doskonale zestrojone składniki obrazu. Tysiące jej poprzedniczek oglądało tę scenę w rekonstruktywnej wyobraźni. Nieprawdziwe, wizualne wspomnienie - raczej zbiór dokładnych świadectw.
        To stało się właśnie tam! Odrade nie ruszała się z miejsca, pozwalając obrazom rozwijać się w swej świadomości. Uwaga! Wyraźnie czuła niebezpieczeństwo. Nie starała się dociec natury tego ostrzeżenia. Wiedziała, że jeżeli to zrobi, całość rozpadnie się na oddzielne kłębki, z których każdy będzie zapewne istotny, ale zniknie pierwotna wyrazistość.
        Rozgrywał się tam dramat, znany z historii Atrydów. Tyran, Leto II, stoczył się z tego mostu ku własnej zagładzie. Wielki czerw Rakis, sam jednowładny Bóg Imperator, spadł tam, jadąc na swoje wesele.
        Tam, właśnie tam, w rzece Idaho, pod zniszczonym mostem, Tyran zanurzył się w swojej własnej agonii. Właśnie tam nastąpiło przeistoczenie, które zrodziło Podzielonego Boga. Wszystko tam się zaczęło.
        Skąd to ostrzeżenie?
        I most, i rzeka zniknęły z tej krainy. Wysoki mur, opasujący niegdyś pustynną dziedzinę Tyrana, Serir, rozsypał się w cienką, postrzępioną kreskę na migocącym od skwaru widnokręgu.
        Jeśliby teraz pojawił się czerw, niosąc w sobie zamkniętą perłę uśpionego na zawsze wspomnienia Tyrana, czy to wspomnienie mogło im zagrozić? Tak właśnie twierdziły przeciwniczki Tarazy:
        "On się obudzi!"
        Taraza i jej stronniczki nie dopuszczały do siebie takiej możliwości.
        Mimo to nie mogła ot tak, po prostu, zlekceważyć alarmowego dzwonka.
        - Wielebna Matko, dlaczego nie idziemy?
        Odrade poczuła, że jej świadomość chwiejnie powraca do czasu teraźniejszego. To na nim musi się skupić. W ostrzegawczej wizji pojawiło się miejsce, gdzie zaczął się wieczny sen Tyrana, lecz wdarły się również inne wizje. Sheeana stała przed nią z wyrazem zakłopotania na twarzy.
        - Patrzyłam tam. - Odrade wskazała palcem. - To tam zrodził się Szej-hulud, Sheeano.
        Waff zatrzymał się na końcu kładki, o krok od nacierającej pustyni. Odległość między nim a kobietami zwiększyła się do czterdziestu kroków. Na głos Odrade zesztywniał czujnie, lecz nie odwrócił się. Odrade wyczuwała w nim niezadowolenie. Nie znosił nawet cienia cynizmu, kiedy mówiło się o Proroku. Zawsze podejrzewał Wielebne Matki o cynizm, a szczególnie gdy chodziło o kwestie religijne. Waff nie dojrzał jeszcze do zaakceptowania faktu, że Bene Gesserit, którymi tak długo pogardzał i których się bał, mogłyby dzielić z nim Wielką Wiarę. Stanowił podłoże, na którym można było budować jedynie z wielką ostrożnością. Ale Missionaria Protectiva zawsze była bardzo ostrożna.
        - Podobno kiedyś była tu wielka rzeka - powiedziała Sheeana.
        Odrade posłyszała w jej głosie wesołą, drwiącą nutkę. Ta mała szybko się uczyła!
        Waff odwrócił się i zmarszczył brwi. Też to usłyszał. Ciekawe, co teraz myślał o Sheeanie?
        Odrade jedną ręką przytrzymała Sheeanę za ramię, a drugą wskazała kierunek.
        - Tam był most. Wielki mur pozostał otwarty, żeby mogły tamtędy przepływać wody rzeki Idaho. Most łączył brzegi tej luki.
        Dziewczynka westchnęła
        - Prawdziwa rzeka - szepnęła.
        - Niepodobna do kanatu i dużo większa, niż zwykły kanał - wyjaśniła Odrade.
        - Nigdy nie widziałam rzeki.
        - Tam właśnie wpadł Szej-hulud. A tam... - Odrade powiodła ręką w lewo -... wiele kilometrów dalej, Tyran zbudował swój pałac.
        - Nie ma tam nic oprócz piasku - powiedziała Sheeana.
        - Pałac zburzono w Czasach Głodu. Ludzie myśleli, że jest w nim skład przyprawy. Oczywiście mylili się. Tyran był na to o wiele za mądry.
        Sheeana nachyliła się do Odrade i szepnęła:
        - Ale istnieje ogromny przyprawowy skarbiec. Mówią o nim pieśni. Słyszałam je wiele razy. Mój... mówią, że jest w jaskini.
        Odrade uśmiechnęła się. Sheeana, rzecz jasna, nawiązywała do Przekazów Ustnych. O mały włos byłaby powiedziała "mój ojciec", mając na myśli prawdziwego ojca, który zginął na pustyni. Odrade zdążyła już od niej wyciągnąć tę opowieść.
        - Dlaczego ten mały człowieczek jest z nami? - szeptała dziewczynka do ucha Odrade. - On mi się nie podoba.
        - Jest niezbędny, żeby pokaz mógł się odbyć - odparła Odrade.
        Tymczasem Waff zszedł z mostku na łagodne, piaszczyste zbocze. Poruszał się ostrożnie, ale bez widocznego wahania. Kiedy znalazł się już na piasku, odwrócił się i spojrzał najpierw na Sheeanę, a potem na Odrade. Jego oczy błyszczały w palących promieniach słońca.
        "Wciąż widać w nim ten lęk, kiedy patrzy na Sheeanę - pomyślała Odrade. - Jakże wielkie rzeczy ma nadzieję tu odkryć. Wierzy, że znajdzie tu nowe życie. I honor!"
        Sheeana przysłoniła oczy dłonią i przyjrzała się pustyni.
        - Szejtan lubi skwar - powiedziała. - Ludzie kryją się w domach, kiedy jest gorąco, ale właśnie wtedy przychodzi Szejtan.
        "Nie ťSzej-huludŤ. Szejtan! Trafnie to przepowiedziałeś, Tyranie. Co jeszcze wiedziałeś o naszych dzisiejszych czasach?"
        Czy naprawdę Tyran drzemie we wnętrzu wszystkich czerwi, które z niego powstały?
        Żadna z czytanych przez Odrade analiz nie dawała pewnej odpowiedzi na pytanie, co popchnęło ludzką istotę do wejścia w symbiozę z oryginalnym arrakańskim czerwiem. Jakie myśli chodziły mu po głowie w ciągu tysięcy lat tej potwornej transformacji? Czy którakolwiek z nich, lub choćby drobny jej fragment, zachowała się we współczesnych czerwiach Rakis?
        - On jest blisko, Matko - powiedziała Sheeana. - Czujesz?
        Odrada głęboko wciągnęła powietrze. Bogaty aromat cynamonu podszyty goryczą krzemienia. Ogień, siarka - piekło o kryształowych krawędziach. Wielki czerw. Odrade przystanęła i położyła sobie na języku szczyptę piasku. Było w nim wszystko: Diuna z Innych Wspomnień i dzisiejsza Rakis.
        Sheeana wskazała w lewo, dokładnie w kierunku, skąd zrywał się lekki wiatr.
        - Tam. Musimy się śpieszyć.
        Nie czekając na pozwolenie Odrade, zbiegła lekko z mostku, minęła Waffa i wbiegła na pierwszą wydmę. Tam zaczekała, aż ją dogonią. Poprowadziła ich w dół zboczem wydmy, znów w górę, cały czas w tumanach kurzu, potem wzdłuż ogromnego, zakrzywionego barchanu, z którego czuba unosiły się smugi słonego pyłu. Wkrótce już prawie kilometr dzielił ich od bezpiecznych za wodną zaporą zabudowań Dar-es-Balat.
        Sheeana znów się zatrzymała.
        Waff przystanął za nią, ledwo dysząc. Pod zasłaniającym mu pól czoła kapturem filtrfraka błyszczały krople potu.
        Odrade zatrzymała się o krok za Waffem. Oddychała głęboko, uspokajająco, spoglądając ponad jego głową w kierunku, gdzie utkwiła wzrok Sheeana.
        Wściekła fala piasku przetoczyła się przez pustynię, porwana sztormowym wichrem. W długim, ciasnym szpalerze wielkich głazów, poprzewracanych i rozrzuconych jak klocki obłąkanego naśladowcy Prometeusza, ukazała się naga skała. Przez ten dziwaczny labirynt popłynęła rzeka piachu, wsiąkając w głębokie pęknięcia i wyżłobienia, a potem spadając z niewysokiej skarpy i gubiąc się wśród wydm.
        Odrade czuła w płucach gorące powietrze. Z tyłu za sobą słyszała ornitoptery. Niemal czuła na sobie spojrzenia uważnych oczu. Co takiego widzieli z wysoka? Tu, w dole była tylko pustynia, kłębiąca się wokół nich. Sheeana zaczęła biec, spiesznie wyciągając stopy z piasku. Nie starała się ukryć, oszukać czerwia posuwistymi, nierytmicznymi krokami.
        - Tędy - powiedziała, wskazując skalne koryto. Zbiegła w dół, potykając się i ślizgając w nawianym piasku. U stóp wydmy zatrzymała się pod osłoną głazu dwukrotnie wyższego niż ona.
        Waff i Odrade przystanęli tuż za nią.
        Przed nimi wznosiła się w srebrnobłękitne niebo stroma ściana następnego barchanu, falująca jak ogromny grzbiet dokazującego wieloryba.
        Odrade wykorzystała tę przerwę, żeby wyrównać swój bilans tlenowy. Ten szaleńczy bieg wyczerpał ich siły. Waff poczerwieniał i oddychał głęboko. W ciasnym przejściu wisiał gryzący krzemienno-cynamonowy odór. Waff pociągnął nosem i potarł go wierzchem dłoni. Sheeana wspięła się na palce, zakołysała i rzuciła się pędem przez skalną aleję. Postawiła stopę na wciskającym się pomiędzy głazy piaszczystym jęzorze wydmy i uniosła w górę oba ramiona. Zaczęła tańczyć, najpierw wolno, potem stopniowo coraz szybciej i tanecznym krokiem posuwała się coraz wyżej po piachu.
        Odrade poznała starożytne figury tańca, który niemal nie zmienił się od fremeńskich czasów: "Hołd Szej-huludowi". Sheeana, oczywiście, powiedziałaby, że tańczy dla Szejtana. Taniec był zupełnie niepodobny do tego, który Odrade widziała na Wielkim Placu w Kin. Dziewczynka nie starała się ukryć rytmu swoich ruchów. Każdy krok rozlegał się wyraźnie dookoła.
        Szum ornitopterów stał się nagle głośniejszy.
        - Słuchajcie! - zawołała Sheeana, nie zatrzymując się.
        Nie, to nie na ornitoptery chciała zwrócić uwagę. Odrade odwróciła się i nastawiła uszu. W zawalonym głazami labiryncie rozległ się nowy dźwięk.
        Przenikliwy syk, dobywający się spod ziemi i zniekształcany przez piach, z przerażającą szybkością przybierał na sile. Wiatr, mknący skalnym korytem, wyraźnie się ocieplił. Świst zmienił się w ryk i nadal wzrastał. Nagle gigantyczna, ziejąca paszcza, okolona pierścieniem kryształowych kłów, uniosła się z wydmy tuż nad głową Sheeany.
        - Szejtanie! - krzyknęła dziewczynka, nie gubiąc rytmu. - Tu jestem, Szejtanie!
        Odrade spojrzała w górę, w głąb płomiennej czeluści. Prędko dokonała szacunkowych obliczeń, podpierając się zawartymi w pamięci danymi. Musi mieć co najmniej sześćdziesiąt metrów długości! Rzeczywiście duży. Co teraz zrobi? Nie mieli szansy na ucieczkę. Byli zdani całkowicie na łaskę tego potwora... i władzy, którą miała nad nim Sheeana.
        Czerw przetoczył się przez wydmę i opuścił paszczę w dół, ku Sheeanie. Osypujący się piach pętał stopy dziewczynki. Przestała tańczyć. Skalisty wąwóz wypełnił się zapachem cynamonu. Czerw zatrzymał się.
        Odrade jak urzeczona wpatrywała się w płomienie, migoczące za kryształowymi zębami.
        - Wysłaniec Boga - ledwie dosłyszalnie wyszeptał Waff. Gorące powietrze osuszyło pot z twarzy Odrade. Automatycznie zaczęła się zasuwać szczelna przyłbica filtrfraka. Odrade wzięła głęboki wdech, sortując składniki wyczuwalne pod tym cynamonowym zalewem. W powietrzu było mnóstwo tlenu i ostry zapach ozonu. Wytężając wszystkie zmysły, Odrade gromadziła wrażenia.
        "Jeśli przeżyję" - przemknęło jej przez myśl.
        Tak, to były cenne dane. Może pewnego dnia przydadzą się komuś.
        Sheeana wycofała się z piasku na skalną platformę. Znów zaczęła tańczyć, jeszcze gwałtowniej, odrzucając w tył głowę przy każdym obrocie. Włosy opadły jej na twarz. Za każdym razem, kiedy odwracała się do czerwia, krzyczała: "Szejtanie!"
        Nieśmiało, jak dziecko na cudzym podwórku, czerw jeszcze raz ruszył do przodu. Zsunął się z wydmy wprost na odsłoniętą skałę. Płomienna paszcza zawisła o dwa kroki od Sheeany.
        Zatrzymał się. Dopiero teraz do świadomości Odrade dotarł dobywający się z czerwia łoskot, hałas hutniczego pieca. Nie mogła oderwać oczu od pomarańczowej łuny, echa migotliwej pożogi we wnętrzu potwora. Był jaskinią pełną tajemniczych ogni.
        Sheeana skończyła taniec. Opuściła zaciśnięte pięści i spojrzała na istotę, którą przywołała.
        Odrade oddychała regularnymi, odmierzonymi oddechami Matki Wielebnej, zbierającej wszystkie siły. To był koniec. Wykonała rozkaz Tarazy. Matka przełożona dowie się tego, czego chce się dowiedzieć, od obserwatorek w omitopterach.
        - Witaj, Szejtanie - powiedziała Sheeana. - Przyprowadziłam ze sobą Matkę Wielebną i Tleilaxanina.
        Waff osunął się na kolana i zastygł w pokłonie.
        Odrade minęła go i stanęła u boku Sheeany. Dziewczynka oddychała ciężko. Twarz miała zaczerwienioną. Odrade słyszała cykanie przeciążonych filtrfraków. Gorące, cynamonowe powietrze pełne było dźwięków, a nad wszystkimi wznosił się pomruk płomieni we wnętrzu znieruchomiałego czerwia.
        Waff stanął przy niej i utkwił w czerwiu nieprzytomne spojrzenie.
        - Tu jestem - szepnął.
        Odrade sklęła go w duchu. Każdy obcy odgłos mógł sprowokować bestię do ataku. Ale wiedziała, co Waff teraz myśli: "żaden inny Tleilaxanin nie stał tak blisko potomka Proroka. Nawet rakiańskim kapłanom się to nie udało!"
        Sheeana nieoczekiwanie skinęła ręką w zapraszającym geście.
        - Zejdź tu do nas, Szejtanie! - zawołała.
        Czerw opuścił paszczę, aż skalne zagłębienie zamieniło się w upiorne palenisko.
        - Widzisz, jak mnie słucha, matko? - spytała cichutko Sheeana.
        Odrade wyraźnie czuła jej władzę nad czerwiem, wyczuwała pulsowanie tajemnego porozumienia między dzieckiem i potworem. To było niesamowite.
        - Poproszę Szejtana, żeby dał nam się przejechać! - rozległ się zuchwały głos Sheeany.
        Dziewczynka zaczęła się wspinać na stok wydmy. Wielka paszcza natychmiast uniosła się w ślad za nią.
        - Zostań tam! - krzyknęła. Czerw znieruchomiał.
        "To nie jej słowom jest posłuszny - myślała Odrade. - To coś innego. .. coś innego..."
        - Matko, chodź ze mną! - zawołała Sheeana.
        Odrade usłuchała, popychając przed sobą Waffa. Zaczęli wdrapywać się za dzieckiem po piaszczystej pochyłości. Ruchomy piasek sypał się wzdłuż boku czekającego cierpliwie czerwia i tworzył kopczyk w skalnej niecce. Stożkowaty ogon potwora zagiął się na szczycie wydmy. Grzęznąc w piasku, Sheeana doprowadziła ich aż do koniuszka ogona. Tam ujęła przednią krawędź pierścienia i wdrapała się na karbowany grzbiet pustynnej bestii.
        Waff i Odrade powoli poszli za nią. Ciepła skóra nie wyglądała jak substancja organiczna, przypominała raczej jakieś ixiańskie tworzywo.
        Sheeana popędziła do przodu i przykucnęła tuż za paszczą, gdzie pierścienie były grube i masywne.
        - O, tak - powiedziała. Pochyliła się do przodu i chwyciła brzeg pierścienia, uchylając go trochę. Pod spodem ukazała się różowa, delikatna tkanka.
        Waff bez wahania poszedł za jej przykładem. Odrade poruszała się ostrożniej. Chłonęła wszystko wokół. Powierzchnia pierścieni była twarda jak plastbeton, inkrustowana drobnymi zgrubieniami. Palce Odrade delikatnie dotknęły miękkiego ciała. Pulsowało lekko. Skóra czerwia niemal niedostrzegalnie unosiła się i opadała. Za każdym ruchem Odrade słyszała cichy zgrzyt
        Sheeana bezceremonialnie kopnęła twardą skorupę.
        - Naprzód, Szejtanie! - powiedziała.
        Czerw zdawał się jej nie słyszeć.
        - Szejtanie, proszę!
        W głosie dziecka słychać było rozpacz. Była tak pewna swojego Szejtana! Odrade wiedziała jednak, że mała jechała na czerwiu tylko jeden, ten pierwszy raz. Znała ową historię, począwszy od samobójczej desperacji aż po farsę spotkania z kapłanami, ale nie było w niej żadnych wskazówek na przyszłość.
        Wbrew oczekiwaniom czerw poruszył się jednak. Uniósł się raptownie, wykręcił w lewo, ciasnym łukiem spłynął ze skalistej platformy i zaczął oddalać się od Dar-es-Balat prosto w otwartą pustynię.
        - Jedziemy z Bogiem! - wrzasnął Waff.
        Dzikość tego okrzyku wstrząsnęła Odrade. Odczuła moc wiary Waffa. Z góry doleciał łopot nieodstępnych ornitopterów. Ogarnął ich gwałtowny powiew, przesycony ozonem i gorącym odorem kuźni, który unosił się z piachu, miażdżonego przez pędzącego behemota.
        Odrade zerknęła w górę przez ramię. Myślała o tym, jak łatwo byłoby teraz wrogom pozbyć się kłopotliwego dziecka, równie kłopotliwej Wielebnej Matki i pogardzanego Tleilaxanina, usunąć ich za jednym zamachem, bezbronnych w otwartym pustkowiu. Kapłańska klika mogła się o to pokusić, mając nadzieję, że obserwatorki Odrade nie zdążą im przeszkodzić.
        Czy powstrzyma ich strach i ciekawość?
        W głębi ducha Odrade sama była bardzo ciekawa, co będzie dalej.
        "Dokąd to stworzenie nas zabiera?"
        Na pewno nie kierowało się w stronę Kin. Odrade spojrzała w dal ponad głową Sheeany. Na horyzoncie, wprost przed nimi, rysował się mglisty zarys potrzaskanych skał, miejsce, w którym Tyran runął ze swego bajkowego mostu.
        Miejsce, przed którym ostrzegały ją Inne Wspomnienia.
        Odrade doznała nagłego objawienia. Wreszcie zrozumiała to ostrzeżenie. Tyran zginął w miejscu, które sam wybrał. Ciążyło na nim piętno śmierci wielu ludzi, ale jego śmierć gasiła wszystkie inne. Tyran z rozmysłem ułożył trasę swojej podróży. To nie Sheeana skierowała tam czerwia. Sam wybrał tę drogę. Magnes wiecznego snu Tyrana przyciągał go tam, gdzie ten sen się zaczął.
        Był sobie raz diunida, którego zapytano: "Co jest ważniejsze, literjon wody czy ogromny zbiornik wodny?" Diunida pomyślał chwilę, a potem powiedział: "Literjon jest ważniejszy. Nie ma człowieka, który mógłby mieć na własność wielki zbiornik wody. A literjon każdy może schować pod płaszczem i z nim uciec. I nikt się o tym nie dowie".
        "Anegdoty dawnej Diuny" (z Archiwum Bene Gesserit)
        Trening ciągnął się już bardzo długo. Duncan ćwiczył uparcie, zamknięty w ruchomej klatce. Zawziął się, że będzie powtarzał tę sekwencję ruchów dotąd, aż jego nowe ciało przyzwyczai się do siedmiu głównych pozycji czynnej obrony przed atakiem z ośmiu różnych kierunków. Zielony kombinezon, który miał na sobie, pociemniał od potu. Ta jedna lekcja trwała już dwudziesty dzień!
        Teg znał tę starożytną paradę, którą Duncan właśnie odtwarzał, chociaż pamiętał inne nazwy i kolejność ciosów. Zanim minął piąty dzień ćwiczeń, Teg zwątpił w wyższość współczesnej metody. Teraz był przekonany, że Duncan stworzył coś zupełnie nowego, łącząc stare umiejętności z tym, czego nauczył się w Twierdzy.
        Teg siedział przy konsoli sterownicznej w charakterze obserwatora i uczestnika zarazem. Musiał zestroić się psychicznie z mechanizmem, rządzącym groźnymi siłami pozorowanego wroga, ale teraz zżył się już z maszyną i prowadził atak swobodnie i z fantazją.
        Naburmuszona Lucilla od czasu do czasu zaglądała do sali. Obrzucała ich spojrzeniem i wychodziła bez komentarza. Teg nie znał zamiarów Duncana wobec Imprinterki, ale miał uczucie, że przebudzony ghola gra na zwłokę ze swoją kusicielką. Teg wiedział, że Lucilla nie zgodzi się, by miało to trwać dłużej, ale nie mógł nic zrobić. Duncan nie był już "za młody" dla Imprinterki. W chłopięcym ciele mieszkał dojrzały mężczyzna z bagażem doświadczeń, które pozwalały mu podejmować własne decyzje.
        Siedzieli tu od samego rana, z jedną krótką przerwą. Teg był głodny jak wilk, ale nie chciał przerywać sesji. Kunszt Duncana osiągnął dziś nowy poziom i wznosił się coraz wyżej. Usadowiony wygodnie w boksie sterowania, Teg przełączył atak na manewr kompleksowy. Posypały się ciosy - z lewej, z prawej, z góry.
        Zbrojownia Harkonnenów dostarczyła im w nadmiarze egzotycznej broni i instrumentów treningowych, z których część Teg znał jedynie z dokumentów historycznych. Natomiast Duncan pamiętał je wszystkie, i to tak dobrze, że Teg aż mu zazdrościł. Częścią systemu symulacyjnego, którym właśnie się posługiwali, były groty-gończaki, zdolne przeniknąć przez tarczę siłową.
        - Zwalniają automatycznie, zanim wejdą w tarczę - tłumaczył Duncan tym ni to starym, ni to młodym głosem. - Tarcza, ma się rozumieć, odbija zbyt szybki cios.
        - Takie tarcze już prawie wyszły z mody - rzekł Teg. - Ostały się w kilku społecznościach, wykorzystywane w niektórych dyscyplinach sportowych, ale poza tym...
        Duncan wykonał błyskawiczną ripostę, zrzucając trzy groty na podłogę. Uszkodził je dostatecznie, by musiał się nimi zająć system naprawczy kuli. Wyszedł z klatki i unieruchomił aparaturę, nie wyłączając jej. Podszedł do Tega. Oddychał głęboko, ale bez wysiłku. Naraz zerknął gdzieś poza plecy baszara, uśmiechnął się i lekko skłonił. Teg odwrócił się, lecz zdążył już tylko zobaczyć znikający rąbek sukni Lucilli.
        - Zupełnie jak pojedynek - zauważył Duncan. - Ona stara się przedostać przez moją gardę, a ja kontratakuję.
        - Uważaj - powiedział Teg. - To pełnoprawna Wielebna Matka.
        - W swoim czasie poznałem niejedną, baszarze.
        Teg po raz kolejny poczuł się zmieszany. Ostrzegano go, że będzie się musiał przyzwyczaić do tego odmienionego Duncana Idaho, jednak nie w pełni przewidział, ile umysłowego wysiłku będzie go kosztować to przystosowanie. Choćby teraz, wyraz oczu Duncana zupełnie zbijał go z tropu.
        - Nasze role zmieniły się nieco, baszarze. - Duncan podniósł z podłogi ręcznik i otarł twarz.
        - Nie jestem pewien, czy mogę cię jeszcze czegoś nauczyć - przyznał Teg. Miał jednak nadzieję, że Duncan poważnie potraktuje jego ostrzeżenie przed Lucillą. Czy on sobie wyobrażał, że Wielebne Matki w tamtych dawnych czasach były takie same jak dzisiaj? Teg uważał to za wysoce nieprawdopodobne. Zakon żeński ulegał ewolucji i zmianom jak każda forma życia.
        Dla Tega było oczywiste, że Duncan ustalił już swoje miejsce w machinacjach Tarazy. To nie było zwykła gra na czas. Prowadził swoje ciało do wybranego przez siebie punktu szczytowej formy. Dokonał już osądu Bene Gesserit.
        "I dokonał go na podstawie niepełnych danych" - myślał Teg.
        Duncan rzucił ręcznik i patrzył na niego przez chwilę.
        - Pozwól, niech ja ocenię, czego możesz mnie nauczyć, baszarze - powiedział. Odwrócił się i spojrzał z ukosa na siedzącego w boksie Tega
        Teg wciągnął głęboko powietrze. Czuł lekki zapach ozonu, ulatniający się z nieśmiertelnych harkonneńskich przyrządów, tykających w oczekiwaniu, aż Duncan wróci do akcji. Jeszcze wyraźniejsza była cierpka woń potu gholi.
        Duncan kichnął.
        Teg pociągnął nosem. Poczuł wszędobylski kurz, wzniecany podczas zajęć. Czasami łatwiej było go wyczuć językiem niż węchem. Miał alkaliczny smak. Ponad tym wszystkim unosił się zapach odświeżaczy powietrza i regeneratorów tlenowych. System wydychał z siebie wyraźny kwietny aromat, ale Teg nie umiał odgadnąć, jaki to kwiat. W czasie tego miesiąca, odkąd tu mieszkali, kula przesiąkła także wonią ludzi. Pot, kuchenne zapachy, niemożliwy do usunięcia kwaśny odór odzyskiwanych odpadków powoli stawały się elementami pierwotnego składu powietrze. Dla Tega te symptomy ich obecności były dziwnie natarczywe. Łapał się na tym, że węszy albo nasłuchuje jakichś obcych dźwięków - czegoś więcej niż echa własnych kroków czy przytłumionego metalicznego poszczekiwania z kuchni.
        - Jesteś dziwnym człowiekiem, baszarze - wyrwał go z zamyślenia głos Duncana.
        - Co masz na myśli?
        - Na przykład twoje podobieństwo do księcia Leto. Ta sama twarz, to wręcz niesamowite. Był trochę niższy od ciebie, ale...
        Duncan potrząsnął głową. Myślał o planach Bene Gesserit, które znalazły wyraz w genetycznych znamionach na twarzy Tega. Ta jastrzębia twarz, te zmarszczki i to coś wewnątrz - to poczucie moralnej wyższości.
        "Na ile moralny i na ile lepszy?"
        Zgodnie z dokumentami, które widział w Twierdzy - a był pewien, że umieszczono je tam właśnie po to, żeby je odnalazł - reputacja Tega stanowiła pewnik dla całej ludzkiej społeczności tej epoki. W czasie bitwy pod Markon wystarczyło tylko, by wróg się dowiedział, że naprzeciw stoi Teg we własnej osobie, a od razu pytał o warunki rozejmu. Ciekawe, czy rzeczywiście tak było?
        Duncan zerknął na siedzącego w boksie Tega i zadał mu to pytanie.
        - Reputacja może być cudowną bronią - odparł Teg. - Zwykle przelewa mniej krwi.
        - Dlaczego sam stanąłeś na czele oddziałów na Arbelough?
        - Gdzie się o tym dowiedziałeś? - Teg był zaskoczony.
        - W Twierdzy. Mogłeś zginąć. Jaki byłby z tego pożytek?
        Teg przypomniał sobie, że w tym młodym ciele, stojącym nad nim, zawarta jest nieznana wiedza, która na pewno nadaje kierunek poszukiwaniom Duncana. Podejrzewał, że właśnie ten tajemny obszar stanowi o jego wartości dla zakonu żeńskiego.
        - Na Arbelough ponieśliśmy ciężkie straty w przeciągu pierwszych dwóch dni - powiedział. - Nie udało mi się właściwie ocenić siły strachu i fanatyzmu przeciwnika.
        - Ale ryzyko...
        - Moja obecność na czele mówiła moim ludziom: "ponoszę to samo ryzyko, co wy."
        - Archiwa Twierdzy mówią, że bunt na Arbelough był dziełem Tancerzy Oblicza. Patrin opowiadał, że sprzeciwiłeś się całemu sztabowi, kiedy doradzano ci, abyś tę planetę spustoszył, wyjałowił i...
        - Nie byłeś tam, Duncanie.
        - Staram się to sobie wyobrazić. A więc wbrew wszelkim radom oszczędziłeś wrogów?
        - Z wyjątkiem Tancerzy Oblicza.
        - A potem bezbronny wszedłeś w szeregi nieprzyjaciół, i to zanim jeszcze złożyli broń.
        - Żeby się przekonali, że nie złamiemy warunków.
        - To było bardzo niebezpieczne.
        - Czyżby? Wielu z nich przeszło na naszą stronę w końcowym ataku na Kronin, kiedy to zmiażdżyliśmy nieprzyjacielskie siły.
        Duncan przyjrzał mu się z powagą. Ten stary baszar nie tylko wizualnie przypominał księcia Leto. Miał w sobie tę samą atrydzką charyzmę. Legendarna postać, nawet wśród byłych wrogów. Teg powiedział, że pochodzi od Ghanimy z Atrydów, ale to nie mogło być wszystko. Genetyczna maestria Bene Gesserit zadziwiała Duncana.
        - Wracamy do ćwiczeń - zarządził.
        - Nie przetrenuj się.
        - Zapomniałeś, baszarze. Ja pamiętam ciało równie młode jak to, tutaj, na Giedi Prime.
        - Gammu!
        - I słusznie, że ją przemianowano, ale moje ciało wciąż jeszcze pamięta oryginalną nazwę. To dlatego mnie tu posłały. Znam ją.
        "To oczywiste" - pomyślał Teg.
        Powrócili do antycznych harkonneńskich przyrządów w tej antycznej sali treningowej, długiej komnacie o podłodze i ścianach wyłożonych starym drewnem. Pod sufitem unosiło się mnóstwo kul świętojańskich. Nie było tu cieni poza fantomami i ciemnymi zarysami wyrzucanych przez aparaturę ostrzy.
        Odświeżony po krótkiej przerwie, Teg wprowadził do ataku nowy element. Płomienna smuga poleciała prosto w lewy bok gholi.
        Jak łatwo sparował atak!
        Posługiwał się dziwaczną, mieszanką pięciu pozycji. Każda riposta wydawała się być przygotowana, zanim jeszcze stawała się potrzebna.
        - Każdy atak to piórko, frunące po nieskończonej drodze. - W głosie Duncana nie było słychać śladu zmęczenia. - Kiedy piórko się zbliża, trzeba je po prostu zdmuchnąć.
        Nie przestając mówić, odparował następny cios i machnął kontrę.
        Mentacka logika Tega śledziła jego posunięcia, zwłaszcza gdy docierał do najgroźniejszych miejsc.
        Bariery i kluczowe pnie!
        Duncan przeszedł do kontrnatarcia. Wyprzedzał atak, wyprowadzając własne ciosy, zamiast jedynie reagować. Teg dawał z siebie wszystko. Fantomy błyskały i migotały ze wszystkich stron. Pomiędzy nimi tańczyła giętka postać Duncana. Żaden grot, żadna płomienna smuga nie dotknęła ruchomej klatki. Duncan był nad nimi, pod nimi, zdawał się całkowicie lekceważyć prawdziwy ból, który mogło mu zadać to urządzenie.
        I znowu zwiększył tempo ataku.
        Nagły paroksyzm przeszył lewą rękę Tega, od zaciśniętej na dźwigni dłoni aż po bark.
        Duncan krzyknął i wyłączył urządzenie.
        - Przepraszam, baszarze. Broniłeś się wyśmienicie, ale obawiam się, że wiek cię pokonał.
        Przeszedł przez salę i stanął nad Tegiem.
        - Troszkę cierpienia, żebym pamiętał o bólu, który ci zadałem. - Teg potarł ramię.
        - Chwilowe zacietrzewienie - rzekł Duncan. - Wystarczy nam na razie.
        - Niezupełnie. Nie wystarczy tylko wyrobić ci mięśnie.
        Duncan poczuł, jak przenika go nagły niepokój. Rozpoznawał chaotyczny dotyk tego niekompletnego czegoś, co dotąd nie zdołało się obudzić. Coś przycupnęło w jego wnętrzu. Przypominało ściśniętą sprężynę, czekającą, by wystrzelić.
        - Co więcej chcesz zrobić? - spytał ochryple.
        - Stawką jest twoje przeżycie. Wszystko robimy po to, żebyś ocalał i dotarł na Rakis.
        - Dla jakichś celów Bene Gesserit, których podobno nie znasz!
        - Nie znam ich, Duncanie.
        - Jesteś mentatem.
        - Mentaci potrzebują danych do wnioskowania.
        - Czy sądzisz, że Lucilla wie?
        - Nie jestem pewien, ale raz jeszcze muszę cię przed nią ostrzec. Otrzymała rozkazy, żeby dostarczyć cię na Rakis przygotowanego do tego, co musisz tam zrobić.
        - Muszę? - Duncan powoli pokręcił głową. - Czyżbym nie należał do siebie, nie miał prawa do własnych decyzji? Wydaje ci się, że obudziłeś tu jakiegoś cholernego Tancerza Oblicza, zdolnego tylko wykonywać rozkazy?
        - Chcesz powiedzieć, że nie pojedziesz na Rakis?
        - Chcę powiedzieć, że sam podejmę decyzję, kiedy dowiem się, co mam zrobić. Nie jestem wynajętym skrytobójcą.
        - Uważasz, że ja nim jestem?
        - Uważam, że jesteś człowiekiem honoru, kimś, kogo należy podziwiać. Pozwól mi więc mieć własne normy obowiązku i honoru.
        - Dano ci szansę żyć jeszcze raz i...
        - Ale ty nie jesteś moim ojcem, a Lucilla nie jest moją matką. Imprinterka! Na co ma nadzieję mnie przygotować?
        - Możliwe, że ona też nie wie, Duncanie. Tak jak ja, może być tylko częścią planu. Wiedząc, jak pracuje zakon, wydaje się to bardzo prawdopodobne.
        - A więc wy dwoje macie mnie tylko wyszkolić i dostarczyć na Arrakis. Proszę, oto przesyłka, którą państwo zamówili!
        - To zupełnie inny wszechświat niż ten, w którym się kiedyś urodziłeś - powiedział Teg. - Podobnie jak w tamtych czasach, wciąż mamy Wielką Konwencję przeciw broni atomowej i pseudoatomowym interakcjom lasera i tarczy. Nadal powtarzamy, że nie wolno atakować podstępnie. Rozrzucamy wokół kawałki papieru, na których kładziemy podpisy, i...
        - Ale statki pozaprzestrzenne naruszyły podstawy wszystkich tych traktatów - przerwał Duncan. - Zdaje się, że całkiem dobrze nauczyłem się w Twierdzy historii. Powiedz mi, baszarze, dlaczego syn Paula kazał, żeby Tleilaxanie dostarczali mu moje gholę, całe setki! Przez tyle tysięcy lat!
        - Syn Paula?
        - W archiwach Twierdzy figurował jako "Bóg Imperator". Ty mówisz o nim "Tyran".
        - Aha. Chyba nie wiemy, dlaczego to robił. Być może tęsknił za kimś z...
        - Wskrzesiliście mnie, żebym stanął twarzą w twarz z czerwiem!
        "Czy tak jest rzeczywiście?" - zastanawiał się Teg. Niejeden raz rozważał tę możliwość, ale była to tylko możliwość, nie wynik wnioskowania. Nawet jeśli tak było, plan Tarazy nie ograniczał się do tego. Teg czuł to każdym włókienkiem, całym mentackim doświadczeniem. Czy Lucilla wie? Nie łudził się, aby Wielebna Matka mu to zdradziła. Nie... musiał grać na zwłokę, czekać, patrzeć i słuchać. Duncan najwyraźniej podjął podobną decyzję. Niebezpieczny kurs, jeśli pokrzyżuje zamiary Lucilli!
        Potrząsnął głową.
        - Naprawdę, Duncan, ja nie wiem.
        - Ale wykonujesz rozkazy.
        - Ślubowałem wierność zakonowi.
        - Oszustwo, zdrada - to wszystko puste słowa, gdy w grę wchodzi przetrwanie zakonu - zacytował Duncan.
        - Tak, tak powiedziałem - zgodził się Teg.
        - Ufam ci właśnie dlatego, że to powiedziałeś. Ale nie ufam Lucilli.
        Teg opuścił brodę na piersi. Niebezpiecznie... Niebezpiecznie...
        O wiele wolniej niż kiedyś odwrócił uwagę od podobnych myśli i poddał się procesowi umysłowego oczyszczenia, koncentrując się na zadaniach wyznaczonych mu przez Tarazę.
        ,Jesteś moim baszarem."
        Duncan przyglądał mu się przez chwilę. Na twarzy starego człowieka wyraźnie rysowało się zmęczenie. Duncan przypomniał sobie nagle o sędziwym wieku Tega. Zastanawiał się, czy ludzie tacy jak on kiedykolwiek odczuwali pokusę zwrócenia się do Tleilaxan i przejścia w stadium gholi. Chyba nie. Wiedzieli, że mogą stać się marionetkami w ich rękach.
        Ta myśl rozjarzyła się w jego świadomości. Znieruchomiał tak całkowicie, że Teg, podniósłszy wzrok, natychmiast to zauważył.
        - Coś się stało?
        - Tleilaxanie coś ze mną zrobili, coś, co jeszcze nie wyszło na jaw - wykrztusił.
        - Dokładnie tak, jak się obawiałyśmy! - odezwała się od drzwi Lucilla. Podeszła bliżej i przystanęła o dwa kroki od Duncana. - Słuchałam. Sporo się można od was dowiedzieć.
        - Opanował dziś siedem pozycji - wtrącił Teg, mając nadzieję, że stępi ostrze jej gniewu.
        - Uderza jak ogień - powiedziała. - Ale pamiętaj, że my, Bene Gesserit, płyniemy jak woda i wypełniamy każdą szparę. - Spojrzała na Tega. - Nie widzisz, że nasz ghola opanował już wszystkie pozycje?
        - Nie ma stałego miejsca, nie ma pozycji - rzekł Duncan.
        Teg rzucił mu szybkie spojrzenie. Duncan stał z uniesioną głową, gładkim czołem, zwrócone na Tega oczy błyszczały. Zaskakująco urósł w ciągu niedługiego czasu, który minął od chwili, kiedy odzyskał swoje oryginalne wspomnienia.
        - Niech cię diabli, Milesie - mruknęła Lucilla.
        Ale Teg wpatrywał się w Duncana. Całe ciało młodzieńca zdawało się promieniować jakąś nową siłą życiową. Miał w sobie równowagę, której przedtem nie było.
        Duncan zwrócił spojrzenie na Lucillę.
        - Boisz się, że nie wykonasz zadania?
        - Nic podobnego - odparła. - Nadal jesteś mężczyzną.
        I pomyślała: "Tak, nasienie musi rozsadzać to gorące młode ciało. Wszystkie hormonalne zapalniki są nietknięte, trzeba je tylko pobudzić."
        Jednak jego postawa, sposób, w jaki na nią patrzył, zmusiły ją do przeniesienia świadomości na wyższy, bardziej energochłonny poziom.
        - Co ci zrobili Tleilaxanie? - zapytała.
        - O, Wielka Imprinterko, gdybym wiedział, na pewno bym ci powiedział - odparł z nonszalancją, której wcale nie czuł.
        - Uważasz, że gramy w jakąś głupią grę?
        - W ogóle nie wiem, w co gramy!
        - W tej chwili wielu ludzi już wie, że nie jesteśmy na Rakis, gdzie podobno mieliśmy uciec - powiedziała.
        - A Gammu roi się od ludzi, którzy wrócili z Rozproszenia - dodał Teg. - Jest ich wystarczająco dużo, by sprawdzić wiele możliwości tu, na miejscu.
        - Kto mógłby podejrzewać istnienie zapomnianej kuli pozaprzestrzennej z harkonneńskich czasów? - spytał Duncan.
        - Każdy, kto skojarzy sobie Rakis i Dar-es-Balat - odparł Teg.
        - Jeśli uważasz to za grę, to zważ, że jest ryzykowna - Lucilla okręciła się na pięcie i zmierzyła wzrokiem Tega. - A ty złamałeś rozkaz Tarazy.
        - Mylisz się. Zrobiłem dokładnie to, co kazała mi zrobić. Jestem jej baszarem i zapominasz, jak dobrze mnie zna.
        Lucilla nagle pojęła subtelność posunięć Tarazy i zamilkła, wstrząśnięta.
        "Jesteśmy tylko pionkami!"
        Taraza zawsze przejawiała jakieś niezmierne wyczucie, przestawiając swe pionki. Lucilla nie czuła się poniżona odkryciem, że jest pionkiem. Ta wiedza była wrodzona i wpajana w każdą Wielebną Matkę zakonu żeńskiego. Nawet Teg o tym wiedział. Nie, nie poniżona. Ale to, co ich otaczało, nagle urosło w świadomości Lucilli. Słowa Tega wystraszyły ją. Jak powierzchowna okazała się jej opinia o siłach, w których rozgrywki zostali wmieszani! To było tak, jak gdyby patrzyła na powierzchnię rwącej rzeki i od czasu do czasu dostrzegała prądy pod lustrem wody. Teraz jednakże czuła, że nurt ją porywa i z przerażeniem odkryła jeszcze coś:
        "Pionki można poświęcić."
        Przez wiarę w rój jednostek, w rozdrobnione absoluty, zaprzeczasz istnieniu ruchu, nawet takiego, jakim jest ewolucja! Jeśli pozwolisz granularnemu wszechświatowi zagościć w swej świadomości, staniesz się ślepy na ruch. Gdy coś się zmieni, twój absolutny wszechświat zniknie, przestanie być dostępny twemu postrzeganiu, któremu sam narzuciłeś granice. Okaże się, że wszechświat ci się wymknął.
        Wstępny szkic Manifestu Atrydzkiego
        (z Archiwum Bene Gesserit)
        Taraza przyłożyła ręce do skroni, trzymając dłonie równolegle do uszu. Przestrzeń między dłońmi wypełniało zmęczenie; nawet czubkami palców czuła swoje znużenie. Zamrugała szybko powiekami, wpadając w trans relaksacyjny. Przytknięte do głowy ręce były teraz jedynymi punktami skupienia świadomości ciała.
        Sto uderzeń serca. Była to jedna z pierwszych umiejętności, które posiadła w szkole Bene Gesserit, i praktykowała ją regularnie od czasów dzieciństwa. Dokładnie sto uderzeń serca. Po tak wielu latach jej ciało odmierzało je automatycznie, jak pozbawiony świadomości metronom.
        Kiedy wraz z setnym uderzeniem otwarła oczy, czuła się lepiej. Miała nadzieję, że zdoła popracować przynajmniej dwie godziny, zanim zmęczenie znów ją pokona. Te sto uderzeń serca w ciągu całego życia przedłużyło godziny czuwania o parę lat.
        Tej nocy jednakże stara sztuczka sprawiła, że jej pamięć spiralnym lotem pofrunęła wstecz. Dała się złapać w pułapkę własnego dzieciństwa. Była znów w dormitorium, a siostra stróżka długimi krokami przemierzała salę, by sprawdzić, czy wszystkie grzecznie śpią w łóżkach.
        Siostra Baram, Nocna Stróżka.
        Po raz pierwszy od lat przyszło jej na myśl to imię. Siostra Baram była niska i gruba, i nigdy nie została Wielebną Matką. Na pozór nic nie stało na przeszkodzie, ale siostry medyczki i lekarze Akademii Suk jednak coś znaleźli. Nigdy nie pozwolono Baram dostąpić przyprawowej agonii. Chyba pogodziła się z tym, wiedząc o swym defekcie. Wykryto go, gdy miała kilkanaście lat. Kiedy zaczynała zasypiać, pojawiały się cykliczne nerwowe drgawki. Były oznaką czegoś poważniejszego, więc poddano ją zabiegowi, po którym stała się bezpłodna. Przez te drgawki Bararn cierpiała na bezsenność. Nocne wachty w sypialni były więc logicznym przydziałem.
        Baram miała jeszcze jedną słabostkę, o której nie wiedziały jej zwierzchniczki. Każde dziecko, tuptając w nocy do łazienki, mogło naciągnąć Baram na cichą pogawędkę. Naiwne pytania otrzymywały zwykle naiwne odpowiedzi, ale czasami można się było od Baram dowiedzieć czegoś pożytecznego. To ona nauczyła Tarazę sztuczki relaksacyjnej.
        Pewnego ranka jedna ze starszych dziewcząt znalazła Baram w łazience, martwą. Drgawki Nocnej Stróżki były objawem śmiertelnej choroby, co miało największe znaczenie dla genetyczek i ich tasiemcowych kartotek.
        O "śmierci jednostkowej" Bene Gesserit uczyły dopiero zaawansowane nowicjuszki, siostra Baram była więc pierwszą martwą osobą, którą zobaczyła Taraza. Jej ciało znaleziono pod umywalką. Policzek rozpłaszczony miała na płytkach podłogi, lewą dłoń zaciśniętą na rurze pod zlewem. Starała się dźwignąć w górę swoje osuwające się ciało i wtedy przyłapała ją śmierć, utrwalając ten ostatni wysiłek jak uwięzionego w bursztynie owada.
        Kiedy obróciły Baram na plecy, żeby ją wynieść, Taraza zauważyła ślad na policzku, tam gdzie przyciśnięty był do podłogi. Dzienna Stróżka objaśniła naukowo jego pochodzenie. Każde zdarzenie stawało się materiałem edukacyjnym dla przyszłych Wielebnych Matek. To miało później posłużyć za przygotowanie do "rozmów ze śmiercią".
        Plamy pośmiertne.
        Taraza siedziała przy swoim biurku w domu Kapituły, a wszystkie lata, dzielące ją od tamtej chwili, przepadły gdzieś. Musiała użyć całej skupionej siły woli, żeby odpędzić to wspomnienie, uwolnić się od niego i zabrać do rozłożonej przed sobą pracy. Tyle doświadczeń. Jej pamięć była tak straszliwie pełna! Spiętrzyło się w niej tyle ludzkich istnień. Potęgowały poczucie, że żyje, i pomagały patrzeć na czekające ją zadania. Pracę, którą miała wykonać. Była potrzebna. Skwapliwie pochyliła się nad biurkiem.
        Niech diabli porwą szkolenie gholi na Gammu!
        Ale ghola wymagał szkolenia. Poznanie każdego ziarnka piasku pod stopami stanowiło wstęp do odtworzenia jego prawdziwej osobowości.
        A Rakis?
        Decyzji, które podjęła Odrade, nie można było już cofnąć, mimo iż fatalnie komplikowały sprawy.
        A Miles Teg?! Czyżby rzeczywiście znalazł mysią dziurę? Po raz kolejny zastanowiła się, czy to był właściwy czas na zabawę w jasnowidzenie. To tak niebezpieczne! Zawiadomiono Tleilaxan, że być może potrzebny będzie nowy ghola.
        "Przygotować do wysyłki."
        Mądrze zrobiła, wysyłając Burzmaliego na Gammu. Jeżeli Miles znalazł kryjówkę, jeżeli ma z niej teraz wyjść, będzie potrzebował wszelkiego możliwego wsparcia. Myśli Tarazy powędrowały z powrotem na Rakis. Trzeba było uważniej kontrolować tego durnia Tueka! Jak długo może go spokojnie udawać Tancerz Oblicza? Trudno było winić Odrade za dokonany na miejscu wybór. Postawiła Tleilaxan w bardzo niewygodnym położeniu. Wykrycie Tancerza Oblicza ściągnęłoby na Bene Tleilax powszechną nienawiść.
        Realizacja dalszej części scenariusza wymaga teraz zręcznej dyplomacji. Od pokoleń nęcono kapłanów na Rakis obietnicą sojuszu z Bene Gesserit. Ale teraz... Tleilaxanie muszą docenić to, że wybrano ich zamiast kapłanów. Odrade planowała układ trójstronny: pozwolić kapłanom myśleć, że każda Wielebna Matka złoży hołd Podzielonemu Bogu. Rada Kapłanów będzie piszczeć z radości na samą myśl o tym. Tleilaxanie widzą przed sobą szansę stworzenia melanżowego monopolu, kiedy nareszcie uda im się zawładnąć jedynym niezależnym źródłem przyprawy.
        Pukanie do drzwi oznajmiło o nadejściu nowicjuszki z herbatą. Taki był zwyczaj, kiedy Matka Przełożona pracowała do późna w noc. Taraza zerknęła na stojący zegar. Ixiański mechanizm był tak dokładny, że mógł spóźnić się lub przyspieszyć tylko o sekundę na całe stulecie. Była 1:23:11.
        Kazała dziewczynie wejść. Nowicjuszka o lnianych włosach i chłodnych, uważnych oczach wkroczyła do pokoju i pochyliła się nad biurkiem, by ustawić na nim zawartość tacy.
        Taraza przestała zwracać na nią uwagę i spojrzała na rozłożone na biurku papiery. Tyle roboty! Praca była ważniejsza niż sen. Ale bolała ją głowa i czuła lekkie oszołomienie, zbliżone nawet do otumanienia. Herbata przyniesie niewielką ulgą. Matka Przełożona doprowadziła się do umysłowego wyczerpania i musiała sobie z tym poradzić, nim będzie w stanie wstać. Czuła mrowienie w ramionach i plecach.
        Nowicjuszka obróciła się, by wyjść, ale Taraza zatrzymała ją ruchem ręki.
        - Proszę, rozmasuj mi plecy, siostro.
        Wprawne dłonie powoli roztarły ścierpnięte plecy Tarazy. "Dobra dziewczyna" - pomyślała i uśmiechnęła się. Oczywiście, że była dobra. Gorszej nie przydzielono by do posług Matce Przełożonej.
        Dziewczyna wyszła, ale Taraza nadal siedziała bez ruchu, zatopiona w rozmyślaniach. Tak mało czasu. Żałowała każdej minuty snu. Nie mogła się już jednak przed nim opędzić. Ciało zaczęło kategorycznie egzekwować swoje prawa. Doprowadziła się do takiego stanu, że teraz parę dni zajmie jej dojście do formy. Wstała i zostawiając herbatę na biurku, powlokła się korytarzem do swojej malutkiej sypialni. Kazała nocnej strażniczce obudzić się o jedenastej i całkowicie ubrana legła na twardym posłaniu.
        Spokojnie wyrównała oddech, odgrodziła zmysły od wszelkich bodźców i wprowadziła się w fazę przejściową.
        Sen nie przychodził.
        Powtórzyła wszystko od nowa, lecz mimo to nie udało jej się zasnąć. Leżała długo, aż w końcu uświadomiła sobie, że nie ma takiej techniki, za pomocą której mogłaby teraz zmusić się do snu. Najpierw powinien pojawić się kojący efekt fazy przejściowej. Na razie jednak jej umysł nie przestawał dreptać w kółko.
        Kapłani Rakis nigdy nie stanowili dla niej poważniejszego problemu. Nie dostrzegali nic poza religią i religia pozwalała nimi manipulować. Bene Gesserit były w ich oczach siłą zdolną narzucić innym ich dogmaty. Niech nadal tak myślą. Ta przynęta całkowicie ich oślepi.
        Niech diabli porwą Milesa Tega! Trzy miesiące milczenia. Od Burzmaliego też nie nadszedł żaden pocieszający raport. Na wypalonej ziemi zostały ślady startu statku pozaprzestrzennego. Dokąd mógł odlecieć Teg? Możliwe, że ghola nie żyje. Teg nigdy dotąd nie pozwolił sobie na coś takiego. Sprawdzona niezawodność. To dlatego go wybrała. Dlatego, oraz dla jego talentów wojskowych i z powodu podobieństwa do starego księcia Leto. Wszystkie te cechy były dziełem Bene Gesserit.
        Teg i Lucilla. Doskonała ekipa.
        Jeżeli ghola żyje, to może utracili z nim kontakt? Wpadł w ręce Tleilaxan? Wrogów spośród Powracających? Wiele rzeczy mogło się zdarzyć. Sprawdzona niezawodność. Cisza. Czy to milczenie ma być jakimś znakiem? Jeśli tak, to co baszar próbuje powiedzieć?
        Zważywszy, że zarówno Schwangyu, jak i Patrin nie żyli, wypadki na Gammu miały posmak spisku. Czy Teg mógł być długoletnią wtyczką któregoś z wrogów zakonu? Niemożliwe. Nawet rodzina Tega świadczyła na jego korzyść. Jego córka, dom rodzinny - nie próbował się otoczyć większą tajemnicą niż ktokolwiek inny.
        Już trzy miesiące i ani słowa.
        Ostrożność. Przestrzegała Tega, by chroniąc gholę, zachowywał najwyższą ostrożność. Teg widział ogromne zagrożenie na Gammu. Ostatnie raporty Schwangyu wyraźnie to potwierdziły.
        Dokąd Teg i Lucilla mogli zabrać gholę?
        Gdzie zdobyli statek pozaprzestrzenny? Czy to spisek?
        Myśli Tarazy uparcie krążyły wokół jej najtajniejszych podejrzeń. Czy to sprawka Odrade? A zatem kto spiskował z Odrade? Lucilla? Nie znały się przed tym krótkim spotkaniem na Gammu. A może tak? Czy nie nachylała się nad Odrade tak, że powietrze, którym oddychały, było aż ciężkie od szeptów? Odrade siedziała nieporuszona, ale cóż to za dowód? Nikt nigdy nie wątpił w lojalność Lucilli. Obie doskonale spełniały swoje zadania. Ale tak właśnie zachowywałyby się konspiratorki.
        Fakty! Taraza czuła dotkliwy głód faktów. Łóżko zaskrzypiało pod nią i zapora, którą usiłowała odgrodzić się od otoczenia, runęła, strzaskana w równym stopniu przez zmartwienia, jak hałas. Zrezygnowana, raz jeszcze przygotowała się do relaksacji.
        Relaksacja, a potem sen.
        W umęczonej wyobraźni Tarazy kłębiły się statki Utraconych. Powracali rojami niewidzialnych fregat. A skąd Teg wziął statek pozaprzestrzenny? Starała się to możliwie dyskretnie ustalić na Gammu i wszędzie indziej. Taraza usiłowała liczyć wymyślone statki, ale nie chciały napływać kolejno, tak by pomóc jej zasnąć. Mimo iż leżała bez ruchu, rozbudziła się zupełnie.
        Gdzieś w głębi umysłu zaczęło jej coś świtać. Zmęczenie blokowało ścieżki przepływu informacji, ale nagle... Usiadła, całkiem już trzeźwa.
        Tleilaxanie weszli w układy z Powracającymi - utraconymi synami Bene Tleilax, jak i tymi sprzedajnymi Czcigodnymi Macierzami. Taraza czuła, że wydarzenia łączą się w jeden spójny obraz. Rozproszeni nie wracali, żeby po prostu poznać swoje korzenie. Sam instynkt stadny, wzywający do ponownego połączenia ludzkości, nie stanowił dość silnego powodu, by ich tu ściągnąć. Czcigodne Macierze śniły o podboju.
        Co by było, gdyby biorący udział w Rozproszeniu Tleilaxanie nie znali tajemnicy aksolotlowych zbiorników? Co wtedy? Melanż! Pomarańczowookie dziwki najwyraźniej posługiwały się kiepskim substytutem. Możliwe, że Rozproszeni nie odkryli sekretu tleilaxańskich zbiorników. Na pewno o nich wiedzieli i starali się je odtworzyć. Ale jeżeli im się nie udało - co z melanżem?
        Taraza zaczęta rozwijać te linię rozumowania.
        Melanż, który zabrali ze sobą przodkowie Rozproszonych, wyczerpał się. Jakie istniały źródła przyprawy? Rakiańskie czerwie i Bene Tleilax. Prawdopodobnie dziwki bały się ujawnić prawdziwy obiekt swojego zainteresowania. Ich przodkowie wierzyli, że czerw nie zaaklimatyzuje się poza swoja planetą. Czy to możliwe, by Utraceni znaleźli świat nadający się dla czerwi? Oczywiście, że to możliwe. Targi z Tleilaxanami miały na celu odwrócenie uwagi. Rzeczywistym celem była Rakis. Chyba że było wręcz przeciwnie.
        Przenośne bogactwo.
        Z raportów Tega wiedziała, jakie bogactwo zostało nagromadzone na Gammu. Niektórzy z powracających mieli pieniądze i inne dobra wymienne. To jasno wynikało z działalności banków.
        Ale jaka waluta mogła być silniejsza od przyprawy?
        Tak, chodziło o pieniądze. I, niezależnie od waluty, targi już się zaczęły.
        Taraza posłyszała głosy pod drzwiami. Strzegąca jej snu nowicjuszka spierała się z kimś. Rozmowa była cicha, ale to, co usłyszała Taraza, postawiło ją na nogi.
        - Kazała się obudzić przed południem - protestowała strażniczka.
        - Powiedziała, żeby ją zawiadomić, jak tylko wrócę - szeptał ktoś.
        - Mówię ci, że jest bardzo zmęczona. Trzeba...
        - Przede wszystkim trzeba jej słuchać! Zawiadom ją, że wróciłem!
        Taraza usiadła i przerzuciła nogi przez krawędź łóżka. Dotknęła stopami podłogi. Bogowie! Jakże bolą ją kolana! Oprócz tego drażniło ją to, że nie potrafiła umiejscowić w pamięci głosu tego kogoś, kto szeptem kłócił się ze strażniczką.
        "Czyj powrót kazałam...? Burzmali!"
        - Nie śpię! - zawołała.
        Drzwi otwarły się i ukazała się w nich głowa nowicjuszki.
        - Matko Przełożona, Burzmali powrócił z Gammu.
        - Wprowadź go zaraz!
        Taraza zaświeciła kulę świętojańską u wezgłowia łóżka. Żółte światło wypędziło cienie z pokoju.
        Burzmali wszedł i starannie zamknął za sobą drzwi. Bez polecenia przekręcił włącznik dźwiękoszczelnej bariery. Dobiegające z zewnątrz dźwięki ucichły.
        Taka tajemniczość? Wobec tego nowiny są złe.
        Podniosła wzrok na Burzmaliego. Był niskim, szczupłym mężczyzną o zaskakująco trójkątnej twarzy, zakończonej ostrym podbródkiem. Jasne włosy spadały mu na szerokie czoło. W szeroko rozstawionych zielonych oczach malowała się powaga i czujność. Wyglądał o wiele za młodo na baszara, ale przecież wtedy w Arbelough Teg sprawiał wrażenie jeszcze młodszego. "Starzejemy się, niestety" - pomyślała. Zmusiła się do spokoju, biorąc pod uwagę fakt, że Teg sam wyszkolił owego człowieka i darzył go całkowitym zaufaniem.
        - To jakie są te złe nowiny? - zapytała.
        Burzmali chrząknął.
        - Nadal ani śladu Baszara i jego towarzyszy na Gammu, Matko Przełożona - powiedział silnym, męskim głosem.
        "To jeszcze nie jest najgorsze" - pomyślała Taraza. Oznaki zdenerwowania Burzmaliego były aż nadto wyraźne.
        - Mów wszystko - nakazała. - Zdaje się, że skończyłeś przeszukiwanie ruin Twierdzy.
        - Nikt nie ocalał. Napastnicy byli skrupulatni.
        - Tleilaxanie?
        - Możliwe?
        - Masz wątpliwości?
        - Posłużyli się nowym ixiańskim materiałem wybuchowym, 12-Uri. Ale... wydaje mi się, że użyli go właśnie dlatego, żeby wprowadzić nas w błąd. Oprócz tego w czaszce Schwangyu były mechaniczne odwierty po pobranych próbkach.
        - A co z Patrinem?
        - Dokładnie tak, jak meldowała Schwangyu. Wysadził się w powietrze razem ze statkiem, którego użył jako przynęty. Zidentyfikowano go na podstawie fragmentów dwóch palców i jednego ocalałego oka. Szczątki były tak małe, że wykluczały sondę.
        - Ale masz wątpliwości! Dlaczego?
        - Schwangyu zostawiła wiadomość, którą tylko my mogliśmy odczytać.
        - W zadrapaniach na meblach?
        - Tak, Matko Przełożona, i...
        - Zatem wiedziała, że nastąpi atak, i miała dość czasu, by zostawić wiadomość. Czytałam twój wcześniejszy raport o zniszczeniach.
        - Atak był szybki i miażdżący. Napastnicy nawet nie próbowali brać jeńców.
        - Co napisała?
        - "Dziwki".
        Taraza była wstrząśnięta, choć właśnie tego się spodziewała. Wysiłek, jaki włożyła w zachowanie spokoju, niemal pozbawił ją resztek sił. Było bardzo niedobrze. Taraza pozwoliła sobie na głębokie westchnienie. Schwangyu do końca pozostała w opozycji, ale widząc zbliżającą się katastrofę, podjęła właściwą decyzję. Wiedziała, że zginie, zanim będzie mogła przekazać zawartość swej pamięci innej Wielebnej Matce. Poszła więc za wezwaniem najgłębiej wpojonej lojalności. Jeśli nie pozostało ci nic więcej, zawsze możesz wspomóc swoje siostry i pokrzyżować plany wroga.
        Czcigodne Macierze zrobiły pierwszy ruch.
        - Opowiedz o poszukiwaniach gholi - rozkazała.
        - Nie my pierwsi go szukaliśmy, Matko Przełożona. Na skałach, drzewach i poszyciu było wiele późniejszych śladów ognia.
        - I ślady statku pozaprzestrzennego?
        - Ślady wskazujące na jego start.
        Taraza pokiwała głową w zadumie. Czyżby to była niema wiadomość od zawsze niezawodnego Tega?
        - Jak dokładnie przeszukałeś teren?
        - Przeleciałem nad nim w rutynowej podróży z jednego miejsca w drugie.
        - Usiądź i odpręż się. - Wskazała stojące w nogach łóżka krzesło. - Chciałabym, żebyś pobawił się ze mną w zgadywanki.
        Burzmali ostrożnie przysiadł na krześle.
        - Zgadywanki?
        - Byłeś jego ulubionym uczniem. Chcę, żebyś wyobraził sobie, że to ty jesteś Milesem Tegiem. Wiesz, że musisz wydostać gholę z Twierdzy. Nikomu w swoim otoczeniu nie ufasz do końca, nawet Lucilli. Co zrobisz?
        - Oczywiście coś, czego nikt się po mnie nie spodziewa.
        - Oczywiście.
        Burzmali potarł swój trójkątny podbródek.
        - Ufam Patrinowi - powiedział. - Ufam mu całkowicie.
        - W porządku, ty i Patrin. Co robicie?
        - Patrin pochodzi z Gammu.
        - Sama już na tym rozmyślałam.
        Burzmali w zamyśleniu przyglądał się podłodze.
        - Patrin i ja przygotowalibyśmy awaryjny plan na długo, zanim zaszłaby taka potrzeba. Zawsze przygotowuję zapasowe rozwiązania problemów.
        - Dobrze. A teraz plan. Co zrobisz?
        - Dlaczego Patrin się zabił?
        - Jesteś przekonany, że sam to zrobił?
        - Widziałaś raporty. Schwangyu i inni nie mieli co do tego wątpliwości. Ja również. Patrin był na tyle lojalny, by zrobić to dla baszara.
        - Dla ciebie! Ty jesteś teraz Milesem Tegiem. Jaki plan ułożyliście z Patrinem?
        - Nie wysłałbym rozmyślnie Patrina na pewną śmierć.
        - W żadnym wypadku?
        - Patrin sam podjął tę decyzję. Postąpiłby tak, gdyby plan zrodził się w jego głowie, a nie w... mojej. Zrobiłby to, by mnie ochronić, by się upewnić, że nikt nie odkryje planu.
        - Jakim cudem Patrin mógłby wezwać statek pozaprzestrzenny bez naszej wiedzy?
        - Patrin urodził się na Gammu. Jego rodzina żyła tam jeszcze w czasach Giedi Prime.
        Taraza przymknęła oczy i odwróciła się od Burzmaliego. A więc i on szedł tą samą tak narzucającą się ścieżką, którą próbowała zbadać. "Znamy pochodzenie Patrina" - myślała. Jakie znaczenie mają jego związki z Gammu? Umysł odmawiał jej posłuszeństwa. Oto jakie skutki ma doprowadzenie się do nadmiernego zmęczenia! Znowu spojrzała na Burzmaliego.
        - Czy Patrin w tajemnicy nawiązał kontakt z rodziną i dawnymi przyjaciółmi?
        - Sprawdziliśmy każdy kontakt, na który udało nam się trafić.
        - Możesz być pewny, że nie odnaleźliście wszystkich.
        - Jasne, że nie. - Wzruszył ramionami. - Wcale się na to nie nastawiałem.
        Taraza zaczerpnęła głęboki oddech.
        - Wracaj na Gammu. Weź ze sobą tylu ludzi, ilu może odstąpić ochrona. Powiedz Bellondzie, że to mój rozkaz. Musisz mieć agentów w każdym środowisku. Sprawdź, kogo znał Patrin. Kto z jego rodziny, przyjaciół jeszcze żyje. Wyciśnij z nich wszystko, co wiedzą.
        - Będzie zamieszanie, choćbyśmy byli nie wiem jak ostrożni. Inni się dowiedzą.
        - Nic na to nie poradzimy. I... Burzmali!
        Był już prawie przy drzwiach.
        - Słucham, Matko Przełożona?
        - Musisz wyprzedzić tamtych.
        - Mogę wynająć Nawigatora od Gildii?
        - Nie!
        - No to jak...
        - Burzmali, a jeśli Miles, Lucilla i nasz ghola są jeszcze na Gammu?
        - Mówiłem już, że nie trafia mi do przekonania ten pomysł z ich odlotem!
        Przez dłuższą chwilę Przełożona przyglądała się w milczeniu stojącemu przy jej łóżku mężczyźnie. Wychowanek Tega. Ulubiony uczeń starego baszara. Co podpowiada mu wyszkolony instynkt?
        - No? - ponagliła go cicho.
        - Gammu była kiedyś Giedi Prime, siedzibą Harkonnenów.
        - I jaki stąd wniosek?
        - Byli bogaci, Matko Przełożona. Bardzo bogaci.
        - I co z tego?
        - Dość bogaci, by w tajemnicy zainstalować sobie kryjówkę pozaprzestrzenną. .. a nawet całkiem sporą komorę.
        - Żadne źródła tego nie potwierdzają! Ix nigdy nie wspomniało o tym ani słowem! Nawet nie przeprowadzali wstępnych prób na Gammu!
        - Łapówki, zakupy przez pośredników, kolejne przeładunki. Czasy Głodu pogrążyły wszystko w zamęcie, a przedtem były jeszcze tysiące lat władzy Tyrana.
        - ...Kiedy Harkonnenowie nie podnosili głów, żeby ich nie stracić. Cóż, dopuszczam taką możliwość.
        - Dokumenty mogły się zgubić.
        - Nie przez nas ani żaden inny rząd, który przetrwał. Co nasunęło ci tego rodzaju przypuszczenia?
        - Patrin.
        - A!
        - Gdyby odkryto coś takiego - powiedział szybko Burzmali - rdzenny mieszkaniec Gammu mógłby o tym wiedzieć.
        - Ilu ludzi wiedziałoby? Czy myślisz, że mogliby utrzymać to w tajemnicy przez... Ach! Już wiem, co masz na myśli! Jeżeli był to sekret rodziny Patrina...
        - Nie odważyłem się wypytywać nikogo z nich.
        - Oczywiście, że nie! Ale gdzie szukałbyś... nie zwracając uwagi...
        - W górach. Tam, gdzie zostały ślady statku pozaprzestrzennego.
        - Musiałbyś jechać tam osobiście!
        - A mnie będzie trudno schować się przed szpiegami - przyznał. - Chyba że pojadę z bardzo małym oddziałem i pozornie w zupełnie innym celu.
        - Jakim innym celu?
        - Żeby wznieść pomnik nagrobny ku pamięci mojego starego baszara.
        - I stworzyć wrażenie, że myślimy, iż zginął? Dobrze!
        - Prosiłaś już Tleilaxan o przysłanie nowego gholi?
        - To była zwykła asekuracja, bez znaczenia dla... Burzmali, to bardzo niebezpieczne. Wątpię, żebyś zdołał wyprowadzić w pole ludzi, którzy będą cię śledzić na Gammu.
        - Ja i ci, którzy ze mną pojadą, będziemy dramatycznie i przekonywająco rozpaczać.
        - Co nie znaczy jeszcze, że przekonacie uważnych obserwatorów.
        - Czy wierzysz w lojalność moją i moich ludzi?
        Taraza wydęła wargi w zamyśleniu. Wszczepianie lojalności było tym, czego nauczyły się od Atrydów: jak produkować ludzi, których można darzyć największym zaufaniem. Zarówno Burzmali, jak Teg byli tego znakomitym przykładem.
        - To może się udać - przyznała. Zmarszczyła czoło i spojrzała na Burzmaliego. Możliwe, że uczeń Tega ma rację!
        - Więc jadę. - Burzmali odwrócił się, by odejść.
        - Chwileczkę! - zawołała.
        Burzmali zawrócił.
        - Wszyscy naszpikujecie się szerem. A jeżeli wpadniecie w ręce tych nowych Tancerzy Oblicza, macie spalić swoje głowy albo roztrzaskać je w drobny mak! Poczyń odpowiednie przygotowania.
        Nagle sposępniała twarz Burzmaliego pokrzepiła ją. Przez chwilę był dumny z siebie. Lepiej przytemperować tę dumę. Nie ma potrzeby, by działał nierozważnie.
        Od dawna wiemy, że obiekty naszych doznań zmysłowych mogą się zmienić w zależności od woli - zarówno świadomej, jak i nieświadomej. To fakt dowiedziony i nie wymaga, byśmy wierzyli, że Jest w nas jakaś siła, która sięga poza nas i dotyka wszechświata. Mam na myśli pragmatyczną zależność między wiarą a tym, co uznajemy za rzeczywiste. Na wszystkich naszych osądach ciąży brzemię odziedziczonych po praojcach wierzeń, a my, Bene Gesserit, zwykle podchodzimy do nich z większym sceptycyzmem niż inni. Nie wystarczy, abyśmy były tego świadome i nieufne. Musimy zawsze zważać na przeciwstawne interpretacje.
        Matka Przełożona Taraza
        Wystąpienie na Radzie
        - Bóg nas tu osądzi - westchnął Waff.
        Robił to w najmniej oczekiwanych chwilach podczas całej długiej podróży przez pustynię. Sheeana zdawała się go nie słyszeć, ale Odrade jego głośne komentarze zaczynały już nużyć.
        Rakiańskie słonce przesunęło się daleko na zachód, lecz czerw nie okazując zmęczenia niósł ich przez dawną krainę Tyrana w kierunku szczątków zaporowego muru.
        "Dlaczego właśnie tam?" - zastanawiała się Odrade.
        Żadnej odpowiedzi nie można było uznać za zadowalającą. Za to fanatyzm Waffa znów zaczynał być groźny i musiała szybko zareagować. Zacytowała jeden z wersetów Szariatu. Wiedziała, że na to nie pozostanie głuchy.
        - "Niechaj Bóg sądzi, a nie ludzie."
        Waff skrzywił się na karcącą nutę w jej głosie. Spojrzał przed siebie, a potem na ornitoptery, które ciągle dotrzymywały im kroku.
        - Człowiek musi wypełnić Boże dzieło - mruknął.
        Odrade nie odezwała się. Waffa na nowo ogarnęły wątpliwości i teraz zapytywał się: "Czy te wiedźmy Bene Gesserit rzeczywiście wyznają Wielką Wiarę?"
        Odrade znów pogrążyła się w rozmyślaniach nad nie wyjaśnionymi pytaniami. Przedzierała się przez wszystkie dane, które miała o rakiańskich czerwiach. Własne i Inne wspomnienia przeszywały jej umysł, zmieniając się jak w wariackim kalejdoskopie. Widziała owiniętych w burnusy Fremenów na grzbiecie czerwia jeszcze większego niż ten. Każdy jeździec pochylony był do tyłu i trzymał się długiego haka, zaczepionego o brzeg pierścienia tak samo, jak teraz wczepiały się weń jej dłonie. Czuła wiatr na policzkach, trzepocząca suknia siekła ją po nogach. Ta i inne podróże stapiały się w swojską spójnię jedności.
        Dużo czasu upłynęło, odkąd Atrydzi podróżowali w taki sposób.
        Czy wyjaśnienie zagadkowego celu tej wyprawy zostało w Dar-es-Balat? Niemożliwe. Upał był tak straszliwy, a ona do tego stopnia zajęta przewidywaniem tego, co może zdarzyć się na pustyni, że zapomniała o należytej czujności.
        Tak samo jak każda inna społeczność na Rakis, w najupalniejszych godzinach wczesnego popołudnia całe Dar-es-Balat zdawało się skupiać w samym środku. Pamiętała ucisk nowego filtrfraka, kiedy czekała w cieniu jakiegoś budynku na zachodnim krańcu osady. Czekała cierpliwie, aż dwa oddziały eskorty przyprowadzą Sheeanę i Waffa z bezpiecznych domostw, w których kazała ich ulokować. Jakiż łatwy cel stanowiła. Ale musiała być pewna uległości Rakian. Patrole Bene Gesserit celowo zwlekały.
        Pamiętała ten dośrodkowy ciąg, widoczny wszędzie wokół. Nie dziwiła się. W najgorętszej porze dnia ludzie na Rakis nieodmiennie uciekali w cień ze smażących się w słońcu przedmieść.
        I sama przecież wydała rozkaz: "Oczyścić drogę na pustynię! Nie życzę sobie napotkać żadnych ciekawskich!"
        To właśnie dzięki owej porze dnia patrole miały niewiele roboty z wykonaniem rozkazu. Czy to, że ludzie w ten skwar kryli się w swoich lepiankach albo pałacach, miało jakiekolwiek znaczenie? Czy było to bardziej logiczne, niż gdyby siedzieli w spiekocie, popijając to, na co było ich stać? W pałacach wykwintne wina z Danu, chłodzone i podawane w kryształowych pucharach, sprowadzanych z Predotu lub Ludnuriasu. A w lepiankach tanie piwo przyprawowe w topornych fajansowych czarkach. I ciepławą wodę z zalakowanych literjonów.
        Kiedyś Sheeana wspomniała o tym z naiwnym rozbawieniem.
        "Picie, picie, picie! Nic, tylko picie im w głowie. Lubię piwo, ale kapłanki dają mi wino."
        Odrade poczuła się oburzona na samą myśl o podawaniu dziecku alkoholu.
        "Dają ci wino?"
        "Zmieszane z wodą, tak jak lubię."
        To już definitywnie określiło ją jako dziecko rakiańskich nizin. Ludzie z lepianek poili dzieci rozwodnionym piwem.
        Wielebne Matki są uczulone na wszystko, co może otępić świadomość. Odrade zaczęła drążyć temat:
        "Nie czujesz się po tym niepewnie? Nie chce ci się spać?"
        "O, nie! Zawsze bierzemy meloksę."
        Oczywiście. Przyprawowy utleniacz był tak samo powszechnie stosowany na Rakis, jak na wielu innych planetach starego Imperium. Nawet najuboższych stać było, żeby go kupić. Kiedykolwiek mowa była o meloksie, Odrade wietrzyła w tym upadek moralny i wtedy, w zacisznym mieszkaniu przy Wielkim Placu, udzieliła Sheeanie ostrej reprymendy. Używając Głosu jak bicza, zmieniła beztroską dziecięcą naiwność w gorzką lekcję.
        Opanowawszy już sztukę zapadania w płytki trans, Sheeana musiała godzinami powtarzać bezgłośnie:
        "Mój umysł i ciało to cenne narzędzia! Mój umysł i ciało to cenne narzędzia!... "
        Przez cały czas dziewczynka rozmyślała o władzy, którą zdobędzie nad tymi narzędziami, kiedy stanie się Wielebną Matką. Władzy nad alkoholem bez potrzeby sięgania po meloksę, władzy nad mięśniami i nerwami, o której inni mogli jedynie marzyć.
        Odrade dobrze znała takie myśli. Niemal siłą uprzytomniła sobie, że jedzie na grzbiecie dzikiego czerwia, przed sobą ma Sheeanę, a obok Waffa. Sheeana najwyraźniej pogrążona była w lekkim transie. Uczyła się cierpliwości, tak jak kazała jej Odrade.
        "Dlaczego mnie brak cierpliwości?" - zastanawiała się Odrade. Pot ściekał z niej ciurkiem. Filtrfrak ślizgał się po skórze, a napęczniałe kieszenie łowne wydęły się na zewnątrz.
        "Jeśli Sheeana przeżyje agonię przyprawową, jakaż będzie z niej wspaniała Wielebna Matka!"
        "Szejtan lubi upał" - powiedziała kiedyś Sheeana.
        Ludzie na Rakis kryją się przed skwarem, a czerwie właśnie wtedy wychodzą z ukrycia Czy ten fakt ma znaczenie, czy wyjaśniał przyczynę, dla której czerw wiezie ich właśnie w tym, a nie innym kierunku?
        "Skaczę z tematu na temat jak dziecięca piłeczka!"
        Dlaczego tak ważne jest to, że Rakianie kryją się przed słońcem, a mały Tleilaxanin, Wielebna Matka i półdzika dziewczynka jadą przez pustynię na grzbiecie czerwia? Zawsze tak było na Rakis. Nic w tym zaskakującego. Tylko że starożytni Fremeni żyli głównie nocą. Ich współcześni potomkowie wolą chronić się w cieniu przed najgorętszym słońcem.
        Jak bezpiecznie czuli się kapłani za zaporą fos!
        Każdy mieszkaniec rakiańskiego miasta wie, że otacza je kanat, że mrocznymi, zakrytymi korytami płynie woda, strumyczki zasilają wąskie kanały, a to, co z nich wyparuje, chwytane jest na powrót przez oddzielacze wiatru.
        "Chronią nas nasze modlitwy" - mówili, chociaż wiedzieli bardzo dokładnie, jak to jest naprawdę.
        "Jego święta osoba objawia się na pustyni."
        Waff wykorzystał tę chwilę, by rzec:
        - Pielgrzymuję dla Boga!
        - "A Bóg wie dobrze, co masz w sercu swoim" - zacytowała odruchowo Odrade w nadziei, że Mistrz wreszcie się zamknie.
        Waff odwrócił się od niej z wiele mówiącą gwałtownością. "Bóg może wie - myślał. - Ale czy ty wiesz? Nie odsłonię się przed tobą."
        W tym lęku przed "Jego Świętą Osobą" przypominał Rakian.
        Kapłani rzadko mówili o czerwiach w liczbie mnogiej. Był Szej-hulud albo, jak u Sheeany, Szejtan.
        Święty Czerw.
        Podzielony Bóg.
        Odrade spojrzała w dół na zwoje pierścieni. "A oto i on" - pomyślała
        Przypomnieli jej się kapłani, obserwujący ich z omitopterów. Jak uwielbiają szpiegować innych! W Dar-es-Balat czuła na sobie ich spojrzenia, kiedy czekała na Sheeanę i Waffa. Oczy za wysokimi kratami zamaskowanych balkonów. Oczy w szczelinach grubych murów. Oczy ukryte za lustrzanymi szybami, oczy w każdym cieniu.
        Próbowała odsunąć od siebie poczucie zagrożenia. Mierzyła upływ czasu, obserwując smugę cienia, przesuwającą się nad nią po ścianie. Niezawodny zegar w krainie, w której mało kto znał inny czas poza słonecznym.
        Napięcie rosło, a konieczność zachowania spokoju jeszcze je nasilała. Czy zaatakują? Czy się ośmielą, wiedząc, że przedsięwzięła środki ostrożności? Do jakiego stopnia byli wściekli, że zmuszono ich do układów z Tleilaxanami w tajnym trójprzymierzu? Doradczynie Odrade z Twierdzy nie były zachwycone tym ryzykownym kuszeniem kapłanów.
        "Niech jedna z nas posłuży za przynętę" - mówiły.
        Odrade była nieugięta.
        "Nie dadzą się nabrać. Podejrzenia każą im trzymać się na uboczu. Poza tym, na pewno wyślą Albertusa."
        No i czekała na dziedzińcu w Dar-es-Balat. Stała w zielonkawym cieniu, spoglądając na słoneczną smugę sześć pięter wyżej. Koronkowe balustrady balkonów, zieleń roślin, jaskrawoczerwone, pomarańczowe i niebieskie kwiaty, a nad tym wszystkim prostokąt srebrzystego nieba.
        I wszędzie ukryte oczy.
        Coś poruszyło się z prawej strony, w szerokich drzwiach od ulicy. Na dziedziniec weszła samotna postać w kapłańskim złocie, purpurze i bieli. Darwi przyjrzała się przybyłemu. Tleilaxanie mogli rozszerzyć zakres wpływów, podstawiając następnego Tancerza Oblicza - przebierańca. Ale to był zwykły człowiek, kapłan. Poznała go: Albertus, starszy kapłan Dar-es-Balat.
        "Dokładnie tak, jak przewidywałyśmy" - pomyślała.
        Albertus przeszedł przez szerokie atrium i zbliżał się do niej, krocząc przez dziedziniec z rozważną godnością. Szukała w jego zachowaniu oznak niebezpieczeństwa. Czy zaraz da rozkaz skrytobójcom? Rzuciła wzrokiem na balkony ponad sobą: drgnienie, nieznaczny ruch na górnych poziomach. Nadchodzący kapłan nie był sam.
        "Ale ja też nie jestem."
        Albertus zatrzymał się dwa kroki przed Odrade i spojrzał na nią, odrywając wzrok od zawiłego, złoto-purpurowego wzoru na posadzce.
        "Ma słabe kości" - pomyślała Odrade.
        Nie zdradziła, że go poznaje. Albertus był jednym z tych, którzy wiedzieli, że miejsce Najwyższego Kapłana zajął Tancerz Oblicza. Mężczyzna chrząknął i zaczerpnął niepewny oddech.
        "Słabe kości! Słabe ciało!"
        Ta myśl wprawiła ją w rozbawienie, lecz nie zmniejszyła czujności. Wielebne Matki zawsze zauważały takie rzeczy. Należało rozpoznać znamiona genetyczne. Selektywny dobór przodków Albertusa był źródłem ułomności, cech, które zakon musiałby korygować u jego potomków, gdyby nasienie kapłana kiedykolwiek okazało się godne uwagi. Oczywiście, należało to rozważyć. Albertus wybił się i zdobył władzę bez hałasu, ale stanowczo. I trzeba było stwierdzić, czy to oznaczało wartościowy materiał genetyczny. Albertus był niedouczony. Mogła sobie z nim poradzić akolitka po roku szkolenia. Edukacja rakiańskiego kapłaństwa paskudnie podupadła od czasów Mówiących-do-Ryb.
        "Po co przyszedłeś?" - odezwała się Odrade, nadając temu zdaniu zarówno ton pytania, jak oskarżenia.
        Albertus zadrżał.
        "Przynoszę wiadomość od twoich ludzi, Wielebna Matko."
        "Więc przekaż ją!"
        "Nastąpiło drobne opóźnienie, chodzi zdaje się o to, że zbyt wiele osób zna trasę, którą mają tu dojść."
        Rzeczywiście, tak brzmiała ułożona wcześniej opowiastka, którą przekazano kapłanom. Ale na twarzy Albertusa łatwo dało się wyczytać jeszcze coś innego. Z tym człowiekiem nie można było dzielić tajemnic, za bardzo narażone były na wykrycie.
        "Niemal żałuję, że nie kazałam cię zabić" - powiedziała.
        Albertus cofnął się o całe dwa kroki. Jego oczy stały się puste, jak gdyby nagle umarł tu, przed nią. Rozpoznała tę reakcję. Albertus przeżywał teraz fazę pełnego objawienia i strach ściskał mu jądra. Wiedział, że straszliwa Matka Wielebna Odrade może bez wahania wydać na niego wyrok śmierci albo zabić go własnymi rękami. Nic, co by powiedział lub zrobił, nie da się przed nią ukryć.
        "Rozważałeś możliwość zabicia mnie i zniszczenia naszej Twierdzy na Rakis" - powiedziała Odrade.
        Albertus zadygotał gwałtownie.
        "Dlaczego mówisz takie rzeczy, Wielebna Matko?"
        Zdradzał go ten lament w głosie.
        "Nie staraj się zaprzeczać - ucięła. - Zastanawiam się, ilu ludziom udało się czytać w tobie równie łatwo jak mnie? Podobno masz dochowywać tajemnic. Nie wybrano cię po to, byś włóczył się dookoła, mając wszystkie sekrety wypisane na twarzy."
        Albertus upadł na kolana. Miała wrażenie, że zaraz zacznie się czołgać.
        "Ale posłali mnie twoi ludzie!"
        "A ty radośnie skorzystałeś z okazji, żeby przyjść i sprawdzić, czy uda się mnie zamordować!"
        "Dlaczego mielibyśmy... "
        "Milcz! Nie podoba się wam, że przejęłyśmy kontrolę nad Sheeaną. Boicie się Tleilaxan. Sprawy wymknęły się z kapłańskich rączek, a rozpętała się rzecz, która was przeraża."
        "Wielebna Matko! Co mamy robić? Co mamy robić?"
        "Macie nas słuchać! Więcej, macie słuchać Sheeany! Napełnia was strachem to, na co się dziś porywamy? Macie większe powody do obaw!"
        Pokręciła głową z szyderczą dezaprobatą. Widziała, jakie wrażenie robią jej słowa na biednym Albertusie. Kulił się, przygnieciony jej gniewem.
        "Wstawaj - krzyknęła. - I pamiętaj, że jesteś kapłanem i masz mówić prawdę!"
        Albertus podniósł się niezdarnie i stał z opuszczoną głową. Widziała, że porzucił już myśl o podstępie. Jaka ciężka musiała być dla niego ta próba! Posłuszeństwo Wielebnej Matce, która najwyraźniej czytała w jego sercu, oraz posłuszeństwo nakazom swej religii. Musi stanąć twarzą w twarz z największym paradoksem wszystkich religii.
        Bóg wie!
        "Nie będziesz ukrywał nic przede mną, przed Sheeaną ani przed Bogiem"- powiedziała Odrade.
        "Błagam o wybaczenie, Wielebna Matko."
        "Wybaczenie? Nie w mojej mocy jest ci przebaczyć i nie powinieneś mnie o to prosić. Jesteś kapłanem."
        Podniósł wzrok na gniewną twarz Odrade.
        Teraz już zupełnie się zgubił. Czuł w tym rękę Bożą. Ale Bóg zwykle był daleko, a spotkanie z nim dało się przełożyć na później. Jutro był kolejny dzień. Zawsze tak było. I można sobie pozwolić na parę grzeszków, drobne kłamstewko albo dwa. Tak tylko, przelotnie. A czasem nawet na wielki grzech, jeśli pokusa jest wielka. Od bogów wymaga się tolerancji dla wielkich grzeszników. Muszą mieć czas, żeby się poprawić.
        Odrade przyglądała mu się, stosując analityczną metodę Missionaria Protectiva.
        "Ach, Albertusie - myślała. - Teraz stoisz przed człowiekiem takim samym jak ty, a ten ktoś wie wszystko, co chciałeś zachować w tajemnicy przed sobą i swoim Bogiem."
        Z punktu widzenia Albertusa jego obecna sytuacja niewiele różniła się od śmierci i ostatecznego poddania się wyrokowi sądu ostatecznego. I to właśnie sprawiło, że podświadomie zezwolił, by cała jego siła woli legła w gruzach. Jak na zawołanie wróciły wszystkie religijne straszaki i skupiły się w osobie tej Matki Wielebnej.
        "Chcę, zęby ta farsa natychmiast się zakończyła" - rzekła Odrade sucho, nie starając się nawet wpłynąć na niego Głosem.
        Albertus z trudem przełknął ślinę. Wiedział, że nie jest w stanie skłamać. Taka możliwość majaczyła mu gdzieś w oddali, lecz bał się po nią sięgnąć. Potulnie spojrzał na czoło Odrade, ciasno ściśnięte brzegiem kaptura. Wreszcie przemówił, z wielkim wysiłkiem zdobywając się na coś więcej niż szept:
        "Wielebna Matko, to dlatego, te czujemy się odepchnięci. Ty i ten Tleilaxanin idziecie na pustynię z naszą Sheeaną. Będziecie się od niej uczyć, a...- Ramiona mu opadły. - Dlaczego bierzecie ze sobą Tleilaxanina?"
        "Sheeana tego żąda" - skłamała Odrade.
        Albertus otworzył usta i zamknął je bez słowa. Wiedziała, że powoli godzi się ze wszystkim.
        "Zaniesiesz im moje ostrzeżenie - ciągnęła Odrade. - Dalsze istnienie Rakis i waszego kapłaństwa zależy tylko od tego, czy będziecie mi całkowicie posłuszni. Zabraniam wam choćby w najmniejszym stopniu stawać nam na przeszkodzie! A jeśli chodzi o te dziecinne intrygi, Sheeana odkrywa przed nami każdą waszą grzeszną myśl!"
        Albertus ją zaskoczył. Potrząsnął głową i zachichotał cicho. Odrade zauważyła już, że większości kapłanów największą uciechę sprawia czyjeś zakłopotanie, ale nie podejrzewała, że mogą tak ich bawić własne porażki. Jak daleko sięga ten nawyk? Czy dla tych ludzi nie istnieje różnica między powinięciem się nogi jednej osobie, a zagładą całej cywilizacji? Zakon żeński będzie musiał wnikliwie zbadać te skłonności rakiańskich kapłanów... ale na to przyjdzie czas później.
        "Twój śmiech jest tu nie na miejscu" - zauważyła.
        Albertus wzruszył ramionami i z powrotem przywdział na twarz nieprzeniknioną maskę. Odrade widziała już na nim kilka takich masek. Fasady! Nosił ich na sobie najmniej kilka warstw. A pod tymi wszystkimi tarczami krył się ktoś, kto naprawdę czuł, ktoś, kto przed chwilą pojawił się na mgnienie oka. Jednakże kapłani mieli niebezpieczny zwyczaj zagłębiania się w kwieciste wyjaśnienia, kiedy ktoś na nich zbytnio naciskał.
        "Muszę na powrót wydobyć tego, który czuje" - pomyślała Odrade. Uciszyła go, nim zdążył coś powiedzieć.
        "Ani słowa! Zaczekasz, aż wrócimy z pustyni. Od teraz jesteś moim wysłannikiem. Jeśli dokładnie przekażesz moje posłanie, zyskasz nagrodę, o jakiej ci się nawet nie śniło. Jeśli zawiedziesz, będziesz cierpiał szejtańskie męki!"
        Albertus czmychnął z dziedzińca z pochylonymi ramionami i głową wysuniętą do przodu, jak gdyby nie mógł się już doczekać, kiedy wreszcie świerzbiący go język znajdzie się w zasięgu uszu jego kolegów.
        "Ogólnie - pomyślała Odrade - poszło nieźle." Skalkulowane ryzyko, szczególnie niebezpieczne właśnie dla niej. Była pewna, że ukryci na balkonach mordercy czekali tylko na znak Albertusa. Ona i jej siostry słusznie się spodziewały, że kapłani wyślą Albertusa. A teraz ich posłaniec poniósł z powrotem strach, którym Bene Gesserit tak dobrze nauczyły się posługiwać w ciągu tysięcy lat. Nauczycielki nazywały to "kierowana histerią". Skierowano ją (choć właściwszym słowem byłoby: wycelowano) prosto w serce rakiańskiego kapłaństwa. Efektów mogły być pewne, zwłaszcza że równocześnie miały wejść do akcji posiłki. Kapłani się poddadzą. Teraz można się było obawiać tylko paru opornych heretyków.
        Oto wszechświat magiczny, który napełnia nas lękiem: nie ma atomów, wokół są tylko fale, wiry. Tutaj odrzucasz od siebie wszelką wiarę w granice zrozumienia. Odsuwasz na bok samo pojęcie zrozumienia. Ten wszechświat jest niewidzialny, bezgłośny, w żaden sposób nie odkryjesz go skostniałymi zmysłami. Jest absolutną próżnią, gdzie nie natrafisz na przygotowane wcześniej ekrany, na których mogłyby się odbijać jakiekolwiek kształty. Masz tutaj tylko jedną świadomość, magiczny ekran; wyobraźnię. Tu uczysz się, co znaczy być człowiekiem. Jesteś stwórcą porządku, cudownych form, systemów; tym, który nadaje kształt chaosowi.
        Manifest Atrydzki
        (z Archiwum Bene Gesserit)
        - To, co robisz, jest zbyt niebezpieczne - powiedział Teg. - Otrzymałem rozkazy, żeby cię chronić i krzepić. Nie mogę pozwolić, by to nadal tak trwało.
        Stali z Duncanem w długim, wykładanym drewnem korytarzu, tuż pod drzwiami sali treningowej. Zbliżał się wieczór ujętego w ramy ścisłego harmonogramu dnia. Właśnie przed chwilą Lucilla wypadła stąd w gniewie po niewybrednej kłótni.
        Ostatnio każde spotkanie Duncana i Lucilli przeradzało się w otwartą bitwę. Choćby dzisiaj: stanęła w drzwiach sali treningowej, uwodzicielsko kołysząc pełnym ciałem, które można by określić jako tęgie, gdyby nie przyjemna okrągłość kształtów. Dla obu mężczyzn jej zachowanie było jednoznaczne.
        "Przestań, Lucillo" - rzekł kategorycznie Duncan.
        Tylko głos zdradzał, że jest wściekła:
        "Jak długo, według ciebie, mam jeszcze zwlekać z wykonaniem rozkazów?"
        "Tak długo, aż wreszcie ty czy ktokolwiek inny powie mi, co... "
        "Taraza chce od ciebie czegoś, o czym żadne z nas tutaj nie ma zielonego pojęcia!" - przerwała.
        Teg starał się załagodzić coraz bardziej wybuchową sytuację:
        "Proszę was. Czy nie wystarczy, że Duncan nadal doskonali swe umiejętności? Za parę dni zacznę regularnie patrolować okolicę. Będziemy mogli..."
        "Mógłbyś przestać mi przeszkadzać, do jasnej cholery!" - warknęła Lucilla, obróciła się na pięcie i oddaliła dumnie.
        Teg widział w twarzy Duncana twarde jak granit zdecydowanie. Równocześnie we wnętrzu baszara zaczęła się budzić furia. Czuł, że ta przymusowa izolacja wywiera na niego trudną do zniesienia presję. Jego intelekt, ten fantastycznie czuły instrument mentata, był tu odcięty od psychicznego zgiełku, do którego dostrajał się na zewnątrz. Zdawało mu się, że gdyby tylko mógł uciszyć własny mózg, uspokoić go, wszystko stałoby się dla niego jasne.
        - Dlaczego wstrzymujesz oddech, baszarze?
        Głos Duncana przebił otaczający go chaos. Musiał zdobyć się na najwyższy wysiłek woli, żeby odzyskać panowanie nad oddechem. Emocje swoich dwojga współtowarzyszy odbierał jako przypływ i odpływ, odizolowane czasowo od wszelkich innych sił.
        Inne siły.
        Mentacka świadomość mogła okazać się idiotyczna w obecności innych sił, które przenikały wszechświat. Być może we wszechświecie żyli ludzie, których losy były zdeterminowane przez moc, jakiej ci nawet sobie nie wyobrażali. W obliczu takich sił on sam był słomką, rzuconą w kipiel wzburzonego nurtu.
        Kto mógłby pogrążyć się w takim zamęcie i wynurzyć się z niego bez szwanku?
        - Co może zrobić Lucilla, jeżeli nadal będę się jej opierał? - spytał Duncan.
        - Próbowała na tobie Głosu? - Tegowi zdawało się, że jego własny głos dobiega do niego z oddali.
        - Raz.
        - Oparłeś się? - Gdzieś we wnętrzu Tega zamigotała odległa iskierka zdziwienia
        - Nauczyłem się tego od samego Paula Muad'Diba.
        - Jest zdolna sparaliżować cię i...
        - Myślę, że jej rozkazy zabraniają użycia przemocy.
        - A co to jest przemoc, Duncanie?
        - Idę wziąć prysznic, baszarze. Idziesz ze mną?
        - Przyjdę za parę minut.
        Teg zaczerpnął głęboki oddech, czując, że jest na skraju omdlenia. To popołudnie na sali treningowej i to, co stało się później, wyczerpało go. Spojrzał za odchodzącym Duncanem. Gdzie jest Lucilla? Co planuje? Jak długo zechce jeszcze czekać? To było najistotniejsze pytanie, które podkreślało ich szczególne wyobcowanie z Czasu we wnętrzu pozaprzestrzennej kuli.
        Znów poczuł przypływ i odpływ, który kołysał życiem ich trojga. "Muszę porozmawiać z Lucillą - pomyślał. - Dokąd ona poszła? Do biblioteki? Nie! Jest jeszcze coś, co muszę zrobić najpierw."
        Lucilla siedziała w pokoju, który wybrała dla siebie. Było to niewielkie pomieszczenie z niszą w ścianie, mieszczącą bogato zdobione łoże. Rozmaite znaki mówiły jej, że niegdyś była to komnata ulubionej harkonneńskiej metresy. Tkaniny utrzymane były w pastelowym błękicie z ciemniejszymi akcentami. Oprócz rzeźb zdobiących łoże, alkowę i sufit - tu Lucilla omiotła wzrokiem pomieszczenie - oraz każdy przenośny mebel, wszystko inne dało się usunąć ze świadomości, kiedy tylko chciała tutaj odpocząć. Lucilla położyła się na wznak na łóżku i przymknęła oczy, żeby nie patrzeć na wyuzdane ludzkie postacie na suficie alkowy.
        "Trzeba będzie coś zrobić z Tegiem."
        Musiała działać tak, by nie obrazić Tarazy i nie osłabić gholi. Pod wieloma względami Teg w ogóle stanowił osobny problem, zwłaszcza że jego procesy myślowe mogły sięgać do głębszych źródeł, podobnych tym, z których korzystały Bene Gesserit.
        "To przez tę Wielebną Matkę, która go urodziła!"
        Coś przenikało z takiej matki do takiego dziecka. Proces rozpoczynał się w łonie i nie kończył się nawet wtedy, gdy byli już ostatecznie rozdzieleni. Teg nie przeszedł owego niszczącego przeobrażenia, które zmieniało człowieka w potwora... Nie, to nie to. Ale miał w sobie rzeczywistą i trudną do określenia moc. Zrodzeni z Wielebnych Matek uczyli się rzeczy niemożliwych.
        Teg dokładnie znał poglądy Lucilli na miłość we wszystkich jej przejawach. Wyczytała to z jego twarzy wtedy, w jego pokoju w Twierdzy:
        "Wyrachowana wiedźma!"
        Równie dobrze mógł powiedzieć to głośno.
        Zapamiętała, jak kusiła go łaskawym, władczym uśmieszkiem. To był błąd. Ta metoda poniżała ich oboje.
        Przy okazji takich rozmyślań odkrywała w sobie tajoną sympatię dla Tega. Mimo starannego wychowania Bene Gesserit w jej zbroi były szczeliny. Nauczycielki wiele razy ostrzegały ją przed tym:
        "Aby móc wzbudzać prawdziwą miłość, sama musisz ją odczuć, ale tylko przez chwilę. I raz wystarczy!"
        Stosunek Tega do gholi Idaho był czytelny. Młody podopieczny zarówno pociągał go, jak i odstręczał.
        "Podobnie jak mnie" - pomyślała.
        Może błędem było, że jednak nie uwiodła Tega.
        Jej edukacja seksualna kładła nacisk na to, by czerpała ze stosunków siłę, a nie traciła ją. Instruktorki podsuwały jej analizy i porównania historyczne, często zapisane w Innych Wspomnieniach Wielebnych Matek.
        Skupiła myśli na emanującej z Tega męskości. W takich chwilach czuła swoją kobiecą reakcję. Jej pobudzone ciało pragnęło, by był blisko niej, gotowe na ów tajemniczy moment.
        W świadomość Lucilli cienką strużką wsączyło się rozbawienie. Nie: "orgazm". Żadnych naukowych określeń! Typowy żargon Bene Gesserit: "tajemniczy moment", specjalność Imprinterek. Samo pojęcie wyłaniało się z wiekowej tradycji Bene Gesserit. Nauczono ją głębokiej wiary w dwoistość: istniała wiedza naukowa, w oparciu o którą układały swe plany genetyczki, ale równocześnie istniał ten tajemny moment, który podważał wszelką wiedzę. Historia zakonu i prowadzone przez niego badania dowodziły, że instynkt rozrodczy jest nierozerwalnie zrośnięty z psychiką. Nie można go usunąć, nie niszcząc gatunku.
        Siatka asekuracyjna.
        Lucilla zebrała wokół siebie całą energię seksualną tak, jak potrafiły to robić tylko Imprinterki. Powoli skoncentrowała myśli na Duncanie. Teraz na pewno jest pod prysznicem i duma o wieczornych zajęciach ze swoją Wielebną - nauczycielką.
        "Zaraz pójdę do mojego ucznia - postanowiła. - To ważna lekcja, której się musi nauczyć, jeśli ma być w pełni przygotowany na Rakis."
        Takie było polecenie Tarazy.
        Teraz już myślała tylko o Duncanie. Nieomal widziała go nagiego pod prysznicem.
        Jak mało pojmował z tego, czego można się nauczyć!
        Duncan siedział samotnie w przebieralni przyległych do sali treningowej natrysków. Pogrążony był w głębokim smutku, na nowo rozdrapującym stare rany, których nigdy nie zaznało to młode ciało.
        Są rzeczy, które w ogóle się nie zmieniają! Zakon żeński nadal uprawia swoje stare, stareńkie gierki.
        Rozejrzał się po ciemnej harkonneńskiej łaźni. Na ścianach i suficie wiły się rzeźbione arabeski, podłogę pokrywała mozaika w dziwne wzory. W tych samych konturach pojawiały się na przemian potwory i piękne ludzkie ciała. Dzieliło je od siebie jedno mrugnięcie oka.
        Duncan spojrzał na swoje ciało, którym obdarzyły go aksolotlowe zbiorniki Tleilaxan. Nadal chwilami czuł się w nim nieswojo. Był przecież dojrzałym mężczyzną, który wiele przeżył. W ostatnim momencie, który pamiętał ze swojego pierwszego życia, walczył z hordą sardaukarów, dając swojemu młodemu księciu szansę ucieczki.
        Jego książę! Paul nie był wtedy starszy niż to ciało. Ale wychowano go tak, jak zawsze wychowywano Atrydów: wierność i honor ponad wszystko inne.
        "Tak samo, jak wychowali mnie, kiedy zostałem wyrwany z rąk Harkonnenów."
        Nadal nie mógł się wykupić z tego starego długu. Znał źródło swojego poczucia zobowiązania. Potrafił opisać proces, za pomocą którego wpojono mu to uczucie.
        Które w nim pozostało.
        Jeszcze raz spojrzał na mozaikową posadzkę. Wzdłuż wodoszczelnej przegrody kamyki układały się w słowa. Jedna część jego świadomości zidentyfikowała napis jako zabytek z dawnych harkonneńskich czasów; druga rozpoznała w nim słowa doskonale znanego języka:
        CZYSTOŚĆ SŁODYCZ CZYSTOŚĆ JASNOŚĆ BIEL CZYSTOŚĆ
        Antyczne słowa powtarzały się wzdłuż ścian pomieszczenia, jak gdyby same z siebie mogły stworzyć coś, co było tak obce Harkonnenom ze wspomnień Duncana.
        Nad drzwiami do natrysków biegł inny napis:
        WYZNAJ CO NOSISZ W SERCU SWOIM A ODNAJDZIESZ CZYSTOŚĆ
        Religijne przykazanie w harkonneńskiej warowni? Czyżby aż tak się zmienili w ciągu wieków, które minęły od jego śmierci? Trudno mu było w to uwierzyć. Prawdopodobnie budowniczy uznał, że takie motto będzie odpowiednie.
        Raczej wyczuł, niż usłyszał, że Lucilla weszła i stanęła za nim. Stał, zapinając tunikę, którą wybrał sobie z nulentropicznej szafy i z której zdarł wszystkie harkonneńskie godła.
        - O co chodzi, Lucillo? - zapytał, nie odwracając się.
        Musnęła dłonią materiał tuniki na jego lewym ramieniu.
        - Harkonnenowie mieli dobry gust.
        - Lucillo - powiedział cicho. - Jeżeli jeszcze raz dotkniesz mnie bez pozwolenia, postaram się ciebie zabić. Postaram się tak bardzo, że najprawdopodobniej ty będziesz musiała zabić mnie.
        Cofnęła się. Spojrzał jej prosto w oczy.
        - Nie jestem jakimś cholernym ogierem dla czarownic!
        - Myślisz, że tego właśnie od ciebie chcemy?
        - Nikt mnie dotąd nie poinformował, czego ode mnie chcecie, ale widzę, do czego zmierzasz.
        Przeniósł ciężar ciała na pięty. To nie obudzone coś w jego wnętrzu wyrywało się i czuł, jak tętno mu wali.
        Lucilla przyglądała mu się uważnie. Niech diabli porwą Milesa! Nie przypuszczała, że jego opór przybierze taką formę. Trudno było wątpić, iż Duncan mówi poważne. Same słowa nie mogły tu już nic pomóc. Był odporny na Głos.
        Prawda.
        Została jej tylko ta ostatnia broń.
        - Duncanie, nie wiem dokładnie, czego spodziewa się po tobie Taraza na Rakis. Mogę zgadywać, ale mogę również się mylić.
        - Zgaduj więc.
        - Na Rakis jest młoda dziewczyna, ma dopiero kilkanaście lat. Są jej posłuszne rakiańskie czerwie. Z takich czy innych przyczyn zakon musi włączył ten talent do swojego arsenału umiejętności.
        - I cóż takiego miałbym...
        - Gdybym wiedziała, na pewno bym ci powiedziała. Wiedział, że jest szczera. Zdradzała ją desperacja.
        - A co twój talent ma z tym wspólnego? - spytał.
        - To wie tylko Taraza i jej doradczynie.
        - Chcą nałożyć mi więzy, z których nie będę mógł się wyrwać!
        Lucilla sama doszła już do tego wniosku, ale nie podejrzewała, że Duncan tak szybko to odkryje. Ta młodzieńcza głowa kryła umysł, którego ścieżek nie potrafiła jeszcze zgłębić. Tymczasem jej własny mózg pracował gorączkowo.
        - Zdobądźcie władzę nad czerwiem, a będziecie mogły wskrzesić starą religię - doleciał od drzwi głos Tega.
        "Nie słyszałam, że nadchodzi!" - pomyślała w popłochu.
        Odwróciła się szybko. Teg stał za nią z antyczną harkonneńską rusznicą laserową przewieszoną niedbale przez lewe ramię. Wylot lufy skierowany był wprost na nią.
        - To po to, żebyś chciała mnie wysłuchać - powiedział.
        - Jak długo stoisz tu i podsłuchujesz?
        Jej rozgniewane spojrzenie nie skłoniło go do zmiany wyrazu twarzy.
        - Od chwili, kiedy powiedziałaś, że nie wiesz, czego Taraza oczekuje od Duncana. Ja też nie wiem. Ale mogę przeprowadzić parę mentackich projekcji. Żadna nie jest pewna, ale wszystkie trafiają do przekonania. Powiedz mi, jeżeli się mylę.
        - W czym?
        Teg zerknął na Duncana.
        - Jedną z rzeczy, które miałaś zrobić, było sprawienie, że nie będzie mógł się oprzeć kobietom.
        Lucilla próbowała ukryć konsternację. Taraza kazała jej zachować to w tajemnicy przed Tegiem tak długo, jak tylko to będzie możliwe. Teraz już nie było sensu zaprzeczać. Rozszyfrował jej reakcję dzięki tym cholernym umiejętnościom, które mu przekazała jego cholerna matka!
        - Mnóstwo energii gromadzi się i kieruje na Rakis. - Teg spojrzał spokojnie na Duncana - Niezależnie od tego, co schowali w jego wnętrzu Tleilaxanie, jego geny noszą piętno starożytnej ludzkości. Czy o to chodziło genetyczkom?
        - Pieprzony ogier Bene Gesserit! - wtrącił Duncan.
        - Co masz zamiar zrobić z tym złomem? - Lucilla wskazała zabytkową rusznicę w ręku Tega.
        - Z tym? Nawet nie założyłem ładunku. - Teg opuścił broń i oparł ją w kącie za sobą.
        - Milesie Tegu, kara cię nie minie! - zgrzytnęła zębami Lucilla.
        - To będzie musiało poczekać - stwierdził. - Na dworze jest już prawie ciemno. Wyszedłem, okrywając się kocem. Burzmali był tutaj. Zostawił dla mnie znak, że odczytał wiadomość, którą wyskrobałem na drzewach.
        W oczach Duncana błysnęło zaciekawienie.
        - Co zrobisz? - spytała Lucilla.
        - Zostawiłem nowe znaki z terminem spotkania. A teraz pójdziemy wszyscy na górę do biblioteki. Będziemy studiować mapy. Nauczymy się ich na pamięć. Przynajmniej uciekając będziemy wiedzieć, gdzie jesteśmy.
        Lucilla zaszczyciła go lekkim skinieniem głowy.
        Duncan machinalnie odnotował ten gest. Myślami był już przy starożytnej aparaturze w harkonneńskiej bibliotece. To on musiał pokazać Tegowi i Lucilli, jak należy się nią posługiwać, by wydobyć mapę Giedi Prime pochodzącą z czasów, gdy budowano kulę. Z pomocą oryginalnych wspomnień Duncana i własnej, świeższej wiedzy o planecie, Teg usiłował zaktualizować mapę.
        "Stanica Straży Leśnej" stała się "Twierdzą Bene Gesserit".
        - Część kompleksu zajmował pałacyk myśliwski Harkonnenów - mówił Duncan. -Polowali na ludzką zwierzynę, hodowaną i uwarunkowaną specjalnie do tego celu.
        Miasta znikały pod ręką Tega. Niektóre pozostały, lecz otrzymały nowe nazwy. Ysai, najbliższa metropolia, na starej mapie nosiła nazwę Baronii.
        Spojrzenie Duncana stwardniało.
        - To tam mnie torturowali - powiedział.
        Kiedy Teg wydusił już z siebie wszystko, co pamiętał, na mapie i tak pozostało wiele białych plam. Ale było też na niej wiele hieroglificznych symboli Bene Gesserit, oznaczających miejsca, gdzie, zgodnie z tym, co mówili ludzie Tarazy, uciekinierzy mogli znaleźć tymczasowe schronienie. Teg chciał, żeby zapamiętali je wszystkie.
        - Wymażę mapę, kiedy się jej już nauczymy - mówił, prowadząc ich do biblioteki. - Trudno przewidzieć, kto jeszcze może znaleźć i zbadać to miejsce.
        - Sam się o to martw, Milesie - rzuciła Lucilla, mijając go.
        - Jako mentat mówię ci, że zrobiłem to, czego ode mnie wymagano! - zawołał ku jej oddalającym się plecom.
        - Jakież to logiczne! - skwitowała, nie odwracając się.
        W tej sali zrekonstruowano fragment arrakanskej pustyni. Stojący na wprost wejścia gąsienik piaskowy pochodzi z czasów atrydzkich. Wokół niego, idąc od lewej strony zgodnie z ruchem wskazówek zegara, widzimy: małą żniwiarkę, zgarniarkę, prymitywną przetwórnię przyprawową i inne urządzenia wspomagające. Przy każdym stanowisku umieszczono tabliczkę z opisem. Warto zwrócić uwagę na podświetlony napis nad ekspozycją: ALBOWIEM BĘDĄ CZERPAĆ Z OBFITOŚCI MÓRZ I BOGACTWA, KTÓRE PIASEK KRYJE. Ten starożytny werset religijny wielokrotnie był cytowany przez słynnego Gurneya Hallecka.
        "Przewodnik po muzeum Dar-es-Balat"
        Czerw aż do zmierzchu z niezmienną prędkością uparcie dążył przed siebie. Do tego czasu Odrade przemyślała już wszystkie dręczące ją pytania i nadal nie znalazła ani jednej odpowiedzi. W jaki sposób Sheeana podporządkowywuje sobie czerwie? Dziewczynka twierdziła, że nie kazała swojemu Szejtanowi obrać tego akurat kierunku. Czym był ten tajemny język, na który reagowały pustynne potwory? Odrade wiedziała, że siostry strażniczki, lecące w ślad za nimi w ornitopterach, do znudzenia powtarzają te same pytania plus jeszcze jedno: "dlaczego Odrade nie przerywa tej przejażdżki?"
        Być może nawet pozwalają sobie na domysły: "nie wzywa nas, bo obawia się rozdrażnić bestię. Nie wierzy, że zabierzemy całą grupę z jego grzbietu".
        Prawda wyglądała o wiele prościej: z ciekawości.
        Sunący z sykiem czerw mógłby być statkiem, sztormującym przez rozkołysane morze. Temu wrażeniu przeczył jednak suchy, krzemienny odór rozgrzanego piachu, niesiony przez wiejący z tyłu wiatr. Wokół nich rozpościerała się otwarta pustynia. Kilometr za kilometrem mijały podobne do wielorybów wydmy, biegnące równo jak morskie fale.
        Waff milczał już od dłuższego czasu. Przykucnął, podobnie jak Odrade, i wyglądał teraz jak jej pomniejszona kopia. Twarz miał kamienną, wzrok utkwiony przed siebie. Ostatnim zdaniem, które od niego usłyszały, było:
        "Bóg strzeże wiernych w godzinie próby!"
        Odrade pomyślała, że ma przed sobą żywy dowód na to, że silny fanatyzm zdolny jest przetrwać tysiąclecia. Zensunnizm i dawny sufizm przeżyły pośród Tleilaxan. Były jak śmiercionośny zarazek, czekający w uśpieniu przez te wszystkie wieki, aż zjawi się odpowiedni żywiciel.
        "Ciekawe jak rozwinie się to, co zasiałam w rakiańskich kapłanach" - zastanawiała się Odrade. Kanonizacja Sheeany była już właściwie pewna.
        Siedząc okrakiem na Szejtanie, Sheeana musiała podkasać suknię, spod której wystawały teraz chude nogi. Obie ręce opuściła między kolana i zacisnęła na krawędzi pierścienia.
        Powiedziała kiedyś, że jej pierwszy czerw bez wahania podążył do Kin. Dlaczego właśnie tam? Czy czerw po prostu zaniósł ją do istot jej podobnych?
        Ten, którego dosiadali, najwyraźniej miał inny cel. Sheeana przestała zadawać pytania. Odrade kazała jej zamilknąć i ćwiczyć płytki trans. Dzięki temu przynajmniej mogła być pewna, że każdy szczegół tego doświadczenia będzie mógł zostać przywołany z pamięci dziewczynki. Jeżeli istniał język tajnego porozumienia między Sheeana a czerwiem, odnajdą go później.
        Odrade spojrzała na widnokrąg. O parę kilometrów przed nimi widniał fundament starożytnego muru, który otaczał kiedyś Serir Boga Imperatora. Długie cienie kładły się na wydmach, uświadamiając Odrade, że ruiny są wyższe, niż początkowo sądziła. Mur był nierówny i potrzaskany, a u jego podnóża leżały wielkie głazy. Szczerba, gdzie Tyran stoczył się z mostku do rzeki Idaho, leżała z dala na prawo, o dobre trzy kilometry oddalona od ich szlaku. Korytem nie płynęła już woda.
        Waff poruszył się.
        - Idę za Twym wezwaniem, Boże - powiedział. - To ja, Waff z Entiów, modlę się w Twoim Świętym Miejscu.
        Odrade spojrzała na niego kątem oka, nie poruszając głową. "Entio?" W jej Innych Wspomnieniach pojawiał się pewien Entio, plemienny wódz z czasów wielkiej Wędrówki Zensunnitów, na długo przed Diuną. O co tu chodziło? Jakie to pradawne wspomnienia żyły jeszcze w sercach Tleilaxan?
        - Szejtan zwalnia - przerwała milczenie Sheeana.
        Pozostałości antycznego muru zagradzały im drogę. Wznosiły się co najmniej pięćdziesiąt metrów ponad najwyższymi wydmami. Czerw skręcił nieco w prawo i przemknął pomiędzy dwoma gigantycznymi głazami, które piętrzyły się nad nim jak wieże. Wtedy zatrzymał się. Jego długi, stromy grzbiet legł na piasku równolegle do dobrze zachowanego odcinka muru. Sheeana wstała i przyjrzała się barierze.
        - Co to za miejsce? - spytał Waff, przekrzykując hałas krążących w górze ornitopterów.
        Odrade rozluźniła uścisk i poruszyła zdrętwiałymi palcami. Nie wstając z klęczek, rozejrzała się po okolicy. Cienie spiętrzonych wielkich bloków skalnych rysowały się na piaszczystych łachach i drobnych kamieniach. Widziany z bliska, mur ujawniał pęknięcia i szczeliny, ciemne dziury biegnące w głąb starożytnego fundamentu.
        Waff stał i rozcierał sobie dłonie.
        - Dlaczego nas tu przywiózł? - zapytał. W jego głosie dało się słyszeć nutkę żałosnej skargi.
        Czerw zadygotał.
        - Szejtan chce, żebyśmy zsiedli - powiedziała Sheeana.
        "Skąd ona to wie?" - pomyślała Odrade. Ruch czerwia był zbyt delikatny, aby strącić któregoś z pasażerów. Mógł, na przykład, chcieć się przeciągnąć po długiej podróży.
        Ale Sheeana obróciła się twarzą do muru, siadła na obłym grzbiecie czerwia i ześliznęła się w dół. Spadła na miękki piasek, podpierając się rękami.
        Odrade i Waff wychylili się do przodu i patrzyli z niedowierzaniem, jak Sheeana brnie w piasku w stronę przedniego końca bestii. Dziewczynka oparła ręce na biodrach, spoglądając wprost w ziejącą paszczę. Niewidoczne z tyłu płomienie malowały pomarańczowe refleksy na jej twarzy.
        - Szejtanie, dlaczego jesteśmy tutaj? - zapytała.
        Czerw znowu się wzdrygnął.
        - Chce, żebyście z niego zeszli - zawołała dziewczynka.
        Waff spojrzał na Odrade.
        - Jeśli Bóg chce, abyś zginął, kieruje twymi krokami ku miejscu, gdzie spotka cię śmierć.
        W odpowiedzi Odrade poczęstowała go parafrazą modlitwy Szariatu:
        - Bądź we wszystkim posłuszny wysłanniczce Boga.
        Waff westchnął. Na jego twarzy wyraźnie malowało się zwątpienie. Ale odwrócił się i zeskoczył, wyprzedzając Odrade. Oboje poszli za przykładem Sheeany i podeszli do paszczy zwierzęcia. Odrade, wytężając wszystkie zmysły, utkwiła spojrzenie w dziewczynce. Tu, na wprost ziejącego ognia, było o wiele goręcej. Powietrze przesycone było znajomym, gryzącym zapachem melanżu.
        - Jesteśmy tutaj, Boże - rzekł Waff.
        Odrade, porządnie już znużona jego religijnym wzruszeniem, uznała, że może nieco uwagi poświęcić otoczeniu - potrzaskanym skałom, zniszczonej przez wiatry barierze, wznoszącej się w zakurzone niebo, piaskowi nawiewanemu na zryte przez czas kamienie i powolnemu, chrapliwemu posapywaniu płomieni we wnętrzu czerwia.
        "Gdzie jest to ťtutajŤ? - zastanawiała się. - Co takiego jest w tym miejscu, że stało się celem podróży czerwia?"
        Cztery oczekujące ornitoptery przemknęły nad nimi szeregiem. Łopot skrzydeł i szum odrzutowych silników na chwilę zagłuszył pomrukiwanie czerwia.
        "Czy powinnam je wezwać?" - dumała Odrade. Wystarczyło tylko dać sygnał dłonią. Zamiast tego jednak uniosła ręce, nakazując obserwatorom pozostać w powietrzu.
        Wieczorny chłód oziębił już piasek. Odrade zadrżała i przystosowała swój metabolizm do zmienionych warunków. Pomyślała ufnie, że w towarzystwie Sheeany czerw ich nie pożre, ale jak Sheeana to osiągała, nadal pozostawało tajemnicą.
        Sheeana odwróciła się plecami do czerwia.
        - Chce, żebyśmy tu zostali - powiedziała.
        Jak na komendę, czerw też odwrócił się od nich i prześliznął przez szczelinę między głazami. Posłyszeli, jak pędzi z powrotem na pustynię.
        Odrade podeszła do starożytnej budowli. Ciemność zapadała szybko, ale długi zmierzch otwartej pustyni zachował jeszcze na tyle światła, że mogli dostrzec coś, co można było uznać za wyjaśnienie przyczyny, dla której stwór przywiózł ich właśnie tutaj. Długie pęknięcie w skalnej ścianie wyglądało na równie dobre miejsce do poszukiwań, jak każde inne. Nasłuchując jednym uchem, co robi Waff, Odrade wspięła się po piaszczystej pochyłości do ciemnego wylotu szczeliny. Sheeana nie odstępowała jej na krok.
        - Dlaczego tu jesteśmy, Matko?
        Odrade potrząsnęła głową. Słyszała, że Waff idzie za nimi.
        Tuż przed nimi ziała mroczna, czarna dziura. Odrade zatrzymała się, chwytając Sheeanę za rękę. Na oko szpara miała z metr szerokości i cztery wysokości. Jej brzegi były zadziwiająco gładkie, jakby wypolerowane ludzkimi dłońmi. Promienie zachodzącego słońca odbijały się od piasku i jedna krawędź szczeliny skąpana była w złocistej poświacie.
        - Co to za miejsce? - doleciał z tyłu głos Waffa.
        - Kupa starych jaskiń - powiedziała Sheeana. - Fremeni ukrywali przyprawę w jaskiniach. - Mocno pociągnęła nosem. - Czujesz ją Matko?
        "Rzeczywiście unosi się tu wyraźny aromat melanżu" - przyznała w duchu Odrade.
        Waff minął je i wszedł do szczeliny. Odwrócił się, spoglądając na skalne ściany, stykające się nad nim pod ostrym kątem. Zwrócony twarzą do kobiet, cofnął się głębiej w szparę, cały czas przyglądając się ścianom. Odrade i Sheeana zbliżyły się do niego. Nagle, z głośnym świstem osypującego się piasku, Waff zniknął im z oczu. W tej samej chwili cały piasek wokoło jak podcięty pojechał do przodu, pociągając je ze sobą. Odrade zdążyła złapać rękę Sheeany.
        - Matko! - krzyknęła dziewczynka.
        Jej krzyk odbił się echem od niewidzialnych ścian, a one zjeżdżały po stożku ruchomego piasku coraz dalej w nieprzeniknioną ciemność. Piasek niósł je, aż w końcu drgnął jeszcze delikatnie i znieruchomiał. Zasypana do kolan Odrade wygrzebała się jakoś i wyciągnęła Sheeanę na twardą powierzchnię. Dziewczynka chciała coś powiedzieć, ale Odrade przerwała jej:
        - Cicho! Słuchaj!
        Daleko z prawej strony coś zaskrzypiało.
        - Waff?
        - Siedzę w tym po pas! - W jego głosie słychać było przerażenie.
        - Widać Bóg tak chciał - stwierdziła kwaśno Odrade. - Delikatnie podciągnij się w górę. Zdaje się, że pod spodem jest skała. Delikatnie! Niepotrzebna nam następna lawina.
        Kiedy oczy Odrade przywykły już do mroku, spojrzała na piaszczystą pochyłość, po której się stoczyli. Skalne wrota, którymi dostali się tutaj, wyglądały jak odległy pasek ciemnego złota, wysoko, wysoko w górze.
        - Matko - szepnęła Sheeana - boję się.
        - Zmów Litanię Przeciw Strachowi - nakazała Odrade. - I bądź cicho. Nasi przyjaciele wiedzą, że tu jesteśmy. Pomogą nam się wydostać.
        - Bóg przywiódł nas w to miejsce - oznajmił Waff.
        Odrade nie odpowiedziała. Zrobiło się cicho. Bene Gesserit wydała cichy gwizd, nasłuchując echa. Po chwili wiedziała już, że znajdują się w dużej grocie, a przed sobą mają jakąś niską przeszkodę. Odwróciła się tyłem do wąskiej szczeliny i gwizdnęła jeszcze raz.
        "Niska bariera, oddalona o jakieś sto metrów" - ustaliła.
        Uwolniła rękę z dłoni Sheeany.
        - Zostań tutaj, proszę. Waff?
        - Słyszę ornitoptery! - odkrzyknął.
        - Wszyscy je słyszymy. Lądują. Zaraz otrzymamy pomoc. A na razie, proszę, zostań tam, gdzie stoisz, i bądź cicho. Potrzebna mi cisza.
        Gwiżdżąc i nasłuchując, ostrożnie stawiając każdy krok, Odrade posuwała się coraz głębiej w ciemność. Wreszcie wyciągnięta ręka natrafiła na szorstką skalną powierzchnię. Z oględzin wynikało, że sięgała tylko na wysokość pasa. Poza nią nie wyczuła nic. Echa pogwizdywań mówiły, że następna komora jest mniejsza i częściowo zamknięta.
        - Wielebna Matko! Jesteś tam? - nawoływał jakiś głos z wysoka.
        Odrade odwróciła się, zwinęła dłonie wokół ust i krzyknęła:
        - Uwaga! Zniosło nas do głębokiej jaskini. Przynieście światło i długą linę.
        Maleńka ciemna postać wycofała się z dalekiego wlotu. Na górze światło przygasało coraz bardziej. Odrade opuściła zwinięte dłonie i powiedziała w ciemność:
        - Sheeano? Waff? Podejdźcie dziesięć kroków w moim kierunku i zaczekajcie tam.
        - Gdzie my jesteśmy, Matko? - pytała Sheeana.
        - Cierpliwości, dziecko.
        Od strony Waffa doleciało ją ciche mruczenie. Odrade rozpoznała starożytne słowa Islamijatu. Modlił się. Przestał już ukrywać przed nią swe korzenie. Ten żarliwy wyznawca stał się teraz dla niej naczyniem, które mogła do woli napełniać łakociami Missionaria Protectiva.
        Tymczasem, usiłując odgadnąć rzeczywisty cel podróży czerwia, Odrade czuła coraz większe podniecenie. Przesunęła się w lewo, trzymając się jedną ręką skalnej bariery. Górna krawędź miejscami była zupełnie gładka. Dalej kamienna płaszczyzna opadała w dół. Inne Wspomnienia podsunęły jej niespodziewany obraz:
        Basen łowny!
        To był kiedyś basen, w którym Fremeni magazynowali wodę. Odrade głęboko wciągnęła powietrze, szukając w nim śladów wilgoci. Było suche jak kamień.
        U wejścia rozbłysło jasne światło i rozpędziło cienie. Od strony szczeliny doleciało wołanie jednej z sióstr:
        - Widzimy was!
        Odrade odwróciła się od skalnej przegrody i rozejrzała wokół. Waff i Sheeana stali w odległości sześćdziesięciu metrów i też rozglądali się ze zdumieniem. Grota miała w przybliżeniu kształt koła dwustu metrów. Nakrywała ją wysoka, kamienna kopuła. Odrade przyjrzała się bliżej niskiej barierze. Tak, to był fremeński basen łowny. W środku widoczna była mała wysepka, gdzie trzymano schwytanego czerwia, by w każdej chwili można go było utopić. Z głębszych pokładów pamięci Odrade wypłynął obraz okrutnej, skręcającej się w paroksyzmach bólu agonii, dającej przyprawową truciznę, dzięki której mogła rozszaleć się fremeńska orgia.
        Za niskim, hakowatym otworem po przeciwnej stronie basenu rozciągała się ciemność. Odrade dostrzegła rynnę, którą woda sączyła się z oddzielacza wiatru. W głębi na pewno były kolejne zbiorniki, cały kompleks, mający przechowywać drogocenną wilgoć - majątek starożytnego plemienia. Teraz wiedziała już, co to za miejsce.
        - Sicz Tabr - wyszeptała.
        W ślad za nazwą popłynął potok pomocnych wspomnień. To była sicz Stilgara w czasach Muad'Diba. Dlaczego ten czerw przywiózł ich do siczy Tabr?
        Czerw zabrał Sheeanę do miasta Kin. Czy po to, aby inni mogli się o niej dowiedzieć? Czego można się było dowiedzieć tutaj? Czy w tej ciemności kryli się ludzie? Nie wyczuwała tu żadnych śladów życia.
        - Musiałyśmy posłać po linę do Dar-es-Balat! - wyrwał ją z zamyślenia głos siostry przy wejściu. - Ludzie z muzeum mówią, że to prawdopodobnie sicz Tabr! Myśleli, że uległa zniszczeniu!
        - Spuśćcie na dół światło, muszę to obejrzeć! - zawołała Odrade.
        - Kapłani proszą, żeby nie profanować świętości tego miejsca!
        - Zrzućcie mi światło!
        Czarny przedmiot stoczył się po piaszczystej pochyłości, pociągając za sobą osypujące się strużki. Na rozkaz Odrade Sheeana pobiegła po lampę. Jedno dotknięcie przycisku i jasny promień zatańczył w ciemnym łuku za basenem. Tak, za nim znajdowały się następne zbiorniki. A przy obrzeżu w skale wycięte były wąskie stopnie. Prowadziły w górę, potem zakręcały i niknęły z oczu.
        Odrade nachyliła się do ucha Sheeany.
        - Obserwuj Waffa - powiedziała szeptem. - Jeśli pójdzie za nami, zawołaj.
        - Tak, Matko. Gdzie się wybieramy?
        - Muszę obejrzeć to miejsce. Zostałam tu sprowadzona celowo. - Podniosła głos: - Waff, zaczekaj tu, proszę, na linę.
        - Co tam szeptałyście? - spytał. - Dlaczego muszę tu czekać? Co robicie?
        - Modliłam się - rzekła Odrade. - Teraz muszę w samotności kontynuować pielgrzymkę.
        - Czemu w samotności?
        Przechodząc na stary język Islamijatu, powiedziała:
        - Tak zapisano.
        To go powstrzymało. Odrade szybkim krokiem odeszła w stronę skalnych schodów.
        - Musimy powiedzieć ludziom o tym miejscu - szeptała Sheeana, biegnąc u jej boku. - W tych starych fremeńskich jaskiniach można się schronić przed Szejtanem.
        - Bądź cicho, dziecko - przerwała jej Odrade. Skierowała promień światła w górę schodów. Biegły łagodnym łukiem, a potem ostro skręcały w prawo. Zawahała się. Alarmujące poczucie zagrożenia, które dręczyło ją na początku tej wyprawy, wróciło, jeszcze silniejsze. Stawało się nieomal namacalne.
        Co jest tam na górze?
        - Zaczekaj tu, Sheeano - powiedziała. - Nie pozwól Waffowi iść za mną.
        - Jak mam go zatrzymać? - Sheeana trwożnie zerknęła przez ramię na Tleilaxanina.
        - Powiedz mu, że wolą Bożą jest, by pozostał. Powiedz to tak... - Odrade pochyliła się i powtórzyła te słowa w starożytnym języku Waffa. - Nie mów nic ponadto. Stań mu na drodze i powtarzaj to, jeśli zechce przejść.
        Sheeana powtórzyła cichutko nieznajome słowa. Zapamiętała je. "Bystra dziewczyna" - pomyślała Odrade.
        - On się ciebie boi - powiedziała. - Nie odważy się zrobić ci krzywdy.
        - Tak, Matko. - Sheeana odwróciła się, złożyła ręce na piersi i zmierzyła wzrokiem Waffa przez całą szerokość jaskini.
        Odrade zaczęła wchodzić na kamienne schody, oświetlając sobie drogę. "Sicz Tabr! Jaką niespodziankę zostawiłeś tu dla mnie, stary czerwiu?"
        W długim przedsionku u szczytu schodów natrafiła na pierwsze zmumifikowane ciała Było ich pięć, dwóch mężczyzn i trzy kobiety. Nie mieli na sobie odzieży, która mogłaby powiedzieć coś więcej. Obdartych do naga pozostawiono, by suche pustynne powietrze zakonserwowało zwłoki. Pozbawiona wilgoci skóra ciasno obciągała szkielety. Ciała ułożono rzędem, ich nogi zagradzały przejście. Odrade musiała przestępować nad tymi makabrycznymi przeszkodami.
        Przechodząc, oświetliła każde ciało. Wszyscy zginęli w niemal identyczny sposób. Tuż pod żebra wbito im ostrą klingę, kierując ją w górę.
        Zabójstwo rytualne?
        Zeschnięta, skurczona skóra rozciągnęła rany, pozostawiając ciemne dziury. Odrade wiedziała, że zwłoki nie pochodzą z czasów fremeńskich. Zgonsusznie Fremenów odzyskiwały każdą kroplę wilgoci z organizmu człowieka. Zostawał tylko popiół.
        Poświeciła dalej przed siebie i przystanęła, by zastanowić się nad swoim położeniem. Odkrycie zwłok jeszcze wzmogło poczucie zagrożenia "Powinnam była wziąć broń" - pomyślała. Ale to by wzbudziło podejrzenia Waffa.
        Nie mogła zlekceważyć natrętnego wewnętrznego ostrzeżenia. To, co pozostało z siczy Tabr, było groźne.
        Światło latarki wyłuskało z ciemności drugie schody na końcu korytarza. Odrade ostrożnie ruszyła dalej. Przystanęła na pierwszym stopniu, kierując snop światła w górę. Płytkie, niewysokie schody, potem znów skała i kolejna szersza przestrzeń. Odwróciła się i jeszcze raz oświetliła tamten korytarz. Skalne ściany poznaczone były szczerbami i śladami płomieni. Znów spojrzała w górę.
        Co tam jest?
        Poczucie zagrożenia było niemal bolesne.
        Weszła na schody powoli, krok po kroku, zatrzymując się często. Znalazła się w szerokim przejściu, wyciosanym w litej skale. Przywitały ją nowe ciała. Tych porzucono, gdy dogorywali w jakimś ogromnym zamęcie. Dwadzieścia nagich, wysuszonych trupów leżało porozrzucanych bezładnie w korytarzu. Odrade minęła je, lawirując ostrożnie. Niektórych z poległych zadźgano tak, jak tamtych pięcioro na niższym poziomie. Inne zwłoki były posiekane, porąbane, szczerniałe od promieni rusznic laserowych. Jednemu odcięto głowę. Obciągnięta skórą czaszka leżała pod ścianą jak porzucona po makabrycznej zabawie piłka.
        Nowy korytarz biegł prosto, z obu stron podziurawiony wejściami do niewielkich izb. Odrade zaglądała do nich, przyświecając sobie latarką, ale nie znalazła nic godnego uwagi: parę wystrzępionych kłębków przyprawowego włókna, cienkie sople nadtopionej skały, od czasu do czasu pęcherze, które w skalnym podłożu stworzyła wysoka temperatura; puste ściany i sufity.
        Co za bitwa tu się rozegrała?
        Gdzieniegdzie na podłodze widać było wyraźne plamy. Krew? W kącie jednej z izb leżała kupka brązowych szmat. Strzępy podartej tkaniny rozpadły się, dotknięte stopą.
        I kurz. Wszędzie kurz. Wznosił się, gdy przechodziła.
        Korytarz kończył się ostrołukowym przejściem, wychodzącym na zawieszoną w powietrzu półkę. Odrade skierowała promień światła poza krawędź. Była tam olbrzymia komnata, o wiele większa od tej na dole. Sklepiony sufit wznosił się tak wysoko, że musiał wcinać się w podstawę wielkiego muru. Szerokie, płaskie stopnie wiodły ze skalnego progu na posadzkę komnaty. Odrade zeszła po nich z wahaniem i omiotła salę światłem latarki. Wychodziły z niej nowe korytarze. Niektóre były zawalone kamieniami i wielkimi blokami skalnymi wyrwanymi ze ścian i rozrzuconymi na półce oraz rozległej posadzce.
        Pociągnęła nosem. Oprócz pyłu, który unosił się jej spod stóp, czuła wyraźną woń melanżu. Zapach splótł się z nawrotem poczucia zagrożenia. Poczuła chęć, by uciec, wrócić z powrotem do ludzi. Ale niebezpieczeństwo było zarazem lampą przewodnią. Musiała się dowiedzieć, dokąd ją zaprowadzi.
        Teraz już wiedziała, gdzie jest. To była wielka siczowa sala zebrań, miejsce niezliczonych przyprawowych orgii i plemiennych zgromadzeń. Tu zasiadał naib Stilgar. Tu bywał Gurney Halleck. I lady Jessika, i Paul Muad'Dib, i Chani, matka Ghanimy. Tu Muad'Dib szkolił swych wojowników. Tu bywał także oryginalny Duncan Idaho... i jego pierwszy ghola.
        "Po co nas tu sprowadzono? Gdzie leży niebezpieczeństwo?"
        Było tu, właśnie tutaj! Czuła je.
        W tym miejscu Tyran ukrył ogromne zapasy przyprawy. Archiwalne zapisy Bene Gesserit podawały, że melanż wypełniał całą tę komnatę aż po sufit i wiele przyległych korytarzy.
        Odrade okręciła się, śledząc wyłaniające się w promieniu lampy kształty. Tam w górze była trybuna naibów. A tam, w głębi, ława Rady Królewskiej, powołanej przez Muad'Diba.
        A tam drzwi, przez które weszła.
        Omiotła światłem posadzkę. Zauważyła miejsca, gdzie poszukiwacze obtłukli i nadpalili skałę, chcąc znaleźć nowe pokłady bajecznego skarbca Tyrana, który ujrzał światło dzienne za sprawą gholi Idaho, małżonka osławionej Siony. Większość melanżu zagarnęły Mówiące-do-Ryb. Archiwa stwierdzały, że późniejsi szperacze odkryli kolejne schowki za fałszywymi ścianami i podłogami. Wiedźmy miały wiele poświadczonych raportów i potwierdzających je Innych Wspomnień. W czasach Głodu to miejsce było świadkiem licznych aktów przemocy, kiedy to wdarli się tutaj doprowadzeni do ostateczności poszukiwacze. Może to ich ciała tam leżą. Wielu walczyło o szansę zbadania siczy Tabr.
        Tak, jak ją tego nauczono, Odrade próbowała kierować się wewnętrznym ostrzeżeniem. Czy to wyziewy dawnej masakry wciąż, po tylu tysiącach lat, biły od tych kamieni? Nie, poczucie zagrożenia płynęło skądinąd. Ostrzeżenie było bezpośrednie. Lewa stopa Odrade wyczuła nierówność w podłodze. Światło lampy wyłuskało z kurzu ciemną linię. Rozgarnęła pył nogą, odsłaniając literę - a za nią całe słowo, wypalone falistym pismem.
        Odczytała je cicho, a potem na głos.
        - Arafel.
        Znała to słowo. Wielebne Matki z czasów Tyrana wryły je w świadomość Bene Gesserit, śledząc jego pochodzenie aż do najstarszych źródeł.
        Arafel - obłok mroku na skraju wszechświata
        Odrade czuła, jak poczucie zagrożenia narasta boleśnie. Skupiło się w tym jednym słowie.
        "Święty sąd Tyrana" - mówili o nim kapłani. Mroczny obłok świętego sądu!
        Przesunęła się wzdłuż napisu, nie odrywając od niego wzroku. Końcowy zawijas wyciągał się w niewielką strzałkę. Spojrzała w kierunku, który wskazywała. Ktoś inny także ją dostrzegł i pociął leżący naprzeciw występ skalny. Odrade podeszła do miejsca, w którym palnik tego człowieka pozostawił na posadzce ciemniejszą nieckę wytopionej skały. Strużki rozpuszczonego kamienia spływały w soplach z gzymsu, wyciekając z wypalonych w nim głębokich dziur.
        Odrade nachyliła się i zajrzała w głąb każdej dziury. Nic. Czuła, jak ostrzegawczy lęk budzi w niej żyłkę poszukiwacza skarbów. Bogactwo, zgromadzone kiedyś w tej komnacie, przekraczało wszelkie wyobrażenia. W najgorszych czasach za melanż, mieszczący się w ręcznej walizce, można było kupić planetę. A Mówiące-do-Ryb roztrwoniły ten skarbiec, utraciły go przez kłótnie, rażąco błędne decyzje i zwykłą głupotę, zbyt pospolitą, by uwieczniła ją historia. Skwapliwie zgodziły się na sojusz z Ixianami, gdy Tleilaxanie złamali melanżowy monopol.
        Pytanie, czy odnaleziono wszystko? Tyran był bardzo przebiegły.
        Arafel.
        Na skraju wszechświata.
        Czy to była wiadomość przesłana przez wieki dzisiejszym Bene Gesserit?
        Jeszcze raz powiodła światłem latarki wzdłuż ścian, a potem w górę.
        Kopuła sufitu miała kształt niemal doskonałej półkuli. Zaprojektowano ją jako model nocnego nieba, widzianego z wejścia do siczy Tabr. Ale już w czasach Lieta Kynesa, pierwszego planetologa, który pojawił się w siczy, wymalowane na suficie gwiazdy zniknęły w siatce drobnych szczerb i zniszczeń, będących efektem zarówno wstrząsów tektonicznych, jak i działalności mieszkańców siczy.
        Odrade oddychała szybko. Poczucie zagrożenia osiągnęło punkt kulminacyjny. Wewnątrz niej płonął niebezpieczny ognik. Pobiegła z powrotem do stóp schodów, którymi tu zeszła. Odwróciła się i cofnęła swoją świadomość ku przeszłości, czekając, aż Inne Wspomnienia ukażą jej obraz tego miejsca. Nadchodziły powoli, przedzierały się przez owo dojmujące poczucie zagłady, od którego serce waliło jej jak młotem. Odrade podniosła wzrok w ślad za skierowanym w górę promieniem latarki i nałożyła pradawne wspomnienie na rzeczywisty obraz.
        Zobaczyła iskry odbitego światła.
        Wspomnienie ukazało jej symbole gwiazd od dawna nie istniejącego nieba, a wśród nich srebrnożółty półkrąg arrakańskiego słońca. Znała ten symbol: przedstawiał słońce o zachodzie.
        Fremeński dzień zaczynał się wieczorem.
        Arafel!
        Nie odrywając światła latarki od słonecznego znaku, wspięła się z powrotem na schody i obeszła salę po gzymsie, aż znalazła się dokładnie w miejscu, które widziała w Innych Wspomnieniach.
        Z antycznego słonecznego łuku nie został nawet ślad.
        Poszukiwacze przyprawy rozłupali tę część muru. Tam, gdzie musnął go palnik, połyskiwały zastygłe, kamienne bąble. Szczeliny nie sięgały litej skały.
        Ucisk w piersi upewnił Odrade, że jest o włos od niebezpiecznego odkrycia. Tu doprowadziła ją jej gwiazda przewodnia.
        Arafel... na skraju wszechświata. Za zachodzącym słońcem!
        Skierowała snop światła w prawo, potem w lewo. Z lewej strony otwierało się wejście do następnego korytarza. Kamienie, które niegdyś je zamykały, leżały teraz rozrzucone dokoła. Z bijącym sercem Odrade prześliznęła się przez otwór i znalazła w niewielkim przedsionku, kończącym się ścianą stopionej skały. Na prawo, dokładnie za miejscem, gdzie kiedyś był znak słońca, okryła małe pomieszczenie. Powietrze było w nim gęste od zapachu melanżu. Weszła do środka. Ujrzała nowe ślady młotów i palników na ścianach i suficie. Tu poczucie zagrożenia stało się już dotkliwe. Odmówiła szeptem Litanię Przeciw Strachowi, oglądając izdebkę przy świetle latarki. Pokój był prawie kwadratowy, o wymiarach dwa na dwa metry. Strop wisiał zaledwie pół metra nad jej głową. W nozdrzach pulsował jej zapach cynamonu. Kichnęła i mrugając załzawionymi oczyma, zauważyła lekkie przebarwienie na podłodze pod progiem.
        Znów ślady dawnych poszukiwań?
        Nachyliła się nisko, trzymając latarkę pod ostrym kątem. Odkryła, że to, co zobaczyła, jest tylko cieniem głęboko wyrytego w skale napisu, niemal całkowicie pokrytego kurzem. Uklękła i odgarnęła kurz dłonią. Ryt był bardzo cienki i bardzo głęboki. Czymkolwiek był, miał przetrwać wieki. Ostatnie przesłanie zagubionej Wielebnej Matki? Bene Gesserit często posługiwały się tą metodą. Powiodła wrażliwymi palcami wzdłuż wgłębień, w myśli odtwarzając ich kształt
        Nagle ułożyły się w całość: jedno słowo w starożytnym języku Chakobsa. Brzmiało ono: "tutaj".
        To nie było żadne zwyczajne "tutaj", użyte na oznaczenie zwykłego miejsca, ale akcentowane i podkreślone "Tutaj", mówiące: "znalazłaś mnie!" Jej bijące pośpiesznie serce zdawało się to potwierdzać.
        Odrade położyła latarkę na podłodze koło prawego kolana i zaczęła obmacywać próg w pobliżu starożytnego wezwania. Na oko kamień stanowił całość, lecz palce wykryły ledwie wyczuwalną nieciągłość. Zaczęła ją naciskać, szarpać, przekręcać, kilkakrotnie zmieniła kąt nacisku, po czym powtórzyła wszystko jeszcze raz od nowa.
        I nic.
        Odrade przysiadła na piętach, żeby zastanowić się nad sytuacją.
        "Tutaj."
        Sygnał ostrzegawczy jeszcze przybrał na sile. Czuła, że przeszkadza jej w oddychaniu.
        Cofnęła się nieco, odsunęła w tył lampę i rozciągnęła się na podłodze, żeby spojrzeć z boku na podstawę progu. Tutaj! Czy mogłaby wepchnąć obok napisu jakiś lewar, żeby podważyć próg? Nie... nie było mowy o narzędziu. Cała ta sprawa pachniała raczej Tyranem, nie Wielebną Matką. Próbowała pchnąć kamień w bok. Bez rezultatu.
        Do napięcia i lęku dołączyło się jeszcze poczucie bezsilności. Odrade wstała i ze złością kopnęła w próg tuż obok wyrytego słowa. Poruszył się! Coś zazgrzytało jej chrypliwie nad głową, trąc ziarna piasku.
        Odrade rzuciła się w tył, a z sufitu kaskadą zaczął sypać się piach. Głośny łoskot zadudnił w małym pomieszczeniu. Kamienie zatrzęsły się pod nogami. Podłoga przed nią pochyliła się w kierunku drzwi.
        Po raz drugi już tego dnia Odrade zdała sobie sprawę, że spada w dół ku nieznanemu. Miała tylko tyle czasu, by zauważyć, że podłoga pokoju uchyliła się, a obok ściany z drzwiami otwarła się przepaść. Latarka spadła wraz z nią, a jej promień wywijał w powietrzu piruety. Odrade zobaczyła przed sobą ciemne, rdzawobrązowe pagórki. Zapach cynamonu wypełnił jej nozdrza.
        Spadła w ślad za latarką na miękką stertę melanżu. Szczelina, przez którą się zsunęła, była teraz poza jej zasięgiem, pięć metrów wyżej. Darwi złapała latarkę. Światło zatańczyło na szerokich kamiennych schodach, wyciętych w skale pod szczeliną. Na pionowych płaszczyznach stopni było coś napisane, ale na razie dotarło do niej tylko to, że jest stąd wyjście. Pierwszy atak paniki minął, ale poczucie zagrożenia niemal zablokowało jej oddech. Musiała zmuszać do pracy mięśnie klatki piersiowej.
        Rozejrzała się w lewo i w prawo. Miejsce, w którym tak nagle się pojawiła, było wydłużoną salką, położoną dokładnie pod korytarzem, którym wyszła z wielkiej komnaty. Cała przestrzeń usłana była stosami melanżu!
        Odrade skierowała promień latarki w górę i zrozumiała, dlaczego nikt, kto opukiwał podłogę korytarza na górze, nie odkrył tego pomieszczenia. Krzyżujące się kamienne zworniki przenosiły napięcia w głąb skalnych ścian. Ktoś, kto stukał piętro wyżej, otrzymywał w odpowiedzi jedynie odgłos litej skały.
        Jeszcze raz spojrzała na otaczający ją melanż. Nawet przy dzisiejszych, zaniżonych przez Tleilaxan cenach, wiedziała, że stoi na fortunie. Ten skład waży wiele ton.
        Czy to jest to zagrożenie?
        Ostrzegawczy dzwonek wewnątrz niej nie cichł. Melanż Tyrana nie był czymś, czego miałaby się bać. Trójprzymierze dokona sprawiedliwego podziału znaleziska i na tym sprawa się zakończy. Premia za plan "ghola".
        Było jakieś inne niebezpieczeństwo. Nie mogła zlekceważyć ostrzeżenia.
        Znów oświetliła latarką piętrzące się zwały przyprawy. Uwagę Odrade przykuł widoczny ponad nimi fragment ściany. Były na nim słowa! Następne przesłanie, też w Chakobsa, wycięte w kamieniu równym, wijącym się pismem.
        WIELEBNA MATKO, KTÓRA BĘDZIESZ CZYTAĆ ME SŁOWA!
        Coś zimnego zagnieździło się w brzuchu Odrade. Podeszła bliżej, torując sobie drogę przez bajeczny przyprawowy skarbiec. Przesłanie było dłuższe:
        POWIERZAM CI MÓJ STRACH I SAMOTNOŚĆ. TOBIE DARUJĘ PEWNOŚĆ, ŻE CIAŁO I DUSZĘ BENE GESSERIT SPOTKA TAKI SAM LOS, JAK WSZYSTKIE INNE CIAŁA I WSZYSTKIE INNE DUSZE.
        Następny ustęp przesłania zaczynał się bardziej na prawo. Przebrnęła przez lepki melanż i zatrzymała się, by przeczytać:
        CZYMŻE JEST PRZETRWANIE, JEŚLI NIE PRZETRWASZ W CAŁOŚCI? SPYTAJ O TO BENE TLEILAX! CO SIĘ DZIEJE, GDY NIE SŁYSZYSZ JUŻ MUZYKI ŻYCIA? WSPOMNIENIA NIE WYSTARCZA, JEŚLI NIE WZYWAJĄ CIĘ KU SZLACHETNEMU CELOWI!
        Ciąg dalszy wypisany był na krótszej ścianie w końcu komnaty. Odrade przedostała się tam, potykając się, i uklękła. Przeczytała:
        CZEMUŻ WASZ ZAKON ŻEŃSKI NIE STWORZYŁ ZŁOTEJ DROGI? WIEDZIAŁYŚCIE, ŻE TO NIEUNIKNIONE. WASZA NIEUDOLNOŚĆ SKAZAŁA MNIE, BOGA IMPERATORA, NA TYSIĄCLECIA ROZPACZY.
        Słowa "Bóg Imperator" nie były w Chakobsa, lecz w języku Islamijatu, w którym miały wyraźny podtekst, zrozumiały dla każdego, kto mówił tym językiem:
        Wasz Bóg i wasz Imperator, bo wy mnie nim uczyniliście.
        Odrade uśmiechnęła się niewesoło. To doprowadzi Waffa do religijnego obłędu. Im wyżej się wznosi, tym łatwiej strzaskać jego poczucie bezpieczeństwa.
        Nie poddawała w wątpliwość prawdy, zawartej w oskarżeniu Tyrana, ani mocy jego przepowiedni o zagładzie zakonu. Poczucie zagrożenia nieomylnie przywiodło ją w to miejsce. Oprócz niego działało tu jeszcze coś. Czerwie na Rakis wciąż poruszały się w takt pradawnych nakazów Tyrana. Mógł być pogrążony w nie kończącym się śnie, ale to monstrualne życie, rozsiane po kropelce w każdym czerwiu, trwało nadal, tak jak to przepowiedział.
        Co takiego powiedział w swoim czasie zakonowi? Przywołała z pamięci słowa:
        "Gdy odejdę, będą nazywać mnie Szejtanem, Cesarzem Gehenny. Koło musi się toczyć coraz dalej Złotą Drogą."
        Tak, to właśnie miała na myśli Taraza. "Nie rozumiesz? - mówiła. - Rakiańskie pospólstwo nazywa go Szejtanem od ponad tysiąca lat!"
        A więc Taraza wiedziała o tym. Nigdy nie widziała tych słów, a jednak wiedziała.
        "Rozumiem twój zamysł, Tarazo. I teraz znam brzemię strachu, które nosiłaś przez wszystkie te lata. Czuję je tak samo dojmująco jak ty."
        Odrade wiedziała już, że poczucie zagrożenia nie opuści jej aż do śmierci albo zagłady zakonu, albo chwili, gdy niebezpieczeństwo zostanie zażegnane.
        Podniosła lampę, wstała i poczłapała przez melanż ku szerokim schodom, które prowadziły do wyjścia. Przy schodach zatrzymała się. Tu też, na każdym stopniu, wykute były słowa Tyrana. Czytała je drżąc, a one wznosiły się coraz wyżej i wyżej.
        MOJE SŁOWA SĄ WASZĄ PRZESZŁOŚCIĄ,
        ZADAJĘ PROSTE PYTANIA:
        Z KIM SIĘ SPRZYMIERZASZ?
        Z PEŁNYMI SAMOUWIELBIENIA TLEILAXANAMI.?
        Z BIUROKRACJĄ MÓWIĄCYCH-DO-RYB?
        Z ZABŁĄKANĄ W KOSMOSIE GILDIĄ?
        Z KRWAWYMI OFIARNIKAMI HARKONNENÓW?
        Z DOGMATYCZNYM ODOREM WASZEGO WŁASNEGO DZIEŁA?
        CZYM BĘDZIECIE U KRESU WASZEJ DROGI?
        CZY TYLKO PODZIEMNĄ SPOŁECZNOŚCIĄ?
        Odrade wspięła się na schody, po raz drugi odczytując pytania. Szlachetny cel? Jakże kruchą był zawsze rzeczą. I jak łatwo było go wypaczyć. Ale tkwiła w tym siła - i ciągłe niebezpieczeństwo. Wyłożono to wprost na ścianach i schodach tej komnaty. Taraza o tym wiedziała, nie trzeba jej było tłumaczyć. Tyran wyraził się jasno:
        Idź moim śladem!
        W małym pokoju na górze Odrade znalazła wąski gzyms, po którym mogła dostać się do drzwi. Spojrzała w dół na odkryty przez siebie skarbiec. Pokręciła głową z podziwu nad mądrością Tarazy. A więc tak mógł skończyć zakon żeński! Plan Tarazy był jasny, porozrzucane elementy wskoczyły na swoje miejsce. Nic pewnego. Szlachetny cel został wytyczony i musi zostać osiągnięty, nawet jeśli ma to oznaczać śmierć zakonu żeńskiego.
        "Jakżeż nędzne narzędzia wybrałyśmy!" - pomyślała.
        Dziewczynka, która czekała teraz w głębokiej grocie pod powierzchnią pustyni; ta dziewczynka i ghola, przygotowywany na Gammu.
        "Mówię teraz tym samym językiem, co ty, stary czerwiu. Nie ma w nim słów, ale znam jego istotę."
        Nasi ojce jedli mannę pustyni
        W żorze miejsc, gdzie latają cyklony.
        Panie, zbaw nas od strasznej ziemi!
        Zbaw nas... aaach, zbaw nas
        Od martwej, suchej ziemi.*
        
        "Pieśni Gurneya Hallecka"
        (Muzeum Dar-es-Balat)
        Teg i Duncan, uzbrojeni po zęby, wyszli wraz z Lucilla w najzimniejsza godzinę nocy, mącąc absolutny bezruch mroźnego powietrza. Gwiazdy błyszczały w górze jak ostrza szpilek.
        Uderzył ich w nozdrza delikatny, bagienny zapach śniegu. Wchodził w płuca z każdym oddechem, a przy wydechu pękate obłoczki pary wydymały się wokół ich twarzy.
        Mróz wycisnął łzy z oczu Duncana. Idaho dużo myślał o starym Gurneyu, kiedy przygotowywali się do opuszczenia niewidzialnej kuli, Gurneyu o policzku poszarpanym harkonneńskim biczem z krwawinu. Dobrze byłoby mieć teraz przy sobie wypróbowanego druha. Duncan nie ufał Lucilli, a Teg był stary, bardzo stary. Duncan widział, jak oczy baszara lśnią w słabym świetle.
        Przerzucił starą, toporną rusznicę laserową przez lewe ramię i wcisnął ręce głęboko w kieszenie, żeby je ogrzać. Zapomniał już, jak zimna potrafi być ta planeta. Lucilla zdawała się być nieczuła na chłód, jak gdyby czerpała ciepło za sztuki Bene Gesserit.
        Patrząc na nią, Duncan zdał sobie sprawę, że nigdy zbytnio nie ufał wiedźmom, nawet lady Jessice. Łatwo było uważać je za zdrajczynie, wyzute z lojalności wobec kogokolwiek oprócz własnego zakonu. Znały tak cholernie dużo tajemnych sztuczek! Lucilla dała sobie spokój z uwodzeniem go. Wiedziała, że mówił poważnie. Czuł, jak wrze w niej gniew. Niech wrze!
        Teg stał zupełnie nieruchomo, wpatrzony przed siebie, zasłuchany. Czy dobrze robi, polegając na jedynym planie, który ułożyli z Burzmalim? Nie mieli żadnego wsparcia. Czyżby minęło dopiero osiem dni, odkąd się na to zdecydowali? Mimo gorączki przygotowali miał wrażenie, że ten czas był dłuższy. Zerknął na Duncana i Lucillę. Duncan taszczył długą harkonneńską rusznicę, ciężki model polowy. Lucilla zgodziła się jedynie schować za stanik maleńki pistolet laserowy, dobry na jeden krótki strzał. Zabawka skrytobójcy.
        - My, Bene Gesserit, znane jesteśmy z tego, że idziemy w bój uzbrojone tylko we własne umiejętności - powiedziała. - Wstyd byłoby mi zmieniać ten zwyczaj.
        W pochwach na udach miała jednak noże. Teg widział je. Podejrzewał, że są zatrute.
        Sam niósł w ręku długi polowy karabin, który zabrał z Twierdzy. Przez ramię przewieszoną miał rusznicę laserową, taką samą, jaką taszczył Duncan.
        "Muszę polegać na Burzmalim - powtarzał sobie. - Sam go szkoliłem. Znam jego zalety. Jeśli mówi, że możemy ufać tym nowym sprzymierzeńcom, to musimy im zaufać."
        Burzmali był wyraźnie uradowany, że znalazł starego dowódcę żywego i zdrowego.
        Ale już po ostatnim spotkaniu spadł śnieg i leżał teraz dokoła, tabula rasa, na której utrwalały się wszystkie ślady. Nie przewidywali, że będzie padać. Czyżby zdrajcy byli i w Zarządzie Pogody?
        Zatrząsł się. Powietrze było zimne. Przypominało chłód przestrzeni kosmicznej, puste, dające gwiazdom swobodny wstęp na leśną polanę. Ich mdłe światło odbijało się od pokrytej śniegiem ziemi i kładło się jasnością na skałach, oproszonych białym pyłem. Ciemne sylwetki świerków i nagie gałęzie drzew liściastych ukazywały tylko rozmyte bielą krawędzie. Wszystko inne tonęło w mroku.
        Lucilla pochuchała na palce i nachyliła się do Tega.
        - Czy nie powinien już tu być? - szepnęła.
        Wiedział, że nie o to chciała zapytać. Czy Burzmaliemu można ufać? To było prawdziwe pytanie. Zadawała je ciągle, w taki czy inny sposób, odkąd osiem dni temu Teg wyłuszczył jej plan.
        Mógł tylko powiedzieć:
        - Postawiłem na to swoje życie!
        - Nasze też!
        Jego również nie napawały otuchą piętrzące się niewiadome, ale każdy plan zależał w głównej mierze od kwalifikacji ludzi, którzy go wykonywali.
        - To ty nalegałaś, że musimy się stąd wydostać i lecieć na Rakis - przypomniał jej. Miał nadzieję, że widzi jego uśmiech, mający złagodzić słowa.
        Nie zdołał jej uspokoić. Nigdy nie widział Wielebnej Matki tak widocznie zdenerwowanej. Byłaby jeszcze bardziej nerwowa, gdyby wiedziała o nowych sojusznikach! No i faktem było, że nie wykonała zadania, które powierzyła jej Taraza. Ależ musiało ja to gnębić!
        - Ślubowaliśmy chronić gholę. - Teraz ona mu przypomniała.
        - Burzmali ślubował to samo.
        Teg spojrzał na Duncana, który stał cicho pomiędzy nimi. Zdawał się nie słyszeć tej sprzeczki, nie zdradzał też niepokoju. W nieruchomej twarzy malował się pierwotny spokój. Teg uświadomił sobie, że ghola wsłuchuje się w noc, robi to, co wszyscy powinni robić w tej chwili. Chłopięce rysy nosiły osobliwe piętno dojrzałości.
        "Jeśli kiedykolwiek potrzebowałem zaufanych przyjaciół, to właśnie teraz" - myślał Duncan. Wspomnieniami wracał do czasów Giedi Prime, do swoich korzeni. Właśnie w takie noce Harkonnenowie lubili urządzać polowania na ludzi, sami bezpieczni w ciepłych, podtrzymywanych dryfami zbrojach. Takiej nocy jak ta ranna ofiara zmarłaby z zimna. Myśliwi wiedzieli o tym. Niech piekło pochłonie ich dusze!
        Wiedziona szóstym zmysłem Lucilla pochwyciła jego spojrzenie. Jej mina mówiła: "sprawa między mną o tobą jeszcze nie jest skończona!"
        Duncan odwrócił twarz ku gwiazdom, żeby mogła zobaczyć jego uśmiech, zaczepny i wszystkowiedzący. Kobieta zesztywniala. Idaho zdjął z ramienia ciężka rusznicę i sprawdził ją. Zauważyła wijący się na kolbie i wzdłuż lufy ornament Duncan oparł rusznicę na lewej ręce, prawą zacisnął na uchwycie, palec oparł na spuście. Trzymał ją dokładnie tak samo, jak Teg swą nowoczesną broń.
        Lucilla odwróciła się do nich tyłem, spoglądając na zbocze góry nad nimi i poniżej. Zanim jednak zdążyła się całkiem obrócić, wokół wybuchł potworny hałas. Noc zaroiła się od dźwięków. Głośna seria huków z prawej strony, potem cisza. Nowe strzały z dołu. Cisza. Z góry. Z wszystkich stron!
        Wraz z pierwszym odgłosem cała trójka skuliła się za zasłoną skał przy wejściu do jaskini.
        Wypełniające mrok głosy trudno było określić. Przenikliwa wrzawa, składająca się częściowo z mechanicznych hałasów, częściowo z wrzasków, jęków i świstów. Co jakiś czas ziemia drżała od podziemnego łoskotu.
        Teg znał te dźwięki. Tam, w mroku, toczyła się bitwa, W tle słychać było syczenie palników, a po niebie przelatywały laserowe smugi z ciężkich dział.
        Coś rozbłysło nad ich głowami, ciągnąc błękitne i czerwone iskry.
        Jeszcze jedno! I znowu! Ziemia się zatrzęsła. Teg wciągnął powietrze przez nos: poczuł kwaśny swąd i lekki zapach czosnku.
        Statki pozaprzestrzenne! Cała flotylla!
        Lądowały w dolinie u stóp niewidzialnej kryjówki.
        - Do środka! - rozkazał Teg.
        Ale było już za późno. Otaczali ich ludzie. Teg uniósł długi karabin i wycelował go w dół stoku, w kierunku najgłośniejszych hałasów i najbliższych dostrzegalnych sylwetek. Z dołu dobiegały liczne krzyki. Między drzewami dryfowały jarzące się kule świętojańskie, wypuszczone przez nadchodzących. Tańczące światła sunęły w górę, popychane zimnym wiatrem. W chybotliwym blasku zbliżały się ciemne postacie.
        - Tancerze Oblicza! - wychrypiał Teg na widok napastników. Dryfujące światła za chwilę wypłyną spomiędzy drzew i dotrą do nich, nim minie minuta!
        - To zdrada! - zawołała Lucilla.
        Ze szczytu wzgórza rozległ się głośny, chóralny okrzyk:
        - Baszarze!!!
        "Burzmali?" Teg obejrzał się, a potem znów spojrzał w dół. Tancerze Oblicza byli coraz bliżej. Nie było czasu na zastanawianie się. Nachylił się ku Lucilli.
        - To Burzmali, tam, ponad nami. Bierz Duncana i uciekaj!
        - Ale jeżeli...
        - To wasza jedyna szansa!
        - Ty głupcze! - krzyknęła, zrywając się do biegu.
        Głuche "Owszem!" Tega nie rozproszyło jej obaw. Oto, jakie są skutki polegania na cudzych planach!
        Duncan myślał o czym innym. Pojął, co Teg zamierza zrobić - poświęcić się, żeby oni mogli uciec. Zawahał się, patrząc na zbliżających się napastników.
        - To rozkaz! - ryknął Teg, widząc jego wahanie. - Jestem twoim dowódcą!
        Lucilla nigdy w życiu nie słyszała u mężczyzny czegoś, co byłoby równie bliskie Głosu. Wytrzeszczyła oczy na Tega.
        Duncan widział tylko twarz księcia Leto, rozkazującą mu słuchać. To wystarczyło. Złapał Lucillę za rękę.
        - Kiedy będziemy na górze, położymy zaporę ogniową - powiedział jeszcze, zanim pchnął ją przed sobą na zbocze.
        Teg nie odpowiedział. Lucilla i Duncan poczołgali się w mrok, a on skulił się za obsypaną drobnym śniegiem skałą. Wiedział, że musi drogo sprzedać swoje życie. I musi zrobić coś jeszcze: coś nieoczekiwanego. Ostatnie słowo starego baszara.
        Napastnicy zbliżali się coraz szybciej, pokrzykując do siebie z podniecenia.
        Teg przełączył broń na maksymalny promień rażenia i nacisnął spust. Ognisty łuk omiótł zbocze. Drzewa stawały w płomieniach i waliły się na ziemię. Ludzie krzyczeli. Na tym poziomie rażenia seria nie mogła trwać długo, lecz wystarczyła, by dokonać rzezi.
        W nagłej ciszy, zapadłej po pierwszym kontrataku, Teg przesunął się w lewo, za inną skalną osłonę i znów pokrył ciemny stok ogniem. Kilka ocalałych po pierwszej jatce lamp dryfowych oświetlało powalone drzewa i poszarpane na strzępy ciała.
        Odpowiedziały mu nowe krzyki. Odwrócił się i przeczołgał między skałami na drugą stronę jaskini. Stamtąd omiótł płomieniem przeciwległy stok. Znów krzyki. Znów łuna i przewracające się drzewa.
        Nikt do niego nie strzelał.
        "Chcą wziąć nas żywcem!" - uświadomił sobie.
        Tleilaxanie byli gotowi posłać na śmierć tylu Tancerzy Oblicza, ilu zdoła zabić, zanim wyczerpie mu się broń.
        Teg poprawił na ramieniu starą harkonneńską rusznicę laserowę, tak by w każdej chwili mógł za nią chwycić. Wyrzucił prawie pustą baterię z nowego karabinu, włożył nową i oparł broń o skałę. Wątpił, czy będzie miał szansę przeładować drugą strzelbę. Na razie niech myślą, że wyczerpała mu się amunicja. Na ostatek zachował dwa stare pistolety laserowe u pasa. Na krótki dystans będą potężną bronią. Chciał, żeby Mistrzowie Tleilaxan, ci, którzy dopuścili do tej rzezi, żeby oni podeszli bliżej.
        Ostrożnie podniósł długi karabin i ruszył wyżej, miedzy skały, zbaczając lekko w lewo, a potem w prawo. Dwukrotnie zatrzymał się i posłał w dół parę krótkich serii, jak gdyby oszczędzał broń. Ukrywanie się nie miało sensu. Do tej pory na pewno mieli już jego namiar biotyczny, a poza tym zostawiał przecież ślady na śniegu.
        Coś nieoczekiwanego... Czy uda mu się podpuścić ich bliżej?
        Spory kawałek ponad wejściem do jaskini znalazł w skałach głębszą kieszeń, zasypaną śniegiem. Wsunął się do środka, podziwiając doskonałe pole ostrzału, które otwierało się z tego stanowiska. Rozejrzał się pobieżnie. Za plecami miał strome turnie, a z trzech stron zbocze ostro opadało w dół. Uniósł ostrożnie głowę, starając się sięgnąć wzrokiem wyżej, ponad skalną przewieszkę.
        Cisza.
        Czy rzeczywiście wołali ludzie Burzmaliego? Nawet jeśli tak, sytuacja nie dawała gwarancji, że Duncanowi i Lucilli uda się uciec. Teraz wszystko zależało od Burzmaliego.
        "Czy jest tak zaradny, jak zawsze myślałem?"
        Nie było czasu, by rozważać różne możliwości albo zmienić choć jeden element sytuacji. Bitwa już rozgorzała i brał w niej udział. Teg zaczerpnął w płuca głęboki oddech i wyjrzał zza skał.
        Nieprzyjaciel pozbierał się już i podjął atak. Tym razem w ciszy i bez światła widmowych lamp. Nie było słychać zagrzewających do walki okrzyków. Teg oparł karabin przed sobą na skale i powiódł długą serią od lewej do prawej, aż ognisty łuk wyczerpał całą moc i zbladł.
        Zdjął z ramienia starą harkonneńską rusznicę, odbezpieczył i czekał cichutko. Będą myśleć, że chce uciec na szczyt wzgórza. Przypadł do ziemi za skalną przegrodą, mając nadzieję, że wyżej kręci się dość ludzi, by zmylić czujniki biotyczne. Wciąż słyszał kroki na spopielonym zboczu. Zaczął liczyć po cichu. Odmierzał odległość, wiedząc z doświadczenia, ile czasu zajmie napastnikom ponowne dojście w zasięg rażenia. Przede wszystkim jednak pilnie nasłuchiwał dźwięków, które znał z poprzednich spotkań z Tleilaxanami: ostrych szczęknięć komend, wydawanych piskliwymi głosami.
        Są!
        Mistrzowie byli dalej, niż się spodziewał. Paskudne kreatury! Teg nastawił starą rusznicę na maksimum i wyskoczył nagle ze swojej skalnej kolebki.
        W świetle płonących drzew i krzaków zobaczył nadchodzących łukiem Tancerzy Oblicza. Piskliwe rozkazy dolatywały spoza szeregów, gdzie nie docierała chwiejna pomarańczowa poświata.
        Starając się przebić wzrokiem skłębione płomienie, Teg wymierzył ponad głowami najbliższych napastników i nacisnął spust: dwie długie serie, tam i z powrotem. Był zaskoczony siłą destrukcyjnej energii tej antycznej broni. Musiała być dziełem nie lada mistrza. We wnętrzu kuli nie miał możliwości jej wypróbować.
        Tym razem w powietrze popłynął inny krzyk: cienki, z nutą szaleństwa.
        Teg opuścił lufę i oczyścił stok przed sobą z Tancerzy Oblicza. Dał im odczuć pełną moc laserowej wiązki, zdradzając tym, że ma ze sobą więcej niż jedną rusznicę. Zataczał śmiercionośny łuk w obie strony, aż wreszcie, po długim czasie, atakujący ujrzeli, jak ładunek plunął po raz ostatni i zgasł.
        Teraz! Raz już dali się podejść, teraz będą ostrożniejsi. Ma jeszcze szansę dogonić Duncana i Lucillę. Skupiony na tej jednej myśli, Teg odwrócił się i wypełzł ze schronienia. Zaczął się wspinać w górę po skałach. Za piątym krokiem poczuł, jak gdyby wpadł na gorącą ścianę. Miał jeszcze na tyle świadomości, żeby zrozumieć, co się stało: dostał strzał z głuszaka prosto w twarz i klatkę piersiową. Strzelano z góry, ze szczytu, na który posłał Duncana i Lucillę. Ogarnął go żal, a potem zaczął zapadać się w ciemność.
        Inni też potrafili działać nietuzinkowo!
        Wszystkie zorganizowane religie stają przed wspólnym problemem, stanowiącym czuły punkt, przez który możemy wniknąć w nie i nagiąć je do naszych celów. Problem ten brzmi: Czym różni się pycha od objawienia?
        Missionaria Protectiva
        Nauki dla wtajemniczonych
        Odrade starannie omijała wzrokiem rozciągający się w dole prostokąt chłodnej zieleni, w którym siedziała Sheeana z jedną ze swych nauczycielek. Siostra nauczycielka była znakomitym fachowcem, doskonale dobranym do bieżącej fazy edukacji Sheeany. Taraza dokonywała selekcji z wielką pieczołowitością.
        "Dalej ciągniemy twój plan - pomyślała Odrade. - Ale czy przewidziałaś, Matko Przełożona, jakie piętno może na nas wycisnąć moje przypadkowe odkrycie tu, na Rakis?"
        Tylko czy to był przypadek?
        Powiodła wzrokiem ponad dachami aż ku murom największej Twierdzy Bene Gesserit na Rakis. Tęczowa dachówka błyszczała oślepiająco w południowym słońcu.
        "A wszystko to nasze."
        Wiedziała, że ich ambasada jest największą, jaką kapłani pozwolili zbudować w świętym mieście Kin. A jej obecność w tej Twierdzy podważała umowę, którą zawarła z Tuekiem. Ale to było na długo przed dokonaniem odkrycia w siczy Tabr. Poza tym, Tueka już właściwie nie było. Ten, który przemierzał świątynne sale, był Tancerzem Oblicza, postacią z ryzykownej szarady.
        Wróciła myślą do Waffa, który stał za nią między dwiema strażniczkami. Czekał przy drzwiach tego warownego sanktuarium, z którego rozciągał się cudowny widok przez okna o pancernych szybach. Wnętrze zastawione było eleganckimi czarnymi meblami, na tle których habit Wielebnej Matki był niemal niewidoczny, tak że jej gość dostrzegał tylko jaśniejszą plamę twarzy.
        Czy właściwie podeszła do Waffa? Cały czas kierowała się ściśle wskazaniami Missionaria Protectiva. Czy wystarczająco rozchyliła szczelinę w jego psychicznej zbroi? Wkrótce Waff odczuje potrzebę mówienia. Wtedy będzie wiedziała.
        Waff stał spokojnie. Widziała jego odbicie w szybie. Na pozór nie zdawał sobie sprawy, że dwie wysokie, ciemnowłose siostry stoją u jego boków po to, by go powstrzymać w razie, gdyby chciał uciec się do przemocy. Ale w rzeczywistości na pewno o tym wiedział.
        "To moja ochrona, nie jego."
        Stał z pochyloną głową, żeby ukryć przed nią twarz, ale wiedziała, że nie czuje się pewnie. Wątpliwości podobne były do głodnych zwierząt, a ostatnio nieźle je podkarmiła. Był przekonany, że wyprawa na pustynię będzie jego ostatnią podróżą. Teraz zensunnickie i sufickie przesądy utwierdzały go w wierze, iż Bóg go ocalił.
        Była pewna, że Waff na nowo analizuje swój układ z Bene Gesserit i teraz wyrzuca sobie, że zmusił swój naród do kompromisu, a bezcenną cywilizację Tleilaxan naraził na straszliwe niebezpieczeństwo. Tak, opanowanie, które sobie narzucił, mogło rozwiać się w mgnieniu oka, ale to wiedziała tylko Bene Gesserit. Wkrótce przyjdzie pora przebudować jego świadomość tak, by była bardziej uległa wobec potrzeb zakonu. Na razie niech się jeszcze trochę poddusi.
        Znów spojrzała za okno, żeby dzięki tej zwłoce jeszcze zwiększyć napięcie. Lokalizacja ambasady była wynikiem szeroko zakrojonej przebudowy, która całkiem zmieniła północno-zachodnie dzielnice starego miasta. Mogły tu budować jak i co chciały oraz dokonywać wszelkich zmian dla swoich potrzeb. Starożytne struktury, projektowane z myślą o łatwym dostępie pieszych, szerokie jezdnie dla urzędowych pojazdów, kwadratowe lądowiska dla ornitopterów - wszystko to się zmieniło.
        Zgodnie z duchem czasu.
        Nowe budynki stały o wiele bliżej obsadzonych roślinnością bulwarów, na których wysokie egzotyczne drzewa ostentacyjnie pochłaniały olbrzymie ilości wody. Ornitoptery zostały zepchnięte na lądowiska na dachach wyznaczonych budynków. Wąskie, podwyższone chodniki dla pieszych biegły wzdłuż ścian budynków. W nowych murach kursowały windy, uruchamiane za pomocą monety, klucza albo odcisku dłoni. Ich pola siłowe nakryto ciemnobrązowymi, półprzeźroczystymi kopułami. Szyby wind jak ciemne żyły przecinały szare płaszczyzny plastbetonu i plazu. Ledwo widoczni w nich ludzie wyglądali jak nieczystości, przesuwające się w górę i w dół przez skądinąd czyste mechaniczne jelita.
        A wszystko w imię modernizacji.
        Z tyłu Waff poruszył się i odchrząknął.
        Odrade nie odwróciła się. Siostry strażniczki wiedziały, co się dzieje, i też nie zareagowały. Nerwowe uśmiechy Waffa były po prostu potwierdzeniem, że wszystko idzie dobrze.
        Odrade jakoś nie czuła, że wszystko idzie naprawdę dobrze.
        Widok z okna był dla niej jeszcze jednym niepokojącym przejawem tej niepokojącej planety. Pamiętała, iż Tuek był przeciwny modernizacji miasta. Narzekał, że trzeba znaleźć jakiś sposób powstrzymania jej i ocalenia starych zabytków. Jego Tleilaxański zastępca ciągnął dalej ten spór.
        Jakże podobny do Tueka był ten nowy Tancerz Oblicza! Czy Tancerze Oblicza myśleli na własny rachunek, czy tylko odgrywali role zgodnie z rozkazem Mistrza? Czy ci nowi byli także bezpłodni? Do jakiego stopnia różnili się od normalnych ludzi?
        Ta maskarada nie dawała jej spokoju.
        Doradcy fałszywego Tueka, po uszy wciągnięci w to, co nazywali "tleilaxańską intrygą", mówili o publicznym wsparciu dla modernizacji i otwarcie pysznili się, że wreszcie mogą postawić na swoim. Albertus regularnie donosił wszystko Odrade. Każdy nowy raport martwił ją coraz bardziej. Martwiła ją nawet gorliwa służalczość Albertusa.
        "Oczywiście doradcy nie mają na myśli publicznego wsparcia" - mówił Albertus.
        Mogła jedynie przytaknąć. Zachowanie doradców dawało do zrozumienia, że cieszą się potężnym poparciem wśród średnich warstw kapłaństwa, wśród karierowiczów, pozwalających sobie na żarciki z Podzielonego Boga podczas niedzielnych przyjęć, wśród tych, którzy dali się ugłaskać skarbem, który Odrade znalazła w siczy Tabr.
        Dziewięćdziesiąt tysięcy ton! Półroczny zbiór z rakiańskiej pustyni. Nawet trzecia część reprezentowała ważki atut przetargowy w nowym układzie sił.
        "Żałuję, że cię w ogóle spotkałam, Albertusie" - myślała.
        Kiedyś chciała obudzić w nim kogoś, kto czuje. To, co w rzeczywistości zrobiła, rzucało się w oczy każdemu, kogo uczono metod Missionaria Protectiva.
        Stworzyła płaszczącego się pochlebcę.
        To, że jego czołobitność była wynikiem absolutnej wiary w jej święte pokrewieństwo z Sheeaną, niczego nie zmieniało. Odrade nigdy dotąd nie zastanawiała się, jak łatwo Missionaria Protectiva niszczy ludzką niezależność. I taki właśnie jest cel: niech się staną czcicielami, właściwymi dla naszych wymagań.
        Słowa Tyrana z ukrytej komnaty zdziałały więcej, niż tylko wzbudziły jej obawy o przyszłość zakonu żeńskiego.
        "POWIERZAM CI MÓJ STRACH I SAMOTNOŚĆ."
        Spoza przepaści tysięcy lat zasiał w niej zwątpienie równie silne jak to, które ona zasiała w Waffie.
        Wciąż miała przed oczyma pytania Tyrana, jak gdyby ostrym światłem płonęły jej pod powiekami.
        "Z KIM SIĘ SPRZYMIERZASZ?"
        "Czy jesteśmy jedynie podziemną społecznością? Jaki koniec nas spotka? Czy udusimy się w dogmatycznym odorze naszego własnego dzieła?"
        Słowa Tyrana wryły się w jej świadomość. Gdzie był "szlachetny cel" tego, co robił zakon? Nieomal słyszała szyderczą odpowiedź Tarazy na to pytanie:
        "Przetrwanie, Daro! To jedyny szlachetny cel, jakiego nam potrzeba. Przetrwanie! Nawet Tyran o tym wiedział!"
        Być może nawet Tuek o tym wiedział. I co mu w końcu z tego przyszło?
        Odrade czuła nieodpartą sympatię dla zmarłego Najwyższego Kapłana. Był wspaniałym, typowym produktem mocno związanej rodziny. Nawet jego nazwisko było symboliczne; takie samo od czasów, gdy planetą władali Atrydzi. Założyciel rodu był przemytnikiem, konfidentem pierwszego Leto. Tuek pochodził z rodziny, która silnie trzymała się swoich korzeni. "W naszej przeszłości jest coś, co warto zachować" - mawiali. Przykład, który przyświecał potomkom rodu, nie umknął Wielebnej Matce.
        "A jednak przegrałeś, Tuek."
        Widoczne z okna modernistyczne klocki były symbolem tej porażki, okupem dla rosnących w siłę klas rakiańskiego społeczeństwa - tych samych, które zakon tak długo i takim nakładem pracy popierał i wzmacniał. Dla Tueka był to zwiastun dnia, w którym będzie już politycznie za słaby, żeby zapobiec temu, co wyniknie z owej modernizacji.
        Krótszy i bardziej podniosły rytuał.
        Nowe, uwspółcześnione pieśni.
        Zmiany w tańcach ("Tradycyjne tańce są takie długie!").
        A przede wszystkim rzadsze wyprawy na groźną pustynię dla młodych postulantów z możnych rodzin.
        Odrade westchnęła i ostrożnie rzuciła okiem na Waffa. Mały Tleilaxanin ssał dolną wargę. Dobrze!
        "Niech cię diabli, Albertusie! Byłabym szczęśliwsza, gdybyś się zbuntował!"
        Za zamkniętymi drzwiami świątyni już debatowano o przemianie Najwyższego Kapłaństwa. Współcześni Rakianie mówili o potrzebie "pójścia z duchem czasu". A to znaczyło: "dajcie nam większą władzę!"
        "Zawsze tak było - pomyślała Odrade. - Nawet w Bene Gesserit"
        A jednak nie mogła opędzić się od myśli: "Biedny Tuek".
        Albertus doniósł jej, że tuż przed śmiercią i zastąpieniem przez Tancerza Oblicza Tuek ostrzegł swych krewnych, iż najprawdopodobniej rodzina nie utrzyma kontroli nad Najwyższym Kapłaństwem po jego zgonie. Tuek był bardziej przenikliwy i energiczny, niż podejrzewali jego wrogowie. Rodzina już ściągała od dłużników wszelkie należności, zbierając środki na odzyskanie wysokiej pozycji.
        A z twarzy zastępcy Najwyższego Kapłana wiele się dało wyczytać. Rodzina Tueka nie wiedziała jeszcze o zamianie. Tancerz Oblicza był zresztą tak dobry, że można było niemal uwierzyć, iż prawdziwy Najwyższy Kapłan nigdy nie został usunięty. Obserwowanie go w akcji było doskonałym źródłem informacji dla czujnych Wielebnych Matek. To, oczywiście między innymi, przyprawiało Waffa o męki.
        Odrade obróciła się gwałtownie na pięcie i podeszła do Mistrza TIeilaxan. Czas go przycisnąć!
        Zatrzymała się o dwa kroki od Waffa i spojrzała na niego surowo. Patrzył jej w oczy wyzywająco.
        - Miałeś dość czasu, by rozważyć swoją pozycję - powiedziała. - Dlaczego milczysz?
        - Moją pozycję? Uważasz, że dałaś nam wybór?
        - "Człowiek jest tylko kamykiem rzuconym do stawu" - przytoczyła cytat z jego katechizmu.
        Waff trwożnie wciągnął powietrze. Wypowiadała właściwe słowa, ale co kryło się za nimi? W ustach kobiety powindahów nie brzmiały już tak słusznie.
        Ponieważ nie odpowiadał, Odrade cytowała dalej:
        - "A skoro człowiek jest tylko kamykiem, całe jego dzieło nie może być niczym innym."
        Poczuła, że przeszywa ją mimowolny dreszcz, ściągający ku niej doskonale zamaskowane, zaskoczone spojrzenia uważnych strażniczek. Ten dreszcz nie był przewidzianą częścią przedstawienia.
        "Dlaczego w takiej chwili myślę o słowach Tyrana?" - zadawała sobie pytanie Odrade.
        "CIAŁO I DUSZĘ BENE GESSERIT SPOTKA TAKI SAM LOS, JAK WSZYSTKIE INNE CIAŁA I WSZYSTKIE INNE DUSZE."
        Skaza sięgała głęboko.
        "Dzięki czemu stałam się tak wrażliwa?"
        Odpowiedź rozbłysła natychmiast w jej świadomości: "Manifest Atrydzki!"
        "To te słowa, układane pod czujnym nadzorem Tarazy, otwarły we mnie lukę."
        Czy tego chciała dopiąć Taraza: uczynić Odrade bezbronną? Skąd mogła wiedzieć, co odkryją tutaj, na Rakis? Matka Przełożona nie tylko sama nie posiadała proroczych zdolności, starała się też nie prosić nikogo o korzystanie z nich. W rzadkich przypadkach, kiedy żądała od Odrade tego rodzaju usług, jej brak przekonania był aż nadto widoczny.
        "A jednak odsłoniła we mnie słaby punkt."
        Czy to był przypadek?
        Odrade na kilka sekund pogrążyła się w prędko odmawianej Litanii Przeciw Strachowi. W tym czasie Waff najwyraźniej podjął decyzję.
        - Chcecie wywrzeć na nas nacisk - powiedział - ale nie wiecie, jakie siły zachowaliśmy na taką chwilę.
        Podniósł oba rękawy, ukazując miejsca po zatrutych strzałkach.
        - To tylko liche zabawki w porównaniu z naszą prawdziwą bronią - dodał.
        - Zakon żeński nigdy w to nie wątpił.
        - Czy miedzy nami ma dojść do konfrontacji?
        - Tobie zostawiam wybór - odparła.
        - Dlaczego szukasz wojny? - W głosie Waffa brzmiały histeryczne nutki. Siostry strażniczki wzmogły czujność.
        - Są tacy, którzy pragnęliby zobaczyć, jak Bene Gesserit i Bene Tleilax szarpią się nawzajem za gardła - powiedziała. - Nasi wrogowie z przyjemnością usuną się na bok, żeby zagarnąć to, co pozostanie, kiedy już dostatecznie się osłabimy.
        - Wysuwasz argumenty na rzecz ugody, ale nie zostawiasz nam miejsca na negocjacje! Może twoja Matka Przełożona nie udzieliła ci pełnomocnictw do rozmów?
        Jakże kusząca była myśl, żeby oddać to wszystko z powrotem w ręce Tarazy, tak jak tego chciała. Odrade zerknęła na strażniczki. Dwie maski nie zdradzały kompletnie nic. Ile naprawdę wiedzą? Czy zorientują się, że działa wbrew rozkazom Tarazy?
        - Masz takie pełnomocnictwa? - nie ustępował Waff.
        "Szlachetny cel - pomyślała Odrade. - Złota Droga Tyrana pokazała nam przynajmniej jedną zaletę takiego celu."
        Zdecydowała się na kreatywną prawdę.
        - Mam takie pełnomocnictwa - powiedziała.
        Jej własne słowa przeniosły to w sferę realiów. Sięgnąwszy po pełnomocnictwo, uniemożliwiła Tarazie wyparcie się go. Wiedziała jednak, że te właśnie słowa nadały jej kurs mocno rozbieżny z kolejnymi etapami projektu Tarazy.
        Niezależne działanie. Właśnie to, czego ona nie mogła się doczekać u Albertusa.
        "Ale to ja jestem na scenie i ja wiem, czego wymaga sytuacja."
        Odrade zerknęła na siostry strażniczki.
        - Zostańcie tu, proszę, i pilnujcie, żeby nam nikt nie przeszkadzał. - Odwróciła się do Waffa, mówiąc: - Czemu nie mielibyśmy usiąść wygodniej?
        Wskazała dwa oswojone fotele, ustawione do siebie pod kątem prostym w drugim końcu pokoju. Odczekała, aż oboje usiądą, nim podjęła:
        - Chcemy, by zapanowała między nami pełna otwartość, na jaką rzadko można sobie pozwolić w dyplomacji. Stawka jest za wysoka, abyśmy się bawili w płytkie uniki.
        Waff spojrzał na nią dziwnie.
        - Wiemy, że w waszych najwyższych urzędach nastąpił rozłam - powiedział. - Dano nam to do zrozumienia. W tej części...
        - Jestem lojalna wobec zakonu - przerwała. - Nawet te z nas, które się do was zbliżyły, były wierne tylko zakonowi żeńskiemu.
        - Czy to kolejny podstęp...
        - Żadnych podstępów!
        - Z Bene Gesserit można być pewnym podstępu - oświadczył ponuro.
        - Czego się obawiasz? Nazwij to.
        - Być może dowiedziałem się zbyt wiele, abyś pozwoliła mi ujść z życiem.
        - Mogłabym powiedzieć to samo. Kto poza nami wie o tym, co nas łączy? Ta, która do ciebie mówi, nie jest jakimś tam powindahem!
        Wypowiedziała to słowo drżącym głosem, a efekt nie mógłby być bardziej widoczny. Waff był wyraźnie wstrząśnięty. Długą chwilę trwało, nim doszedł do siebie. Nie pozbył się jednak wątpliwości, zbyt głęboko je w nim zaszczepiła.
        - Jakim dowodem są słowa? - zapytał. - Wciąż jeszcze możesz skorzystać z tego, czego się ode mnie dowiedziałaś, a mój lud pozostawić z niczym. Nadal trzymasz nad nami bicz.
        - Ja nie noszę broni w rękawach.
        - Za to w głowie nosisz wiedzę, która może nas zniszczyć!
        Zerknął przez ramię na strażniczki.
        - Są częścią mojego arsenału - przyznała Odrade. - Mam je odesłać?
        - A razem z nimi to, co tutaj usłyszały? - Spojrzał na nią nieufnie. - Lepiej byłoby, gdybyście odesłały gdzieś wasze wspomnienia.
        Odrade nastroiła głos na najbardziej rzeczowy ton:
        - Co byśmy zyskały, ujawniając wasz zapał misjonarski, zanim będziecie gotowi do działania? Czy odniosłybyśmy jakąś korzyść, niszcząc wam reputację? Ogłaszając wszystkim, gdzie umieściliście nowych Tancerzy Oblicza? Tak, wiemy o Ix i Mówiących-do-Ryb. Kiedy rozpracowałyśmy waszych nowych pupilków, rozejrzałyśmy się wokół dokładniej.
        - A widzisz! - głos załamał mu się niebezpiecznie.
        - Widzę, że nie ma innego sposobu, by dowieść wam naszej życzliwości, jak ujawnienie wam równie niszczycielskich informacji o nas.
        Waff spojrzał na nią oszołomiony, nie mogąc wykrztusić słowa.
        - Zamierzamy osiedlić czerwie Proroka na niezliczonych planetach Rozproszonych - rzekła Odrade. - Co powiedzieliby rakiańscy kapłani, gdybyś im to zdradził?
        Siostry strażniczki spojrzały na nią z ledwie ukrywanym rozbawieniem. Myślały, że kłamie.
        - Ja nie mam ze sobą ochrony - zauważył Waff. - Kiedy tylko jedna osoba zna niewygodne fakty, bardzo łatwo jest ją na zawsze uciszyć.
        Pokazała mu puste rękawy.
        Waff spojrzał znacząco na strażniczki.
        - Słusznie. - Odrade też na nie zerknęła i dała ręką nieznaczny uspokajający sygnał. - Zaczekajcie na zewnątrz, siostry.
        Kiedy drzwi się za nimi zamknęły, Waff wrócił do swoich obiekcji.
        - Moi ludzie nie przeszukali tych komnat. Skąd mam wiedzieć, co mogłyście tu schować, żeby nagrać naszą rozmowę?
        Odrade przeszła na język Islamijatu:
        - Wobec tego możemy mówić innym językiem, znanym tylko nam.
        Oczy Waffa zabłysły.
        - Świetnie - powiedział w tym samym języku. - Zaryzykuję. Chcę, żebyś mi powiedziała, jaki jest prawdziwy powód rozłamu wśród... wśród Bene Gesserit
        Odrade uśmiechnęła się. Wraz ze zmianą języka zmienił się styl Waffa, cała jego osobowość. Zachowywał się dokładnie tak, jak przewidywały. W tym języku nie wyłaziły z niego żadne zwątpienia.
        Odpowiedziała z równą pewnością siebie:
        - Idiotyczne obawy, że możemy wskrzesić nowego Kwisatz Haderach! Taki argument wysuwają niektóre z moich sióstr.
        - Nie ma już takiej potrzeby - rzekł Waff. - Ten, który mógł być w wielu miejscach jednocześnie, pojawił się i odszedł. Przybył tylko po to, by spłodzić Proroka.
        - Bóg nie przesłałby dwa razy tej samej wieści - przytaknęła.
        Właśnie takie zdania Waff często słyszał w swym języku. Nie wydawało mu się już dziwne, że mogą padać z ust kobiety. Znajome słowa zrobiły swoje.
        - Czy śmierć Schwangyu przy wróciła jedność pomiędzy siostrami? - spytał.
        - Mamy wspólnego wroga.
        - Czcigodne Macierze!
        - Mądrze zrobiliście, zabijając je i ucząc się od nich.
        Waff pochylił się do przodu, porwany tokiem rozmowy w tajnym języku.
        - One rządzą za pomocą seksu! - wykrzyknął. - Fantastycznej techniki potęgowania orgazmu! My... - Poniewczasie zdał sobie sprawę, kto siedzi przed nim i słyszy to wszystko.
        - Znamy już te techniki - pocieszyła go. - Nie od rzeczy byłoby je porównać, ale istnieją oczywiste powody, dla których nigdy nie próbowałyśmy jechać do władzy na równie dzikim koniu. Te dziwki są na tyle głupie, że popełniają ten błąd.
        - Błąd? - spytał zaintrygowany.
        - Same trzymają lejce. Im bardziej rośnie ich władza, tym bardziej muszą ją kontrolować. To wszystko zawali się pod własnym impetem!
        - Władza, nic, tylko władza - mruknął Waff.
        Nagle uderzyło go co innego.
        - Chcesz powiedzieć, że to było przyczyną upadku Proroka?
        - Wiedział, co robi - odparła. - Tysiąclecia wymuszonego pokoju, a po nich czasy Głodu i Rozproszenia. Przesłanie, zawarte w bezpośrednich efektach. Pamiętaj, że nie zniszczył Bene Tleilax ani Bene Gesserit.
        - Jakie nadzieje wiążesz z sojuszem naszych narodów?
        - Nadzieja to jedno, przetrwanie - drugie.
        - Jak zawsze pragmatyczna - stwierdził Waff. - Więc niektóre z was mają obawę, że możecie sprawić pojawienie się Proroka na Rakis, równie potężnego jak poprzedni?
        - Czyż nie to powiedziałam? - Język Islamijatu był szczególnie wyrazisty w zdaniu pytającym. Dla Waffa miało ono ciężar dowodu.
        - Wobec tego wątpią, że Bóg przyłożył rękę do stworzenia waszego Kwisatz Haderach - rzekł Waff. - Czy wątpią także w Proroka?
        - Doskonale, wyłóżmy kawę na ławę - powiedziała Odrade i zaczęła sypać przygotowanymi kłamstwami: - Schwangyu i jej frakcja wyparły się Wielkiej Wiary. Nie mamy do was żalu o jej śmierć. Zaoszczędziliście nam fatygi.
        Waff przyjął to bez zastrzeżeń. W tych okolicznościach dokładnie tego mógł się spodziewać. Wiedział, że ujawnił tu mnóstwo faktów, które może lepiej byłoby zachować dla siebie, ale Bene Gesserit nadal nie wiedziały wszystkiego. A on sam dowiedział się wiele.
        Odrade zaskoczyła go zupełnie, mówiąc:
        - Waff, jeżeli myślisz, że wasi rozproszeni synowie wrócili do was nie zmienieni, dałeś się opętać głupocie.
        Zachował milczenie. Była to jego jedyna broń.
        - Masz w rękach wszystkie nici - powiedziała. - Wasi potomkowie należą do dziwek Rozproszenia. A jeśli myślisz, że którakolwiek z nich będzie się czuła związana umową, twoja głupota jest wręcz nieopisana!
        Miała go. Kawałki łamigłówki wskakiwały na miejsca. Powiedziała mu niezbędną część prawdy. Jego podejrzenia skupiły się tam, gdzie było ich miejsce: na Powracających. A dokonała tego w jego własnym języku.
        Usiłował coś powiedzieć, lecz przeszkodził mu skurcz w krtani. Mistrz potarł gardło, aż wreszcie wróciła mu mowa.
        - Co możemy zrobić?
        - To jasne. Utraceni patrzą na nas jak na jeszcze jeden łup. Dla nich to jak sprzątanie za sobą. Zwykły środek ostrożności.
        - Ale jest ich tak wielu!
        - Jeśli nie ułożymy wspólnego planu, jak ich pokonać, zjedzą nas tak samo, jak świmak zjada swój obiad.
        - Nie możemy się poddać nieczystym powindahom! Bóg na to nie zezwoli!
        - Poddać się? Kto mówi o poddaniu?
        - Ale Bene Gesserit zawsze powtarzają starą śpiewkę: "Jeżeli nie możesz ich pobić, sprzymierz się z nimi".
        Odrade uśmiechnęła się smutno.
        - Bóg nie dopuści, byście się poddali. Twierdzisz, że nam na to pozwoli?
        - Więc co zamierzacie zrobić? Jak chcecie się przeciwstawić tym masom?
        - Dokładnie tak, jak planowałeś: nawrócić ich. Wystarczy, byś powiedział słowo, a zakon otwarcie zacznie głosić Prawdziwą Wiarę.
        Waff milczał, zadumany. A więc znała sedno planu Tleilaxan. Czy wiedziała też, w jaki sposób zamierzają go przeprowadzić?
        Odrade patrzyła na niego z zastanowieniem. "Łap bestie za jaja, jeśli nie masz innego wyjścia" - pomyślała. A jeśli wnioski analityczek zakonu były błędne? Czy to ma znaczenie? W takim przypadku całe te negocjacje obróciłyby się w żart. Ale było coś w głębi oczu Waffa, co przywodziło na myśli prastarą mądrość, o wiele starszą, niż jego ciało. Postarała się zawrzeć w głosie więcej pewności, niż naprawdę czuła:
        - Inni wiele by zapłacili za to, co osiągnęliście w hodowli gholi, a czego zazdrośnie strzeżecie przed światem.
        Mówiła dość enigmatycznie (może ktoś podsłuchuje?), ale Waff nawet przez chwilę nie wątpił, że Bene Gesserit wiedziały nawet i to.
        - W tym też chcecie mieć udział? - spytał. Słowa raniły mu wyschnięte gardło.
        - We wszystkim! Będziemy mieć udział we wszystkim.
        - A co wy wniesiecie do tego wielkiego podziału?
        - Proś, o co chcesz.
        - Wszystkie wasze kartoteki genetyczne.
        - Są twoje.
        - Płodne matki, które sami wybierzemy.
        - Wymień je.
        Waff z trudem łapał oddech. To było o wiele więcej, niż oferowała Matka Przełożona. Miał wrażenie, że w jego świadomości rozkwita kwiat. Miała rację, mówiąc o utraconych potomkach Tleilaxan... i, naturalnie, o Czcigodnych Macierzach. Nigdy do końca im nie ufał. Nigdy!
        - Oczywiście zażądacie nieograniczonego dostępu do melanżu? - spytał.
        - Oczywiście.
        Patrzył na nią, nie mogąc uwierzyć w swoje szczęście. Aksolotlowe zbiorniki zapewnią nieśmiertelność tylko tym, którzy nawrócą się na Wielką Wiarę. Nikt nie wyciągnie zbrojnej dłoni po coś, co, jak powszechnie wiadomo, Tleilaxanie prędzej by zniszczyli, niż oddali. A teraz miał na swoje usługi najstarsze i najpotężniejsze misjonarstwo wszechświata. Znać w tym było rękę Boga. Lęk minął, teraz Waff czuł się natchniony.
        - A ty, Wielebna Matko, jakie imię nadasz naszej ugodzie? - spytał łagodnie.
        - Szlachetny cel - odparła. - Znasz słowa Proroka z siczy Tabr. Czy w nie wątpisz?
        - Przenigdy! Ale... jest jeszcze jedna rzecz: co chcecie zrobić z gholą Duncana Idaho i ta dziewczyną, Sheeaną?
        - Skojarzymy ich, rzecz jasna. A ich potomkowie będą naszymi rzecznikami przed dziećmi Proroka.
        - Na tych wszystkich planetach, na które je zabierzecie?
        - Na wszystkich tych planetach - przytaknęła Odrade.
        Waff odchylił się do tyłu. "Mam cię, Wielebna Matko! - pomyślał. - To my będziemy grać pierwsze skrzypce w tym związku, nie wy. Ghola nie należy do was; jest nasz!"
        Odrade zauważyła cień rezerwy w oczach Waffa, ale nie odważyła się posunąć dalej. Jeszcze trochę, a znów obudzą się w nim podejrzenia. Cokolwiek zaszło, wyznaczyła zakonowi nowy kurs. Teraz Taraza nie będzie się mogła wymigać od tego przymierza.
        Waff wyprostował ramiona w dziwnie młodzieńczym geście, któremu zadawała kłam wiekowa inteligencja wyzierająca mu z oczu.
        - A, jeszcze jedno - powiedział. Kiedy mówił w swoim języku, zdawał się rozkazywać wszystkim wokół, w każdym calu był Mistrzem Mistrzów. - Pomożesz nam rozpowszechniać ten... ten Manifest Atrydzki?
        - Czemu nie? Sama go napisałam.
        Waff aż podskoczył.
        - Ty?
        - Czy uważasz, że ktoś mniej zdolny mógłby to zrobić?
        Pokiwał głową, przekonany bez dalszej dyskusji. Ten nowy fakt stał się pożywką dla myśli, która wcześniej zalęgła mu się w głowie, przybierając kształt końcowej klauzuli umowy: potężne mózgi Wielebnych Matek na każdym kroku będą służyć Tleilaxanom radą. Co z tego, że dziwki Rozproszonych przewyższają je liczebnie? Dla mądrości i nieprześcignionej sztuki walki Bene Gesserit nie było godnego przeciwnika.
        - Tytuł manifestu jest prawdziwy - powiedziała Odrade. - Naprawdę pochodzę z rodu Atrydów.
        - Będziesz jedną z naszych matek? - zaryzykował pytanie.
        - Właściwie jestem już na to za stara, ale możesz mną rozporządzać.
        Modlę się za przyjaciół z tych wojennych lat.
        Każdego z osobna nie sposób spamiętać,
Wielu dawno nie ma już wśród nas.
        Bitwa goniła bitwę, choć nikt nie pragnął ich.
        Wszyscy przeciw wszystkim, niszczący się wzajem.
        Padaliśmy jak kamienie rzucone na szaniec.
        "Pieśni Rozproszenia"
        Burzmali oparł swój plan na tym, czego nauczył się od baszara, sam jednak dokonał wyboru spośród wielorakich opcji i różnych wersji odwrotu. To był przywilej dowódcy. Musiał też przestudiować wszystkie dostępne dane na temat terenu.
        W czasach Starego Imperium i jeszcze za rządów Muad'Diba okolica Twierdzy na Gammu stanowiła rezerwat leśny. Wysoczyzna wznosiła się sporo ponad przesiąknięte ropą nieużytki, pokrywające większość harkonneńskich ziem. Na tych terenach Harkonnenowie uprawiali najwyższej klasy pilingitam, drzewo, które było zawsze twardą walutą, wysoko cenioną przez bogaczy. Od najdawniejszych czasów oświeceni woleli otaczać się szlachetnymi gatunkami drewna, zamiast masowo produkowanymi sztucznymi tworzywami, znanymi pod nazwami polastyny, polazu i pormabatu (co później skrócono potocznie na tynę, laz i bat). Z przekonania o wartości rzadkich gatunków drewna wyrosło równie stare jak Stare Imperium i niezbyt pochlebne określenie dla Mniejszych Rodów, a także niewielkich fortun.
        "Trzy P" mawiano o osobie otaczającej się tanimi kopiami, wykonanymi z poślednich materiałów. Nawet gdy konieczność zmuszała wielkich bogaczy do posłużenia się którymś z pogardzanych "Trzech P", tam, gdzie to tylko było możliwe, pokrywali je "Jednym P" - pilingitamem.
        Burzmali wiedział to wszystko (i więcej), kiedy posyłał swoich ludzi w pobliże kuli pozaprzestrzennej na poszukiwanie strategicznie usytuowanego pilingitamu. Drzewo to przejawiało wiele cech, które czyniły zeń nieocenione tworzywo dla rzemieślników i artystów. Świeżo ścięte miało miękkość sosny; stare i wysuszone - trwałość dębu. Wchłaniało wiele barwników i można je było wykończyć tak, że zabarwienie wydawało się naturalne. Co ważniejsze, miało właściwości grzybobójcze, a żaden znany owad nie uznał je za stosowny dla siebie pokarm. I wreszcie, było ognioodporne, a słoje żywego drzewa rozrastały się na zewnątrz, pozostawiając w środku poszerzający się pusty kanał.
        "Zrobimy to, czego się nikt nie spodziewa" - powiedział zwiadowcom Burzmali.
        Zauważył charakterystyczne, cytrynowozielone liście pilingitamu już podczas pierwszego lotu nad tą okolicą. Lasy tej planety zostały zniszczone i wycięte w Czasach Głodu, ale sędziwe "Jedne P" nadal rosły pośród iglastych i liściastych drzew, zasadzonych na rozkaz Bene Gesserit
        Zwiadowcy Burzmaliego znaleźli jedno takie drzewo na grzbiecie wzgórza powyżej pozaprzestrzennej kryjówki. Obejmowało koroną niemal trzy hektary. Po południu krytycznego dnia przygotował zasadzkę w pewnej odległości od swojego stanowiska i kazał wydrążyć tunel z płytkiej zapadliny do przestronnego pnia pilingitamu. Tam założył stanowisko dowodzenia i zgromadził wszystko, co miało pomóc w ucieczce.
        "Drzewo jest formą życia - wyjaśnił swoim ludziom. - Ukryje nas przed czujnikami."
        Niespodziewane.
        Burzmali ani przez chwilę nie zakładał, że jego działania przejdą nie zauważone. Jedyne, co mógł zrobić, to udawać, że jest niemal bezbronny.
        Kiedy rozpoczął się atak, Burzmali stwierdził, iż rozwija się on zgodnie z przewidywaniami. Tak samo jak podczas ataku na Twierdzę, napastnicy oparli się na statkach pozaprzestrzennych i przewadze liczebnej. Analityczki zakonu zapewniały go, że najgroźniejszym przeciwnikiem będą dla niego oddziały potomków Tleilaxan, wzmocnione przez brutalne fanatyczki, nazywające się Czcigodnymi Macierzami. On sam uważał to za zbytnią pewność siebie, a nie śmiałość. Zaś na Tegu można było polegać. Umiał improwizować w ramach zakreślonego planu.
        Aparatura podglądowa pozwoliła Burzmaliemu śledzić pośpieszną wspinaczkę Duncana i Lucilli. Żołnierze w hełmofonach i nocnych goglach, mający za zadanie ściągnąć atakujących w zasadzkę, zwijali się jak w ukropie, a tymczasem Burzmali i wybrani ludzie, których przy sobie zostawił, obserwowali napastników, nie zdradzając swojej pozycji. Teg, wściekle odpierający atak, widoczny był jak na dłoni.
        Burzmali zauważył z zadowoleniem, że Lucilla nie zwolniła kroku, kiedy odgłosy bitwy się wzmogły. Natomiast Duncan próbował się zatrzymać i o mało nie położył całego planu. Lucilla uratowała sytuację. Dźgnęła Duncana we wrażliwy nerw i warknęła:
        - I tak nie możesz mu pomóc!
        Burzmali zaklął w duchu, słysząc wyraźnie jej słowa w głośnikach hełmu. Inni też mogli je usłyszeć! Chociaż pewnie i tak już mają na nią namiar.
        Wydał rozkazy przez infradźwiękowy mikrofon, który miał wszczepiony w szyję, i przygotował się do opuszczenia stanowiska obserwacyjnego. Skupił uwagę na Lucilli i Duncanie. Byli coraz bliżej. Jeżeli wszystko pójdzie zgodnie z planem, jego ludzie sprowadzą ich pod ziemię, podczas gdy dwóch przebranych żołnierzy bez hełmów będzie kontynuować ucieczkę w kierunku pozycji ogniowych.
        W tym czasie siejący zniszczenie Teg oczyścił z wrogów szmat lasu, którym mógł teraz uciekać pojazd terenowy.
        - Dwóch napastników zachodzi baszara od tyłu! - szarpnął go za rękaw adiutant
        Burzmali odpędził go ruchem ręki. Nie mógł sobie teraz pozwolić na myślenie o szansach Tega. Wszystkie siły trzeba było skupić na ocaleniu gholi. Burzmali wpatrywał się w stok, powtarzając w myślach: "No, szybciej! Biegnij! Biegnij, do jasnej cholery!"
        Lucilla myślała tak samo. Poganiała Duncana, trzymając się tuż za nim, żeby osłaniać mu plecy. Nastawiła się na zaciekły opór. To, co było najlepsze w jej wychowaniu i wyszkoleniu, teraz wysuwało się na plan pierwszy. Nigdy się nie poddawać! Poddać się oznaczało włączyć swoją świadomość w łańcuch Innych Bytów którejś siostry - albo oddać ją na zatratę. Nawet Schwangyu zrehabilitowała się na koniec i podjęła walkę. Zginęła z honorem, w blasku tradycji Bene Gesserit, stawiając opór do ostatka. Potwierdził to raport Burzmaliego, przekazany jej przez Tega. Lucilla, zbierając siły niezliczonych drzemiących w niej istnień, pomyślała: "Nie mogę uczynić mniej!"
        Zeskoczyła za Duncanem do płytkiej zapadliny pod wielkim pilingitamem. W ciemności wyrosły nagle ludzkie sylwetki, przewracając ich na ziemię. Już miała zaatakować, kiedy czyjś głos szepnął jej do ucha w języku Chakobsa:
        - Przyjaciele!
        To opóźniło o sekundę jej reakcję, a równocześnie zobaczyła, jak z zagłębienia wyskakują dwie postacie i uciekają dalej pod górę. To bardziej niż cokolwiek innego potwierdzało tożsamość ludzi, którzy przygniatali ją teraz do ziemi, silnie pachnącej zbutwiałymi liśćmi. Plan stał się jasny. Kiedy w ślad za Duncanem wepchnięto ją do tunelu, prowadzącego w kierunku wielkiego drzewa, i ten sam głos kazał im się pośpieszyć, wiedziała już, że bierze udział w typowej dla Tega brawurowej akcji.
        Duncan też to pojął. W tartaryjskim ujściu tunelu rozpoznał ją węchem i wystukał na jej ramieniu wiadomość w dawnym języku walki Atrydów: "Niech prowadzą."
        Forma przekazu zaskoczyła ją na moment, póki nie zdała sobie sprawy, że ghola musi przecież znać tę metodę porozumiewania się.
        Bez jednego słowa odebrano Duncanowi antyczną rusznicę laserową i wepchnięto uciekinierów do jakiegoś pojazdu, którego Lucilla nie mogła zidentyfikować. W ciemności na ułamek sekundy rozbłysło czerwone światło.
        - Zaczyna się! - zakrzyknął do infradźwiękowego mikrofonu Burzmali.
        Dwadzieścia osiem opancerzonych pojazdów i jedenaście polotopterów wytoczyło się z zamaskowanych pozycji. "Niezła zabawa" - pomyślał Burzmali.
        Lucilla poczuła ucisk w uszach i domyśliła się, że właz został zamknięty. Czerwone światło znów wystrzeliło w górę i zgasło.
        Wybuch ładunku roztrzaskał otaczające ich wielkie drzewo, i pojazd, który okazał się pancernym transporterem, uniósł się w górę na dryfach, włączając silniki odrzutowe. O tym, że się poruszali, świadczyły tylko ogniste smugi i roztańczone grupy gwiazd, widoczne przez owalne okno, którego rama wykonana była z plazu. Otulające pojazd pole dryfowe tłumiło wszelkie drgania, wyczuwał je tylko zmysł wzroku. Siedzieli wygodnie w fotelach, podczas gdy pojazd pędził w dół stoku, tuż ponad bastionem Tega, wielokrotnie zmieniając kierunek w dzikich podskokach i zwrotach. Żaden z tych gwałtownych ruchów nie był przenoszony na ciała pasażerów. Widzieli tylko wirujące, rozmyte kształty drzew i krzewów, tańczące płomienie, a potem gwiazdy.
        W przelocie musnęli czubki spustoszonego przez Tega lasu. Dopiero wtedy Lucilla dopuściła do siebie iskierkę nadziei, że może jednak uda im się umknąć. Nagle transporter zadygotał i zwolnił lot. Gwiazdy, widoczne przez niewielkie okna, zniknęły za jakąś ciemną przesłoną. Wróciła grawitacja i skądś zaczęło się sączyć przyćmione światło. Lucilla zobaczyła, jak Burzmali gwałtownym pchnięciem otwiera właz z prawej strony.
        - Z wozu! - rzucił. - Nie ma chwili do stracenia!
        Lucilla wygramoliła się za Duncanem z transportera na wilgotną ziemię. Burzmali trzepnął ją w plecy, złapał Duncana za rękę i odciągnął ich od pojazdu.
        - Szybko! Tędy!
        Przedarli się przez wysokie krzaki na wąską, brukowaną drogę. Burzmali, nie rozluźniając uchwytu, powlókł ich na drugą stronę i wepchnął do rowu. Zarzucił na całą trójkę koc abiotyczny i uniósł głowę. Patrzył w kierunku, z którego przybyli.
        Lucilla zerknęła mu przez ramię. Zobaczyła ośnieżone zbocze, skąpane w gwiezdnej poświacie. Czuła, jak Duncan wierci się obok niej.
        Wyżej po zboczu piął się pojazd. Głowice silników odcinały się na tle gwiazd. Po chwili uniósł się w górę, ciągnąc za sobą czerwony wachlarz. Wznosił się coraz wyżej. Potem gwałtownym rzutem zboczył w prawo.
        - To nasz? - szepnął Duncan.
        - Tak.
        - Jak się tam dostał? Nie było widać...
        - Opuszczony tunel wodociągowy - wyjaśnił szeptem Burzmali. - Autopilot miał zaprogramowaną dalszą drogę.
        Nadal wpatrywał się w malejący czerwony ogon. Nagle odległa ognista kreseczka przeistoczyła się w potężny, niebieski rozbłysk. Zaraz potem dał się słyszeć głuchy huk.
        - No! - sapnął Burzmali.
        - Będą myśleć, że przegrzałeś silniki - stwierdził cicho Duncan. Burzmali obrzucił zdziwionym spojrzeniem młodą twarz, widmowo szarą w tym oświetleniu.
        - Duncan Idaho był jednym z najlepszych pilotów w służbie Atrydów - powiedziała Lucilla. Ta wyrwana z kontekstu informacja miała pewien cel. Burzmali zrozumiał od razu, że nie jest po prostu niańką dwójki uciekinierów. Jego podopieczni potrafią rzeczy, które można w razie potrzeby wykorzystać.
        W miejscu, gdzie eksplodował pojazd, błyskały na niebie niebieskie i czerwone iskry. Statki pozaprzestrzenne obwąchiwały daleką kulę rozgrzanych gazów. Co postanowią? Iskierki ześliznęły się w dół, poza bielejące pod gwiazdami kopuły wzgórz.
        Burzmali odwrócił się nagle. Na drodze rozległy się kroki. Duncan wyciągnął pistolet tak szybko, że Lucilla aż syknęła z wrażenia. Chwyciła gholę za rękę, żeby go powstrzymać, ale wyrwał się jej. Czy nie rozumie, że Burzmali czeka na tych przybyszów?
        - Chodźcie za mną. Szybko! - zawołał cicho z góry jakiś głos.
        Ruchomy mroczny kleks zeskoczył do rowu i zaczął się przedzierać przez lukę w porastających pobocze zaroślach. Ciemne plamy, przycupnięte za krzakami na ośnieżonym zboczu, zmieniły się w kilkanaście uzbrojonych postaci. Pięć z nich otoczyło Duncana i Lucillę i poprowadziło ich w milczeniu ścieżką wzdłuż zarośli. Reszta grupy, nie ukrywając się, pobiegła stokiem ku ciemnej linii drzew.
        - Fortel w fortelu - odezwał się Burzmali. - Nie dajemy im wytchnąć od tych przebieranek. Wiedzą, że musimy uciekać w popłochu tak szybko, jak to tylko możliwe. A my zaczekamy niedaleko w ukryciu. Potem zaś powoli pójdziemy dalej. Piechotą.
        - Coś, czego nikt się nie spodziewa - zamruczała Lucilla.
        - Co z Tegiem? - spytał Duncan ledwie dosłyszalnym szeptem.
        - Sądzę, że go dostali - odszepnął mu Burzmali do ucha. W jego głosie wyraźnie słychać było głęboki smutek.
        Jedna z otaczających ich ciemnych postaci odezwała się:
        - Teraz szybko. Tu, na dół.
        Popędzono ich jak owce wąską rozpadlina. W pobliżu coś zatrzeszczało. Czyjeś ręce skierowały ich w głąb zamkniętego korytarza. Z tyłu znów rozległ się trzask.
        - Zamknij porządnie te drzwi - powiedział ktoś.
        Wkoło zapłonęły światła.
        Rozejrzawszy się dookoła, Duncan i Lucilla zobaczyli, że stoją w obszernym, bogato umeblowanym pomieszczeniu wyciętym w skale. Podłogę pokrywały miękkie, purpurowe i złociste dywany w bladozielony schodkowy deseń. Na stole leżała kupka zwiniętej odzieży, a obok Burzmali rozmawiał półgłosem z jednym z eskortujących ich ludzi, jasnowłosym mężczyzną o wysokim czole i przenikliwych, zielonych oczach.
        Lucilla nastawiła uszu. Rozumiała słowa - mówili o rozmieszczeniu wartowników, ale akcent zielonookiego był dla niej zupełnie obcy. W jego ustach kotłowały się chrapliwe spółgłoski, wyrzucane w niesamowitym tempie.
        - To jest komora pozaprzestrzenna? - spytała.
        - Nie - odpowiedział ktoś z tyłu z tym samym akcentem. - Algi nas chronią.
        Zamiast odwrócić się do rozmówcy, zadarła głowę i spojrzała na żółtoszare algi, zbitą warstwą porastające strop i ściany. Tylko tuż nad podłogą tu i ówdzie wyzierała spod nich ciemna skała.
        Burzmali przerwał rozmowę.
        - Jesteśmy tu bezpieczni - powiedział. - Algi zostały wyhodowane specjalnie w tym celu. Czujniki biotyczne meldują tylko obecność flory. Algi maskują wszystkie inne przejawy życia.
        Lucilla okręciła się dookoła na jednej nodze, notując w pamięci szczegóły urządzenia. Na kryształowej tafli stołu widniał harkonneński gryf. Krzesła i kanapy obite były egzotyczną tkaniną. Pod ścianą na stojaku stały dwa rzędy długich polowych rusznic laserowych, różniących się kształtem od tych, które dotąd widziała. Każda miała kielichowaty wylot lufy i zakrzywioną, złotą osłonę nad językiem spustowym.
        Burzmali powrócił do rozmowy z zielonookim mężczyzną. Aktualnie spierali się o to, jak powinni się przebrać. Lucilla słuchała jednym uchem, obserwując równocześnie dwóch członków eskorty, którzy pozostali w pokoju. Reszta wyszła korytarzem obok stojaka z bronią, znikając za zasłoną z połyskujących srebrzystych włókien. Zauważyła, że Duncan uważnie obserwuje jej reakcje. Nie spuszczał dłoni z małego pistoletu u pasa.
        "Rozproszeni? - dumała. - Pytanie, komu są wierni?"
        Podeszła do niego z obojętną miną i szyfrem wystukała mu na ramieniu swoje podejrzenia. Oboje, jak na komendę, spojrzeli na Burzmaliego. Czyżby to była zdrada?
        Lucilla powróciła do obserwacji pomieszczenia. Chciała się przekonać, czy nie podglądają ich ukryte oczy.
        Pokój oświetlało dziewięć kuł świętojańskich, tworzących własne wysepki intensywnego blasku. Światło skupiało się w pobliżu miejsca, gdzie Burzmali wciąż rozmawiał z zielonookim mężczyzną. Część światła pochodziła wprost z unoszących się w górze, nastrojonych na złocistą barwę lamp dryfowych, część delikatnie odbijała się od jasnych alg. W rezultacie nie było tu ostrych cieni, nawet pod meblami.
        Połyskujące srebrne pasma w wewnętrznym przejściu rozsunęły się. Do pokoju weszła stara kobieta. Lucilla spojrzała na nią. Kobieta miała pobrużdżoną twarz, ciemną jak kora starego różanego krzewu. Jej rysy uwydatniały się ostro w ciasnej ramie rozwichrzonych włosów, opadających jej na ramiona. Ubrana była w długą czarną szatę, haftowaną złotymi nićmi w mitologiczne smoki. Przystanęła za oparciem sofy, kładąc na nim pokryte grubymi żyłami dłonie.
        Burzmali i jego towarzysz umilkli.
        Lucilla przeniosła wzrok z kobiety na swoją własną szatę. Oprócz złocistych smoków nie różniły się prawie niczym. Były podobne w kroju, obie miały kaptury, układające się w fałdy na ramionach. Suknia w smoki miała tylko dodatkowe rozcięcie z boku i inne zapięcie z przodu.
        Kobieta milczała, więc Lucilla spojrzała na Burzmaliego, żądając wyjaśnień. Burzmali patrzył na nią w napiętym skupieniu. Starucha nadal przyglądała się jej bez słowa.
        Wnikliwość tej obserwacji zaniepokoiła Lucillę. Widziała, że Duncan czuje to samo. Cały czas trzymał dłoń na pistolecie. Przedłużająca się cisza i wlepione w nią oczy coraz bardziej potęgowały zdenerwowanie Lucilli. W tej kobiecie, która stała tam i patrzyła, było coś, co przypominało Bene Gesserit.
        Duncan pierwszy przerwał milczenie.
        - Kim ona jest? - spytał Burzmaliego.
        - Jestem tym, kto ocali waszą skórę - odezwała się stara. Miała słaby, załamujący się głos i ten sam dziwny akcent
        Inne Wspomnienia Lucilli podsunęły jej obraz, do którego mogła porównać ubiór starej kobiety. "Podobny do szat noszonych przez starożytne hetery" - pomyślała.
        O mały włos byłaby otwarcie potrząsnęła głową. Przede wszystkim kobieta była za stara do takiej roli. Poza tym haftowane smoki różniły się kształtem od tych we wspomnieniach. Jeszcze raz przyjrzała się jej twarzy. Oczy zmętniałe od chorób podeszłego wieku. W kącikach zaschnięta wydzielina kanalików łzowych. O wiele za stara na kurtyzanę.
        Starucha zwróciła się do Burzmaliego:
        - Myślę, że będzie umiała ją nosić. Zaczęła ściągać z siebie suknię w smoki.
        - To dla ciebie - powiedziała do Lucilli. - Noś ją z szacunkiem. Zabiliśmy, żeby zdobyć ją dla ciebie.
        - Kogo zabiliście? - spytała Lucilla.
        - Postulantkę Czcigodnych Macierzy! - W ochrypłym głosie kobiety zadźwięczała duma.
        - Dlaczego mam nosić tę szatę? - spytała Lucilla
        - Zamienisz się ze mną odzieżą.
        - Dopiero, jeśli ktoś wszystko mi wytłumaczy. - Lucilla nie wyciągnęła ręki po podaną jej szatę.
        Burzmali zrobił krok do przodu.
        - Możesz jej zaufać - rzekł.
        - Jestem przyjaciółką twoich przyjaciół - powiedziała stara i podetknęła suknię Lucilli pod nos. - No, bierz.
        Lucilla odwróciła się do Burzmaliego.
        - Muszę znać twój plan.
        - Oboje musimy go znać - wtrącił się Duncan. - Na czyją odpowiedzialność każesz nam ufać tym ludziom?
        - Tega - odparł Burzmali. - I moją.
        Spojrzał na starą kobietę.
        - Możesz im powiedzieć, Sirafo. Mamy czas.
        - Będziesz nosić tę suknię, kiedy pójdziesz z Burzmalim do Ysai - powiedziała Sirafa
        "Sirafa" - pomyślała Lucilla. Imię jakby żywcem wyjęte z Wariantu Linearnego Bene Gesserit.
        Tymczasem Sirafa przyglądała się Duncanowi.
        - Tak, jest jeszcze dość mały. Przebierze się go i przeprowadzi osobno.
        - Nie! - sprzeciwiła się Lucilla - Mam rozkaz go pilnować!
        - Nie bądź głupia - powiedziała Sirafa - Będą szukać kobiety podobnej do ciebie w towarzystwie kogoś, kto wygląda tak, jak ten młody człowiek. Nie zwrócą uwagi na kokotę Czcigodnych Macierzy z towarzyszem na jedną noc... ani na Mistrza Tleilaxan i jego sługę.
        Lucilla zwilżyła wargi czubkiem języka. Sirafa przemawiała z pewnością siebie naczelniczki Wydziału Dyscyplinarnego.
        Sirafa przewiesiła suknię przez oparcie sofy. Stała w obcisłym czarnym kombinezonie, który nie maskował żadnego szczegółu jej szczupłego i jeszcze sprężystego ciała nie pozbawionego nawet pewnych okrągłości. Ciało wyglądało o wiele młodziej niż twarz. Lucilla zobaczyła nagle, że Sirafa pociera dłońmi czoło i policzki, jak gdyby rozprostowując je. Zmarszczki wygładziły się i ukazało się młodsze wydanie tej samej twarzy.
        Tancerz Oblicza?
        Lucilla przyjrzała się intensywnie kobiecie. Nie przejawiała żadnej z charakterystycznych cech Tancerza Oblicza. A jednak...
        - Ściągaj suknię! - Teraz nawet głos był młodszy i jeszcze bardziej rozkazujący.
        - Musisz to zrobić - nalegał Burzmali. - Teraz z kolei Sirafa będzie udawać ciebie. To jedyny sposób, żebyśmy się przedostali.
        - Przedostali dokąd? - zapytał Duncan.
        - Do statku pozaprzestrzennego.
        - I dokąd on nas zawiezie? - spytała Lucilla
        - W bezpieczne miejsce. Nafaszerujemy się szerem, ale naprawdę nie mogę wam więcej powiedzieć. Nawet szer z czasem przestaje działać.
        - W jaki sposób przebiorą mnie za Tleilaxanina? - spytał Duncan.
        - Uwierz nam, że to da się zrobić. - Burzmali nie spuszczał oczu z Lucilli. - Wielebna Matko?
        - Nie pozostawiasz mi wyboru.
        Lucilla rozpięła suknię i zrzuciła ją. Wyciągnęła zza stanika mały pistolet i rzuciła go na sofę. Jej własny kombinezon był jasnoszary. Widziała że Sirafa zauważyła noże w pochwach na nogawkach.
        - Czasami też nosimy czarna bieliznę - powiedziała i wśliznęła się w haftowaną suknię. Tkanina wyglądała na mięsistą, ale była lekka. Lucilla okręciła się na palcach, czując, jak suknia wiruje wokół niej i układa się na jej ciele, jak gdyby specjalnie dla niej została uszyta. W jednym miejscu, na szyi, tkanina była szorstka. Lucilla sięgnęła do tyłu i przejechała po nim palcem.
        - Tutaj trafiła ją strzałka - wyjaśniła Sirafa. - Działaliśmy szybko, ale kwas zdążył lekko uszkodzić tkaninę. Dla oka to jest niewidoczne.
        - Jak wygląda? - zapytał Burzmali.
        - Doskonale - powiedziała Sirafa. - Ale muszę udzielić jej paru rad. Nie może popełnić błędu, inaczej zgarną was oboje, ot, tak! - Klasnęła w dłonie dla podkreślenia swych słów.
        "Gdzie ja widziałam ten gest?" - pomyślała Lucilla.
        Palce Duncana dotknęły jej ramienia, informując pośpiesznie: "To klaśnięcie! Maniera z Giedi Prime!"
        Inne Wspomnienia potwierdziły osąd Duncana. Czyżby ta kobieta należała do jakiejś wyizolowanej społeczności, żyjącej wedle starożytnych obyczajów?
        - Chłopak może już iść. - Sirafa przywołała gestem dwóch członków eskorty. - Zabierzcie go na miejsce.
        - Nie podoba mi się to - powiedziała Lucilla.
        - Nie mamy wyboru! - syknął Burzmali.
        Lucilla zmuszona była przyznać mu rację. Mogła jedynie polegać na przysiędze wierności, łączącej Burzmaliego z zakonem. A Duncan nie jest dzieckiem, pocieszała się w myślach. Jego reakcje prana-bindu zostały ukształtowane przez starego baszara i przez nią samą. Posiadał umiejętności, jakim niewielu ludziom spoza Bene Gesserit udałoby się sprostać. Patrzyła w milczeniu, jak Duncan i dwaj strażnicy znikają za połyskującą zasłoną.
        Kiedy wyszli, Sirafa obeszła sofę i stanęła przed Lucilla z rękami na biodrach. Spojrzały sobie w oczy.
        Burzmali odchrząknął i sięgnął po odzież leżącą na stole.
        Twarz Sirafy, a zwłaszcza oczy, wydawały się niezwykle wyraziste. Oczy były jasnozielone i miały czyste białka. Nie kryły ich szkła kontaktowe ani żadna inna sztuczna osłona.
        - Robisz właściwe wrażenie - powiedziała Sirafa. - Pamiętaj, że jesteś nierządnicą szczególnego rodzaju, a Burzmali jest twoim klientem. Żaden zwykły człowiek nie ośmieli ci się przeszkodzić.
        Lucilla dosłyszała ukryty podtekst.
        - Ale są tacy, którzy mogą przeszkodzić?
        - Na Gammu znajdują się teraz przedstawicielstwa wielkich religii. Są wśród nich i takie, o jakich nigdy nie słyszałaś. Zrodziły się z tego, co wy nazywacie Rozproszeniem.
        - A jak wy to nazywacie?
        - Poszukiwaniem. - Sirafa uniosła dłoń w pojednawczym geście. - Nie bój się. Mamy wspólnego wroga.
        - Czcigodne Macierze?
        Sirafa obróciła twarz w lewo i splunęła na podłogę.
        - Spójrz na mnie, Bene Gesserit! Uczono mnie tylko tego, jak je zabijać! To moje jedyne zadanie i cel!
        - Sądząc z tego, co widzę, musisz być bardzo dobra - powiedziała ostrożnie Lucilla.
        - Pod pewnymi względami może jestem lepsza od ciebie. Teraz słuchaj! Jesteś adeptką seksualną. Rozumiesz?
        - Dlaczego kapłani mieliby się wtrącać?
        - Nazywasz ich kapłanami? No, cóż... Niech ci będzie. Na pewno nie z przyczyn, które mogłabyś sobie wyobrazić. Seks dla przyjemności wrogiem religii, co?
        - Żadnych substytutów dla świętej radości?
        - Niech cię Tantrus broni, kobieto! Kapłani Poszukujących są inni. Nie wzbraniają się zaoferować chwilowej rozkoszy zamiast przyobiecanej nagrody w przyszłym życiu.
        Lucilla omal się nie uśmiechnęła. Czy ta samozwańcza zabójczyni Czcigodnych Macierzy chce robić Wielebnej Matce wykład z religioznawstwa?
        - Są też ludzie, którzy kręcą się w przebraniu kapłanów - ciągnęła Sirafa. - Bardzo niebezpieczni. Najgroźniejsi ze wszystkich są ci, którzy wyznają Tantrusa i głoszą, że seks to jedyna forma oddawania czci ich bogu.
        Lucilla usłyszała w głosie Sirafy szczerość i echo niepokoju.
        - Po czym ich poznam?
        - Tym nie musisz się martwić. Nie wolno ci zachowywać się tak, jak gdybyś zauważała takie różnice. Przede wszystkim zatroszcz się o swoją zapłatę. Powinnaś, jak sądzę, zażądać pięćdziesięciu solariów.
        - Nie powiedziałaś mi, dlaczego mieliby się wtrącać. - Lucilla zerknęła na Burzmaliego. Powykładał na stół niezgrabne ubrania, właśnie ściągnął polowy mundur. Spojrzała znów na Sirafę.
        - Niektórzy działają w myśl starożytnej konwencji, która daje im prawo zerwania twojej umowy z klientem. Część zechce cię po prostu sprawdzić.
        - Słuchaj uważnie - wtrącił Burzmali. - To istotne.
        - Burzmali będzie ubrany jak robotnik rolny - ciągnęła Sirafa. - Pod żadnym innym odzieniem nie uda mu się ukryć broni. Będziesz go nazywać Skar, to tutaj popularne imię.
        - Ale jak mam się zachować, kiedy pojawi się kapłan?
        Sirafa wyciągnęła z zanadrza małą sakiewkę i podała Lucilli, która zważyła ją na dłoni.
        - Tu są dwieście osiemdziesiąt trzy solaria - powiedziała. - Jeżeli ktoś, kto określi się jako duchowny... Zapamiętasz? Duchowny!
        - Jak mogłabym zapomnieć? - w głosie Lucilli zadźwięczała drwina, ale Sirafa nie zwróciła na to uwagi.
        - Jeżeli ktoś taki cię zaczepi, zwrócisz Burzmaliemu pięćdziesiąt solariów z przeprosinami. W sakiewce jest także twoja licencja na nazwisko Pira. Chcę usłyszeć, jak je wymawiasz.
        - Pira.
        - Źle! Akcent mocniej na "a"!
        - Pira!
        - Może być. Teraz słuchaj mnie bardzo uważnie. Ty i Burzmali wyjdziecie na ulicę późno w nocy. Można się będzie spodziewać, że miałaś już wcześniej klientów. Musi być tego dowód. Dlatego... eee... zabawisz Burzmaliego, zanim stąd wyjdziecie. Rozumiesz?
        - Co za subtelność! - zauważyła Lucilla.
        Sirafa wzięła to za komplement i uśmiechnęła się, lecz był to ściśle kontrolowany uśmiech. Jej reakcje były w ogóle dosyć dziwne.
        - Jeszcze jedno - powiedziała Lucilla. - Jeżeli będę musiała zabawiać duchownego, jak potem znajdę Burzmaliego?
        - Skara!
        - Dobrze. Jak znajdę Skara?
        - Pójdzie za tobą i zaczeka w pobliżu. To on cię znajdzie, kiedy wyjdziesz.
        - Dobra. Jeżeli zatrzyma mnie "duchowny", zwracam Skarowi sto solariów i...
        - Pięćdziesiąt!
        - Nie wydaje mi się, Sirafo, - Lucilla powoli pokręciła głową. - Po tym, jak go zabawię, duchowny będzie wiedział, że pięćdziesiąt solariów to za mało.
        Sirafa wydęła wargi i spojrzała ponad jej ramieniem na Burzmaliego.
        - Uprzedzałeś mnie o takich jak ona, ale nie podejrzewałam, że...
        - Nie będziesz nic podejrzewać, dopóki nie usłyszysz tego ode mnie! - przerwała Lucilla, kładąc tylko lekki nacisk na Głos.
        Sirafa zmarszczyła brwi. Użycie Głosu wyraźnie ją zaskoczyło, ale podjęła równie arogancko, jak przedtem:
        - Mam zakładać, że nie trzeba ci wyjaśniać wariantów stosunku?
        - Zdrowe założenie - ucięła Lucilla.
        - I nie muszę ci mówić, że twoja suknia określa cię jako adeptkę piątego stopnia w obrządku Hormu?
        Tym razem nachmurzyła się Lucilla.
        - A co będzie, jeśli wykażę umiejętności powyżej piątego stopnia?
        - Aaaa! Widzę, że jednak słuchasz, co mam do powiedzenia? Lucilla krótko skinęła głową.
        - Bardzo dobrze - powiedziała Sirafa. - Czy mogę założyć, że potrafisz wywoływać pulsację mięśni pochwy?
        - Potrafię.
        - W każdej pozycji?
        - Mam kontrolę nad każdym mięśniem mojego ciała!
        - To prawda? - Sirafa zerknęła na Burzmaliego.
        - Nie mówiłaby tego, gdyby to nie była prawda - odezwał się Burzmali zza pleców Lucilli.
        Sirafa utkwiła zamyślone spojrzenie w podbródku Lucilli.
        - Obawiam się, że tu jest mała komplikacja.
        - Żebyś nie nabrała fałszywych wyobrażeń - wtrąciła się Lucilla. - Umiejętności, których mnie nauczono, zwykle nie są przeznaczone na sprzedaż. Służą innym celom.
        - O, jestem pewna, że innym - rzuciła Sirafa. - Ale zręczność seksualna to...
        - Zręczność! - Lucilla zawarła w tym słowie cały ciężar furii Matki Wielebnej. Było jej obojętne, czy może właśnie do tego chciała doprowadzić Sirafa. Musi jej pokazać, gdzie jest jej miejsce! - Zręczność, powiadasz? Potrafię regulować temperaturę genitaliów. Znam i umiem pobudzić pięćdziesiąt jeden miejsc erogennych. Potrafię...
        - Pięćdziesięt jeden? Przecież jest tylko...
        - Pięćdziesiąt jeden! - warknęła Lucilla. - A ich kombinacje w różnych sekwencjach dają dwa tysiące osiem możliwości. Co więcej, w połączeniu z dwustu pięcioma pozycjami...
        - Dwieście pięć? - Sirafa była wyraźnie zdumiona. - Nie chcesz chyba powiedzieć...
        - Właściwie więcej, jeśli doliczysz drobniejsze warianty. Jestem Imprinterką, a to oznacza, że opanowałam trzysta stopni potęgowania orgazmu!
        Sirafa odkaszlnęła i zwilżyła wargi językiem.
        - W takim razie muszę cię ostrzec, żebyś się hamowała. Musisz trzymać na wodzy swoje umiejętności, bo jeżeli nie... - Znowu spojrzała na Burzmaliego. - Dlaczego mnie nie uprzedziłeś?
        - Uprzedzałem.
        Lucilla wyraźnie słyszała w jego głosie rozbawienie, ale nie odwracała się, żeby to sprawdzić. Sirafa dwa razy odetchnęła głośno.
        - Jeżeli będą ci zadawać jakieś pytania, powiesz, że niedługo zdajesz egzamin na wyższy stopień. To może uciszyć podejrzenia.
        - A jeżeli spytają mnie o egzamin?
        - Och, to proste. Uśmiechniesz się tajemniczo i nic nie odpowiesz.
        - A jeśli zapytają mnie o obrządek Hormu?
        - Zagrozisz, że doniesiesz o tym swoim zwierzchniczkom. To powinno uciszyć pytania.
        - A jeżeli nie?
        - Wymyśl jakakolwiek historyjkę. Nawet Prawdomówczyni byłaby ubawiona twoimi wykrętami. - Sirafa wzruszyła ramionami.
        Lucilla przybrała nieprzeniknioną minę i zastanowiła się nad swoim położeniem. Posłyszała, że Burz... - Skar! - wierci się tuż za jej plecami. Nie widziała poważniejszych trudności z ukrywaniem się w tym przebraniu. Może nawet zdarzy się jakiś zabawny incydent, który będzie można opowiedzieć potem w Kapitule.
        Zauważyła, że Sirafa szczerzy zęby do Burz... Skara! Odwróciła się i spojrzała na swego klienta.
        Burzmali był nagi. Mundur i hełm tworzyły schludny stosik obok kupki roboczych łachów.
        - Widzę, że Skar nie ma nic przeciwko temu, żeby pomóc ci przygotować się do podróży. - Sirafa niedbałym gestem wskazała jego wyprężony na baczność członek. - W takim razie zostawiam was samych.
        Lucilla usłyszała szelest błyszczącej zasłony. Sirafa wyszła.
        "Zamiast niego powinien tu być ghola!" - pomyślała Wielebna Matka ze złością.
        Taki twój los - krótka pamięć. Życie wciąż od nowa udziela ci lekcji, ty zapominasz i uczysz się raz jeszcze, i znów zapominasz, i uczysz się wszystkiego od początku.
        Leto II
        Jego Głos z Dar-es-Balat
        W imię naszego zakonu Bene Gesserit i jego nierozerwalnej Wspólnoty, raport niniejszy zostaje uznany za rzetelny i godzien włączenia do Kronik Kapituły.
        Taraza spojrzała na wyświetlacz tekstu z wyrazem niesmaku na twarzy. Poranne słońce malowało na odczycie żółte aureole, tak że słowa wydawały się zamglone i tajemnicze.
        Gniewnym ruchem Taraza odepchnęła krzesło od stołu z projektorem, wstała i podeszła do południowego okna. Dzień dopiero się zaczynał i na dziedzińcu leżały długie cienie.
        "Czy powinnam tam sama pojechać?"
        Sama myśl o tym napełniała ją niechęcią. Ten dom był taki... taki bezpieczny. Oczywiście, takie ujmowanie sprawy było głupotą i czuła to każdą komórką swego ciała. Mimo iż Bene Gesserit osiadły tu od tysiąca czterystu lat, planetę-kapitularz należało uważać tylko i wyłącznie za przejściowe schronienie.
        Oparła prawą rękę na gładkiej ramie okiennej. Każde okno umieszczono tak, by przykuwało wzrok cudownym widokiem. W tym pokoju - w jego proporcjach, barwach, urządzeniu - znać było zamysł architektów i budowniczych, którzy w całości poświęcili się temu, by stworzyć w jego mieszkańcach poczucie oparcia, otuchy.
        Usiłowała wzbudzić w sobie ten pomocny nastrój, ale próba nie powiodła się.
        Kłótnia, która dopiero co się tu odbyła, pozostawiła w pokoju osad goryczy, choć argumenty wypowiadano najuprzejmiejszym tonem. Członkinie Rady uparcie obstawały przy swoim, i to - co przyznawała bez zastrzeżeń - z uzasadnionych powodów.
        "Mamy zrobić z siebie misjonarki? I jeszcze na usługach Tleilaxan?"
        Błądząc wokół, wzrok Tarazy padł na statuetkę Quintinius Violet Chenoeh w niszy pod oknem. Nie po raz pierwszy Matka Przełożona zaczęła się zastanawiać, jakie to dziwne, że tyle sióstr podczas agonii przyprawowej wybierało sobie za wzór właśnie Chenoeh.
        "Sama też tak zrobiłam" - pomyślała.
        Chenoeh zmarła w czasie tej próby i nigdy nie stalą się Wielebną Matka. Ale znała osobiście Tyrana. Z każdego jej raportu bił podziw dla Leto II.
        Taraza dotknęła płytki regulacyjnej pod oknem i otwarła je. Do pokoju wtargnął ciepły powiew, przesycony wiosennymi zapachami z kwitnących jabłoniowych sadów. Zakon dumny był z owoców, rodzących się tutaj, w centrum dowodzenia, któremu podlegały wszystkie Twierdze. W żadnej z Twierdz ani Podkapituł, tworzących sieć, w której tkwiła niemal każda zamieszkała planeta Starego Imperium, nie było równie pięknych sadów.
        "Po owocach ich poznacie je" - pomyślała Taraza. Niektóre stare religie wciąż jeszcze potrafiły być skarbnicą mądrości.
        Z wysoko położonego okna widziała cały południowy kompleks budynków Kapituły. Cień pobliskiej wieży strażniczej kładł się długą, nierówną linią na dachach i dziedzińcach.
        Kiedy o tym myślała, zdawała sobie sprawę, że osada jest zaskakująco mała, biorąc pod uwagę jak wielką potęgę stanowiła. Poza pierścieniem ogrodów i sadów leżała schludna szachownica prywatnych rezydencji, z których każda miała własny kawał ziemi. W tych posiadłościach zamieszkiwały emerytowane siostry i wybrane, szczególnie wierne rodziny. Od zachodu ograniczały widok poszarpane szczyty górskie, nierzadko iskrzące się śniegiem. Dwadzieścia kilometrów na wschód leżało lądowisko międzyplanetarne. A wokoło tego serca Kapituły ciągnęła się płaska równina, na której pasł się specjalny gatunek bydła, tak wrażliwego na obce zapachy, że gdyby wtargnął tu ktokolwiek nie przesiąknięty lokalną wonią, stado w popłochu rzuciłoby się do ucieczki, rycząc pod niebiosa. Starannie ogrodzone parcele domów przy wewnętrznej krawędzi pierścienia zostały przemyślnie wytyczone przez któregoś z dawnych baszarów. Zarówno we dnie, jak w nocy nikt poruszający się jedną z krętych dróżek nie mógł przemknąć niepostrzeżenie.
        Wszystko wydawało się tu takie spontaniczne i przypadkowe, a jednak był w tym niewzruszony porządek. I to właśnie, jak wiedziała Taraza, ucieleśniało istotę zakonu.
        Chrząknięcie za plecami przypomniało Tarazie, że jedna z najzacieklejszych dyskutantek nadal czeka cierpliwie w otwartych drzwiach.
        "Czeka na moją decyzję."
        Wielebna Matka Bellonda chciała, żeby Odrade zabić, jak się wyraziła, "od ręki". Jak dotąd nie podjęto żadnej decyzji.
        "Naprawdę udało ci się tym razem, Daro. Spodziewałam się krnąbrnej samowoli, nawet pragnęłam jej. Ale to...!"
        Bellonda, stara, tłusta, czerwona na twarzy i znana z wrodzonej zjadliwości, proponowała skazać Darę za zdradę.
        "Tyran zmiażdżyłby ją bez wahania!" - twierdziła.
        "Czy tylko tego zdołałyśmy się od niego nauczyć?" - myślała Taraza.
        Bellonda dowodziła, że w żyłach Odrade płynie nie tylko krew Atrydów, ale i Corrinów. Wśród jej przodków byli imperatorzy, wicekrólowie i inni potężni władcy wielkich rzesz ludzkich.
        "Z całą tą żądzą władzy, która z tego wynika."
        "Jej przodkowie przeżyli Salusa Secundus! - powtarzała Bellonda. - Czyżby doświadczenia genetyczne niczego nas nie nauczyły?"
        "Umiemy tworzyć takie, jak Odrade."
        Kiedy Odrade przeżyła agonię przyprawową, posłano ją na al-Dhanab, odpowiednik Salusa Secundus. Miała celowo zostać wdrożona do warunków, które panowały na tej wymagającej planecie, obfitującej w wysokie urwiska i suche wąwozy, gorące i lodowate wichry i na przemian to za mało, to za dużo wody. Osądzono, że będzie to dobra zaprawa dla kogoś, kogo losy mogą rzucić na Rakis. Z takiej szkoły wychodziły twarde zawodniczki. Wysoka, sprężysta i muskularna Odrade była jedną z najtwardszych.
        Jak można jeszcze uratować tę sytuację?"
        Taraza zerknęła przez ramię na swój pokój i migoczący projektor. Gdy zachodziła potrzeba, pomieszczenie mogło uchodzić za skromne. Nosiło bardzo wyraźne piętno Bene Gesserit. Dopiero po wnikliwszym przyjrzeniu się ujawniało całe bogactwo wyrafinowanych szczegółów. Mogło w każdej chwili zaświadczyć o prerogatywach władzy. Taraza przyznawała w głębi ducha, że podoba jej się ten aspekt jej stanowiska.
        "Jak powinnam teraz sprawować tę władzę?"
        Odrade wiele razy stała w tym pokoju i spierała się ze swoją Matką Przełożoną. Żadna inna Matka Wielebna, nawet Bellonda, nie odważyła się tutaj na takie namiętne dyskusje. Właśnie tu, w miejscu zaprojektowanym specjalnie tak, aby ukrócać wszelkie wyskoki!
        "Tu jest za spokojnie, niebezpiecznie spokojnie" - pomyślała Taraza.
        Ostatnie wiadomości od Odrade utwierdziły w niej tę myśl. Każdy spokój, nawet wymuszony na tysiące lat przez Tyrana, emanował fałszywą aurę, która mogła być zabójcza, jeżeli ktoś zbytnio jej zaufał. W tym tkwiła zarówno siła, jak i skaza argumentów Bellondy.
        Taraza podniosła wzrok na stojącą w drzwiach Matkę Wielebną. "Ona jest za gruba - pomyślała. - Kłuje nas tym w oczy!"
        - Nie możemy wyeliminować Odrade, tak samo jak nie możemy wyeliminować gholi - stwierdziła głośno.
        - Oboje są dla nas teraz zbyt niebezpieczni - odpowiedziała Bellonda równym, niskim głosem. - Patrz, jak Odrade osłabia cię, przekazując słowa z siczy Tabr!
        - Czyżby przesłanie Tyrana osłabiło mnie, Bell?
        - Wiesz, o czym mówię. Bene Tleilax nie ma żadnej etyki.
        - Nie zmieniaj tematu, Bell. Twoje myśli fruwają naokoło jak owad pośród kwiatów. Co, twoim zdaniem, kryje się za tym naprawdę?
        - Tleilaxanie! Stworzyli gholę dla swoich własnych celów. A teraz Odrade chce...
        - Powtarzasz się, Bell.
        - Tleilaxanie chodzą na skróty. Ich sposób patrzenia na genetykę nie jest równy naszemu. Produkują potwory.
        - Czy rzeczywiście?
        Bellonda weszła do pokoju, okrążyła stół i stanęła tuż przed Taraza, zasłaniając jej widok na niszę z posążkiem Chenoeh.
        - Przymierze z kapłanami z Rakis - tak, ale nie z Tleilaxanami! - Bellonda machnęła zaciśniętą pięścią, szeleszcząc rękawem.
        - Bell! Najwyższym Kapłanem jest teraz podstawiony Tancerz Oblicza. Masz na myśli układ z nim?
        Bellonda gniewnie potrząsnęła głową.
        - Wyznawców Szej-huluda są rzesze! Znajdziesz ich wszędzie. Jak odniosą się do nas, jeżeli kiedykolwiek wykryją nasz udział w tym oszustwie?
        - No nie, Bell. Rozegrałyśmy to tak, że tylko Tleilaxanie są w tym przypadku narażeni. Jeżeli o to chodzi, Odrade ma rację.
        - Nieprawda! Jeżeli sprzymierzymy się z nimi, my też jesteśmy narażone. Zmuszą nas, żebyśmy służyły zamysłom Tleilaxan. To będzie gorsze niż nasza długa niewola u Tyrana.
        Taraza zauważyła, że oczy Bellondy pałają złością. Jej reakcja jest zrozumiała. Żadna Wielebna Matka na myśl o tym wyjątkowym uzależnieniu, które cierpiały pod rządami Boga Imperatora, nie mogła się ustrzec co najmniej mrożących krew w żyłach skojarzeń. Były poganiane wbrew woli w nieznanym kierunku, niepewne, czy zakon przetrwa do następnego dnia.
        - Uważasz, że ten idiotyczny traktat zapewni nam dostawy melanżu? - zapytała Bellonda.
        Znów ten sam wytarty argument. Bez melanżu i agonii przyprawowej nie mogło być Wielebnych Matek. Jednym z celów, które postawiły przed sobą dziwki Rozproszonych, na pewno jest melanż - melanż i moc, którą daje on Bene Gesserit
        Taraza wróciła do stołu i zagłębiła się w oswojonym fotelu. Oparła się wygodnie, czekając, aż dostosuje się do jej kształtów. To rzeczywiście jest problem. Specyficzny problem Bene Gesserit. Chociaż bez przerwy prowadziły badania i eksperymenty, nigdy nie udało im się znaleźć substytutu przyprawy. Gildii Planetarnej potrzebny był melanż na użytek jasnowidzących Nawigatorów, ale oni mogli posłużyć się w zamian ixiańską aparaturą. Ix i podległe jej firmy konkurują na gildiańskim rynku. Oni mają alternatywy.
        "My nie mamy żadnych" - pomyślała Taraza
        Bellonda przeszła na drugą stronę biurka Tarazy, oparła pięści na gładkim blacie i pochyliła się do przodu, spoglądając na Matkę Przełożoną.
        - I nadal nie wiemy, co Tleilaxanie zrobili z naszym ghola!
        - Odrade do tego dojdzie.
        - To jeszcze nie powód, żeby wybaczyć jej zdradę!
        Taraza odezwała się cicho:
        - Czekałyśmy na tę chwilę przez wiele pokoleń, a ty najchętniej przerwałabyś projekt, ot, tak! - trzepnęła lekko dłonią w stół.
        - Drogocenny rakiański projekt nie jest już naszym projektem - powiedziała Bellonda. - Możliwe, że nigdy nim nie był.
        Skupiwszy wszystkie siły swego potężnego intelektu, Taraza jeszcze raz przeanalizowała wnioski, płynące z tego znanego stwierdzenia. Często przytaczano je jako argument w czasie swarliwych sesji, które odbyły się wcześniej.
        Czy plan związany z ghola nie został w rzeczywistości puszczony w ruch przez Tyrana? A jeśli tak, co mogą teraz zrobić? Co powinny zrobić?
        Podczas długiej debaty żadna z nich nie zapomniała o votum mniejszości. Schwangyu mogła sobie nie żyć, ale jej frakcja przetrwała i wyglądało na to, że Bellonda przeszła na ich stronę. Czyżby Zakon był ślepy na grożącą mu zagładę? Doniesienie Odrade o ukrytym na Rakis przesłaniu mogło być odczytane jako złowieszcza przestroga. Odrade podkreślała to, opisując, jakim niepokojem napełniło ją wewnętrzne poczucie zagrożenia. Wielebna Matka nie mogła zlekceważyć takiego zdarzenia.
        Bellonda wyprostowała się i złożyła ręce na piersiach.
        - Nigdy nie udaje nam się całkiem uwolnić od wpływu nauczycielek z dzieciństwa ani wszystkich tych przyzwyczajeń, które nas kształtowały, prawda?
        Ten argument rzadko pojawiał się w dyskusjach Bene Gesserit. Przypominał o czymś, na co były szczególnie wrażliwe.
        "W głębi ducha jesteśmy arystokratkami i to nasze potomstwo ma odziedziczyć tron. Tak, jesteśmy na to podatne, a Miles Teg może stanowić najlepszy przykład."
        Bellonda znalazła zwykłe krzesło i usiadła, patrząc teraz Tarazie prosto w twarz.
        - W kulminacyjnym momencie Rozproszenia - powiedziała - traciłyśmy około dwudziestu procent naszych nieudacznic.
        - To nie one teraz do nas wracają.
        - Ale Tyran musiał wiedzieć, że to nastąpi!
        - Rozproszenie było jego celem, Bell. To była jego Złota Droga, ocalenie dla ludzkości.
        - Ale wiemy, co myślał o Tleilaxanach, a mimo to nie wytępił ich. Mógł, a nie zrobił tego!
        - Pragnął różnorodności. Bellonda huknęła pięścią w stół.
        - I z pewnością ją dostał!
        - Przerabiałyśmy już te wszystkie tezy tysiące razy, Bell, i nadal nie widzę, w jaki sposób mogłybyśmy wykręcić się z tego, co zrobiła Odrade.
        - Poddaństwo!
        - Wcale nie. Czy jakikolwiek władca przed Tyranem miał nad nami absolutną władzę? Nie! Nawet Muad'Dib!
        - Wciąż tkwimy w pułapce Tleilaxan. Powiedz, dlaczego Tleilaxanie nadal produkują jego ulubionego gholę? Minęły wieki, a ghola ciągle wyskakuje z tych ich zbiorników jak diabełek z pudełka!
        - Uważasz, że Tleilaxanie dalej wypełniają tajny rozkaz Tyrana? W takim razie przemawiasz na korzyść Odrade. Stworzyła dla nas wymarzone warunki, żeby to zbadać.
        - Nic takiego nie rozkazał! Po prostu sprawił, że ten konkretny ghola stał się szczególnie atrakcyjny dla Bene Tleilax.
        - A dla nas nie?
        - Matko Przełożona, musimy niezwłocznie wydostać się z matni Tyrana! I to możliwie najprostszą metodą!
        - Decyzja należy do mnie, Bell. Nadal skłaniam się ku ostrożnemu przymierzu.
        - Wobec tego pozwól nam zabić gholę. Sheeana może mieć dzieci. Mogłybyśmy...
        - To nigdy nie był czysto genetyczny projekt, ani teraz, ani przedtem!
        - Ale mógłby być. A jeżeli mylnie oceniasz potęgę jasnowidzenia Atrydów?
        - Każda twoja propozycja zmierza do odcięcia się od Rakis i od Tleilaxu, Bell.
        - Zakon przetrwa pięćdziesiąt pokoleń na naszych obecnych zapasach melanżu. Dłużej, jeśli będziemy go racjonować.
        - Uważasz, że pięćdziesiąt pokoleń to długo, Bell? Nie rozumiesz, że właśnie dlatego, że tak myślisz, nie siedzisz teraz na moim krześle?
        Bellonda gwałtownie odsunęła się od stołu. Krzesło zazgrzytało o podłogę. Taraza widziała, że jej nie przekonała. Bellondzie nie wolno już ufać. Być może to ona będzie musiała ponieść śmierć. A gdzie w tym wszystkim jest szlachetny cel?
        - To do niczego nie prowadzi - powiedziała Taraza. - Zostaw mnie samą.
        Kiedy Bellonda wyszła, Matka Przełożona ponownie zaczęła rozmyślać nad raportem Odrade. Budził najgorsze przeczucia. Nic dziwnego, że Bellonda i inne reagowały tak gwałtownie. Ale to wskazywało na groźne osłabienie kontroli.
        Jeszcze nie czas spisywać ostatnią wolę i testament Bene Gesserit.
        Co dziwne, Odrade i Bellonda obawiały się tego samego, ale lęk prowadził je do krańcowo różnych decyzji. Przesłanie, zamknięte w skałach Rakis, w interpretacji Odrade dźwięczało starą przestrogą:
        To także przeminie.
        "Czy teraz mamy zginąć, zgniecione przez zachłanne hordy Rozproszonych?"
        Ale tajemnica aksolotlowych zbiorników była już na wyciągnięcie ręki.
        Jeśli to zdobędziemy, nic już nas nie powstrzyma!"
        Taraza powiodła wzrokiem po swoim pokoju. Potęga Bene Gesserit wciąż istniała. Kapituła ukryta była za murem statków pozaprzestrzennych, a jej położenie zapisane tylko w mózgach ludzi Tarazy. Była niewidzialna.
        Jak dotąd. Zawsze mógł się zdarzyć wypadek.
        Taraza wyprostowała ramiona. "Spraw sobie tarczę, ale nie żyj w jej cieniu, nie skradaj się chyłkiem." Litania Przeciw Strachowi była bardzo przydatna w rozpędzaniu cieni.
        Gdyby wiadomość, z której wynikało, że Tyran nadal prowadzi swoją Złotą Drogę, przysłał jej ktokolwiek inny, a nie akurat Odrade, bałaby się mniej.
        Ten przeklęty atrydzki dar!
        "Nie więcej, niż podziemna społeczność?"
        Taraza zazgrzytała zębami w bezsilnej złości.
        "Wspomnienia nie wystarczą, jeśli nie wzywają cię ku szlachetnym celom!"
        A jeśli to jest prawda, że zakon nie słyszy już muzyki życia?
        Niech go diabli! Tyran wciąż jeszcze potrafi je dotknąć.
        Co starał się im powiedzieć? Nic nie mogło zagrozić Złotej Drodze. Rozproszenie już o to zadbało. Ludzkość rozbiegła się w przestrzeń mnóstwem dróg, licznych jak kolce jeża.
        Czy wizja ukazała mu powrót Rozproszonych? Czy mógł przewidzieć tę ciernistą zaporę u stóp jego Złotej Drogi?
        "Wiedział, że domyślimy się jego mocy. Wiedział o tym!"
        Taraza pomyślała o napływających zewsząd meldunkach. Rozproszeni wracali do źródeł. Szeroki wachlarz ludzkich ras i ich zdobyczy, a do tego daleko posunięta tajemniczość i liczne dowody istnienia jakiegoś spisku. Statki nieznanej konstrukcji, broń i wytwory techniki na zapierającym dech poziomie. Różni ludzie, różne kultury.
        "Niektóre zadziwiająco prymitywne - pomyślała. - Przynajmniej na pozór."
        I nie chodziło im tylko o melanż. Chcieli o wiele więcej. Przyciągał ich z powrotem pewien szczególny mistycyzm. Pożądali tajemnic Starego Świata.
        Przesłanie Czcigodnych Macierzy też było całkiem czytelne: "weźmiemy, co zechcemy".
        "Odrade na razie panuje nad sytuacją - pomyślała Taraza. - Ma Sheeanę. Wkrótce, jeśli Burzmaliemu się uda, będzie miała gholę. Ma Mistrza Mistrzów Tleilaxan. Może mieć nawet całą Rakis."
        Gdyby tylko nie była Atrydką!
        Taraza spojrzała na odczyt z wyświetlacza, tańczący nad stołem. Porównanie ostatniego Duncana Idaho z tymi wszystkimi, którzy zostali zamordowani. Każdy nowy ghola różnił się odrobinę od swego poprzednika. To jasne. Tleilaxanie próbowali coś udoskonalić. Ale co? Czy klucz do tajemnicy tkwi w nowych Tancerzach Oblicza? Tleilaxanie wyraźnie dążą do stworzenia niewykrywalnego Tancerza Oblicza - istoty, której zdolności naśladowcze osiągnęłyby doskonałość, kopiującej nie tylko powierzchowne wspomnienia ofiary, ale i jej najgłębiej skrywane myśli, jej tożsamość. Ta forma nieśmiertelności była jeszcze bardziej kusząca od dotychczasowej metody Mistrzów Tleilaxan. I dlatego prowadzili badania właśnie w tym kierunku.
        Własne wnioski Tarazy potwierdzały opinię większości jej Rady: taki Tancerz Oblicza mógł stać się naśladowaną osobą. Meldunki Odrade o fałszywym Tueku były mocno przekonywające. Być może nawet Mistrzowie Tleilaxan nie mogli już go odrzeć z postaci i zachowań, które przybrał.
        I z jego wierzeń.
        Przeklęta Odrade! Postawiła wszystkie siostry w sytuacji bez wyjścia. Nie miały wyboru; musiały iść za nią jak owce i Odrade o tym wiedziała!
        Ale skąd? Czyżby znowu ujawnił się wrodzony dar?
        "Nie mogę działać na ślepo - myślała. - Muszę się przekonać."
        Powtórzyła znany na pamięć rytuał, by odzyskać wewnętrzny spokój. W takiej rozterce nie mogła przecież podejmować doniosłych decyzji. Przez długą chwilę patrzyła na posążek Chenoeh. Poczuła ulgę. Podniosła się z fotela i wróciła do swojego ulubionego okna.
        Widok z okien działał na nią kojąco. Lubiła patrzeć, jak krajobraz zmienia się wraz z wędrującym słońcem i porami roku tutejszego, doskonale administrowanego, klimatu.
        Poczuła głód.
        "Dziś zjem z nowicjuszkami i siostrami robotnicami" - postanowiła
        Czasami dobrze było zebrać wokół siebie młode twarze, przypomnieć sobie niezmienny rytuał posiłków, codzienny rozkład dnia. Ranek, południe i wieczór tworzyły spoiwo, na którym można się było oprzeć. Lubiła przyglądać się swoim podwładnym. Były jak fala pływowa: mówiły o ukrytej w głębi niewidzialnej, potężnej sile, która trwała, bo Bene Gesserit znalazły sposób, aby trwać, unosząc się na fali.
        Ta myśl przywróciła Tarazie równowagę. Palące pytania mogły na razie zaczekać. Potrafiła już patrzeć na nie bez emocji.
        Odrade i Tyran mieli rację: "Bez szlachetnego celu jesteśmy niczym".
        Nie można jednak spokojnie pogodzić się z faktem, że krytyczne decyzje podejmowała na Rakis osoba obarczona dziedzicznymi skazami Atrydów. Odrade zawsze wykazywała typową atrydzką słabość. Była zdecydowanie zbyt wyrozumiała dla zbłąkanych owieczek. Z takich zachowań rozwijają się sympatie!
        Niebezpieczne, irracjonalne sympatie.
        Miało to zły wpływ na nowicjuszki i z reguły trzeba było potem naprawiać skutki zbytniej tolerancji. Bardziej kompetentne siostry brały w garść zbłąkane dziewczyny i korygowały niepożądane słabostki. Inna sprawa, że zachowanie Odrade pomagało wykryć owe skazy u nowicjuszek. To trzeba przyznać. Może Odrade właśnie o to chodziło.
        Podczas podobnych rozmyślań w systemie filozoficznym Tarazy zachodziła potężna, choć nieuchwytna zmiana. Musiała walczyć z uczuciem głębokiej samotności. Sprawiało jej to ból. Smutek potrafił tak samo zaciemniać umysł jak sympatia... a nawet miłość. Taraza i zawarte w jej pamięci czujne siostry przypisywały tego typu reakcje emocjonalne poczuciu własnej śmiertelności. Musiała pogodzić się z faktem, że pewnego dnia stanie się tylko kompletem wspomnień w cudzym żywym mózgu.
        Spostrzegła, że wspomnienia i przypadkowe odkrycia rozstroiły jej mechanizm obronny. I to właśnie w chwili, gdy potrzebne jej były wszystkie siły i umiejętności!
        "Jeszcze nie umarłam" - pomyślała.
        Wiedziała, jak wziąć się w garść. I znała konsekwencje. Zawsze po napadach melancholii odzyskiwała jeszcze silniejsze poczucie istnienia i jego celu. Skazy w charakterze Odrade były źródłem siły dla jej przełożonej.
        Odrade o tym wie. Taraza uśmiechnęła się smutno. Zawsze po otrząśnięciu się z melancholii jej władza nad siostrami zyskiwała na sile. Inne to zauważały, ale tylko Odrade widziała jej gniew.
        To była przyczyna!
        Taraza uświadomiła sobie, że dotarła do groźnych korzeni własnej frustracji.
        Odrade już kilkakrotnie wyraźnie rozpoznała źródło zachowań Matki Przełożonej. We wnętrzu Tarazy tlił się ogłuszający krzyk protestu przeciwko użytkowi, jaki zrobiono z jej życia. Siła tłumionego gniewu była straszna, a Taraza nie potrafiła uzewnętrznić go tak, by napięcie zelżało. Stanowił ranę, której nie dane się było zagoić. Co za ból! Odrade o nim wiedziała i przez to rana piekła jeszcze bardziej.
        Efekt i tak zgodny był z ogólnym założeniem. Wymogi Bene Gesserit sprzyjały rozwinięciu się swego rodzaju psychicznego garbu. Wytwarzały skorupę nieczułości, której istnienia nie wolno się było domyślić nikomu spoza zakonu. Miłość jest jedną z najgroźniejszych sił we wszechświecie. Musiały się przed nią uchronić. Wielebna Matka przestawała być zdolna do nawiązania bliskich, osobistych związków - nawet w służbie zakonu.
        "Prognoza: Przyjmiemy i zagramy rolę, która niesie nam ocalenie. Bene Gesserit przetrwają!"
        Jak długo tym razem potrwa niewola? Kolejne trzydzieści pięć wieków? I co z tego, do diabła! To przecież nie wieczność.
        Taraza odwróciła się od okna i kojącego widoku. Rzeczywiście czuła ukojenie i przypływ nowych sił. Było ich dosyć, by pokonać dręczącą niechęć, która uniemożliwiała jej podjęcie najważniejszej decyzji.
        "Pojadę na Rakis" - postanowiła.
        Nie mogła już dłużej udawać, że nie zna źródła własnej opieszałości.
        "Może będę musiała zrobić to, czego chce Bellonda."
        Przetrwanie jednostki, gatunku i środowiska - oto, co kieruje postępowaniem ludzi. Można zaobserwować, jak zmienia się w ciągu życia hierarchia wartości. Co Jest w danym wieku rzeczą pierwszej wagi? Pogoda? Stan żołądka? Czy on (albo ona) naprawdę kocha? To wszystko są różne formy głodu, które ciało odczuwa i ma nadzieję zaspokoić. Co poza tym może się liczyć?
        Leto II do Hwi Noree
        Jego głos z Dar-es-Balat
        Miles Teg obudził się w ciemności i odkrył, że jest niesiony na podpartych dryfami noszach. W bladej poświacie pól siłowych widział drobne cebulki dryfów, otaczające go nieruchomym szeregiem.
        W ustach miał knebel. Ręce przezornie związane za plecami. Oczu nikt mu nie zakrył.
        "Jest im obojętne, co zobaczę."
        Kim byli ci "oni", trudno mu było powiedzieć. Otaczały go rozkołysane ciemne sylwetki i mógł jedynie wywnioskować, że schodzą w dół po nierównym terenie. Jakiś szlak? Nosze gładko jechały na dryfach, które wydały cichy pomruk, kiedy grupka zatrzymała się, by przedyskutować dalszą drogę po trudnym zboczu.
        Od czasu do czasu widział przed sobą migoczące światło, zasłaniane przez jakieś przeszkody. Potem weszli na oświetlony teren i przystanęli. Świeciła samotna kula świętojańska, umieszczona około trzech metrów nad ziemią. Była uwiązana do słupa i kołysała się lekko na słabym wietrze. W żółtej poświacie mógł rozróżnić zarysy szałasu, który stał na środku podmokłej polany. Stratowany śnieg nosił liczne ślady stóp. Na skraju polany dostrzegł kępy krzaków i parę rzadko rozsianych drzew. Ktoś zaświecił mu w twarz latarką. Nie padło ani jedno słowo, ale Teg zauważył czyjś gest w kierunku rozpadającej się chałupy. Nieczęsto miał okazję widzieć równie nędzne schronienie. Wyglądało, jak gdyby miało się zawalić przy najlżejszym dotknięciu. Mógł się założyć, że dach przecieka.
        Eskorta ponownie ruszyła, holując go w stronę szałasu. W słabym świetle przyglądał się twarzom, zawoalowanym aż po oczy, tak że nie można było dostrzec zarysu ust ani podbródka. Włosy ukryte mieli pod kapturami. Odzież maskowała wszystkie szczegóły postaci oprócz z grubsza zarysowanych rąk i nóg.
        Uwiązana do słupa lampa zgasła.
        Drzwi szałasu otwarły się nagle i na polanę buchnął snop jaskrawego światła. Eskorta wepchnęła go do środka i pozostawiła tam. Usłyszał, jak drzwi się zamykają.
        Przeskok z ciemności do jasnego pomieszczenia niemal go oślepił. Zamrugał oczami, czekając, aż się przyzwyczają. Rozejrzał się wokół z dziwnym uczuciem, że znalazł się nie tam, gdzie powinien. Spodziewał się, że chałupa w środku będzie równie nędzna jak z zewnątrz, tymczasem zastał schludny pokój, prawie pozbawiony mebli. Były tu trzy krzesła, stolik i... Teg z trudem powstrzymywał się, by nie krzyknąć. Sonda ixiańska! Czyżby nie czuli szeru w jego oddechu?
        Jeżeli byli do tego stopnia ślepi, niech próbują. Ból będzie straszny, ale nic z niego nie wydostaną.
        Coś pstryknęło za nim i posłyszał kroki. Troje ludzi pojawiło się w jego polu widzenia i ustawiło rzędem u stóp noszy. Patrzyli na niego bez słowa. Teg powiódł spojrzeniem po ich twarzach. Z lewej strony stał mężczyzna w ciemnym, rozpiętym kombinezonie. Miał kwadratową twarz, jaką często można spotkać u rdzennych mieszkańców Gammu, i małe, paciorkowate oczy, które prześwidrowywały Tega na wylot Było to oblicze inkwizytora, kogoś, na kim ludzkie cierpienie nie robi najmniejszego wrażenia. W swoim czasie Harkonnenowie zatrudniali mnóstwo takich wąsko wyspecjalizowanych indywiduów, potrafiących zadawać ból bez mrugnięcia okiem.
        Osoba stojąca na wprost Tega ubrana była w grubą, szaro-czamą odzież, podobną do tej, którą nosiła eskorta, ale kaptur odrzuciła na plecy. Miała pospolitą twarz i krótko ostrzyżone siwe włosy. Twarz nie zdradzała nic, a z odzieży też trudno było cokolwiek wyczytać. Nie sposób orzec, czy to mężczyzna, czy kobieta. Teg zapamiętał szerokie czoło, ogromne zielone oczy nad ostrym jak brzytwa nosem i wąskie usta, wydęte z wyrazem niesmaku.
        Trzeci członek tej grupy najdłużej przykuwał u wagę Tega Był wysoki, miał na sobie szyty na miarę czarny kombinezon, a na nim czarną marynarkę. Ubranie było doskonale dopasowane i drogie. Żadnych dystynkcji ani odznak. Zdecydowanie mężczyzna. Udawał znudzenie i ta cecha najdokładniej go określała. Wąska, wyniosła twarz, ciemne oczy, usta o cienkich wargach. Nuda, nuda, nuda! Wszystko, co się tu działo, stanowiło zamach na jego cenny czas. Miał żywotne sprawy do załatwienia gdzie indziej i tym dwojgu, tym sługom, należało to uświadomić.
        "Ten - pomyślał Teg - to oficjalny obserwator."
        Znudzony został wysłany przez władze tego regionu, aby prześledzić wydarzenia i zameldować, co widział. Gdzie ma aktówkę? A, jest tam, oparta o ścianę za jego plecami. Aktówki były symbolem takich urzędników. W czasie podróży inspekcyjnej Teg widział ich na ulicach Ysai i innych miast Gammu. Małe, cienkie aktówki. Im ważniejszy urzędnik, tym mniejsza teczka. Ta zmieściłaby ledwie parę szpul informacyjnych i maleńki komunikator. Taki człowiek nie ruszał się nigdzie bez urządzenia umożliwiającego mu kontakt ze zwierzchnikami. Teczka była cieniutka: tak, to bardzo ważny urzędnik.
        Teg złapał się na tym, że zastanawia się, co by tamten odpowiedział, gdyby go zapytał: "No i co im powiesz: dobrze się trzymam?"
        Odpowiedź wypisana już była na znudzonej twarzy. Nie rzekłby słowa. Nie jest tutaj po to, aby udzielać odpowiedzi. "Kiedy wyjdzie - pomyślał Teg - będzie szedł wielkimi krokami, zapatrzony w dal, czekając kolejnych zaszczytów. Od czasu do czasu stuknie teczką o udo, by przypomnieć sobie o własnym znaczeniu, a także zwrócić uwagę innych na ów symbol władzy."
        Pierwsza odezwała się ciepło okutana postać u stóp Tega Mówiła przejmującym, zdecydowanie damskim głosem, wibrującym w górnych tonach:
        - Widzicie, jak się czai i obserwuje nas? Milczeniem go nie złapiemy. Mówiłam to, zanim tu weszliśmy. Tracimy tylko czas, a nie mamy go zbyt wiele na takie bzdury.
        Teg spojrzał na nią. W głosie kobiety dźwięczało coś mgliście znajomego. Miał podobnie sugestywną barwę, jak głosy Wielebnych Matek. Czy to możliwe?
        - Masz rację, Materly - skinął głową toporny Gammianin - ale to nie ja tu rozkazuję.
        "Materly? - zastanawiał się Teg. - To imię czy tytuł?" Oboje spojrzeli na funkcjonariusza Ten zaś odwrócił się i schylił po teczkę. Wyjął z niej mały komunikator i stanął tak, by ani jego towarzysze, ani Teg nie widzieli ekranu. Oko aparatu rozjarzyło się zieloną poświatą, rzucając na twarz urzędnika odblask, który nadawał jej chorobliwe zabarwienie. Dufny uśmiech obserwatora zgasł. Zaczął bezgłośnie formować wargami słowa, przeznaczone dla kogoś po drugiej stronie łącza
        Teg nie dał po sobie poznać, że umie czytać z ruchu warg. Potrafił to każdy wychowanek Bene Gesserit i to pod niemal każdym kątem, jeżeli tylko usta były widoczne. Ten człowiek mówił dialektem starego Galach.
        - To z pewnością baszar Teg - powiedział. - Zidentyfikowałem go. Zielone światło zatańczyło na twarzy wpatrzonego w oko kamery urzędnika. Ktoś, kto z nim rozmawiał, musiał gestykulować z podnieceniem, jeżeli oczywiście światełko miało tu jakiekolwiek znaczenie. Usta funkcjonariusza poruszyły się bezgłośnie:
        - Nikt z nas nie wątpi, że został uwarunkowany, aby znosić ból, a zresztą czuję od niego zapach szeru. Nie będzie...
        Urwał, gdy zielonkawe światło znów zamigotało przed nim.
        - Ja nie szukam wymówek. - Wąskie wargi bardzo starannie formowały słowa w starym Galach. - Wiesz, że zrobimy wszystko, co w naszej mocy, ale radziłbym wziąć się energiczniej za inne sposoby przechwycenia gholi.
        Światełko zgasło.
        Urzędnik przypiął komunikator do pasa, odwrócił się do towarzyszy i kiwnął głową.
        - T-sonda - powiedziała kobieta Przesunęli urządzenie ponad głowę Tega.
        "Nazwała to T-sondą" - myślał Teg. Spojrzał na zwisający nad nim kaptur. Nie było na nim znaku firmowego Ix.
        Teg doznał dziwnego uczucia Déjá vu. Wydawało mu się, że był już tu przedtem więziony, i to wielokrotnie. To nie był wyrywkowy obraz, a znana na pamięć scena. Poznawał ją: jeniec, trójka śledczych... i sonda. Miał wrażenie, że jest pusty w środku. Skąd mógł znać tę chwilę? Nie zdarzyło mu się jeszcze samemu użyć sondy, lecz gruntownie zapoznał się z jej zastosowaniem. Bene Gesserit często posługiwały się bólem, ale polegały przede wszystkim na Prawdomówczyniach. Co więcej, uważały, że niektóre przyrządy mogłyby je za bardzo uzależnić od Ixian. Byłoby to przyznanie się do słabości, oznaka, że nie mogą sobie poradzić bez pogardzanej maszynerii. Teg podejrzewał, że za tym stanowiskiem kryje się dziedzictwo Dżihad Butlerjańskiej, powstania przeciw maszynom kopiującym istotę ludzkich myśli i wspomnień.
        Déjá vu!
        Jak to się dzieje, że znam tę chwilę?" - zapytywała go mentacka logika. Wiedział, że nigdy w życiu nie został wzięty do niewoli. Co za prześmieszna zamiana ról! Wielki Baszar Teg jeńcem! O mało co byłby się uśmiechnął. Ale głębokie przeświadczenie, że zna tą scenę, nie ustępowało.
        Kaptur maszyny został umieszczony tuż na jego głową. Prześladowcy zaczęli odczepiać od aparatu przypominające macki meduzy przewody i przytwierdzać je do czaszki Tega. Urzędnik patrzył, jak pozostała dwójka pracuje. Na jego skądinąd pozbawionej wyrazu twarzy pojawiły się oznaki zniecierpliwienia.
        Teg wodził spojrzeniem od twarzy do twarzy. Kto z nich będzie grał rolę "przyjaciela"? A, naturalnie: ta, którą nazwano Materly. Fascynujące. Ciekawe, czy jest jakimś rodzajem Czcigodnej Macierzy? Ale pozostali nie zwracali się do niej z takim szacunkiem, jakiego należałoby oczekiwać po tym, co Teg słyszał od Powracających.
        Tak czy owak, pochodzili z Rozproszenia - może oprócz kanciastego mężczyzny w brązowym kombinezonie. Teg przyjrzał się uważnie kobiecie: gęste, siwe włosy, wyraz spokoju i opanowania w szeroko rozstawionych zielonych oczach, lekko wystający podbródek, świadczący o solidności i niezawodności. Doskonale nadaje się na "przyjaciela". Jej twarz jest twarzą osoby ogólnie szanowanej, osoby, której możesz zaufać. Równocześnie jednak Teg wyczuł w niej rezerwę. To ktoś, kto będzie pilnie się przyglądał, aby wychwycić idealny moment na włączenie się w bieg rzeczy. Z pewnością była Bene Gesserit - albo przynajmniej przez zakon szkolona.
        "Albo Czcigodne Macierze" - pomyślał.
        Skończyli już przyczepiać przewody. Gammianin przesunął konsolę tak, by cała trójka mogła obserwować odczyt. Teg nie widział ekranu ze swojego miejsca.
        Kobieta wyjęła mu knebel, potwierdzając tym jego osąd. Miała być źródłem otuchy. Teg poruszył językiem w ustach, przywracając mu czucie. Jego twarz i klatka piersiowa wciąż były obolałe po strzale z głuszaka, który go powalił. Jak dawno temu? Jeżeli miał wierzyć bezgłośnemu meldunkowi, którego był świadkiem, Duncanowi udało się uciec.
        Mężczyzna w ciemnym kombinezonie popatrzył na urzędnika.
        - Możesz zaczynać, Yar - powiedział tamten.
        "Yar?" - zastanowił się Teg. Dziwaczne imię. Brzmiało trochę po tleilaxańsku. Ale Yar nie był Tancerzem Oblicza... ani też Mistrzem. Za duży na to drugie, a nie wykazywał szczególnych cech Tancerza Oblicza. Jako uczeń Bene Gesserit, Teg był o tym przekonany.
        Yar dotknął włącznika na konsoli.
        Teg usłyszał nagle, że jęczy. Nie był przygotowany na tak wielki ból. Musieli nastawić tą piekielną machinę na maksimum od pierwszego uderzenia. Na pewno! Wiedzą, że jest mentatem. Mentat potrafi się odciąć od pewnych bodźców wysyłanych przez ciało. Ale ten ból był rozdzierający. Od niego nie mógł się uwolnić. Przenikał całe ciało i groził wygaszeniem świadomości. Czy szer mógł go od tego uchronić?
        Ból malał stopniowo, aż w końcu ustał, pozostawiając tylko trzepoczące wspomnienie.
        Znowu!
        Pomyślał nagle, że podobnie musi wyglądać agonia przyprawowa Wielebnych Matek. Był pewien, że nie ma już większego bólu. Z całych sił starał się milczeć, ale słyszał, że jęczy, potem krzyczy. Przywoływał wszystkie umiejętności, które w życiu przejął od mentatów i Bene Gesserit, aby pomogły mu powstrzymać się od formowania słów, od błagania o zmiłowanie, od obietnic, że powie im wszystko, jeśli tylko przestaną.
        Ból znowu przycichł, a potem wzmógł się z powrotem.
        - Dosyć! - To była kobieta. Teg zaczął szukać w pamięci jej imienia. Materly?
        - Jest naładowany szerem. Wystarczy mu, żeby rok się opierać - powiedział posępnie Yar. Wskazał na konsolę. - Pusto.
        Teg oddychał płytkimi haustami. Co za ból! Znów wzrastał, mimo żądania Materly.
        - Dość, powiedziałam! - warknęła kobieta.
        "Jaka szczerość w głosie" - pomyślał Teg. Czuł, że ból się cofa, jak gdyby usunięto mu z ciała wszystkie nerwy, wypruto je jak nitki zapamiętanego cierpienia
        - Źle robimy - powiedziała Materly. - Ten człowiek jest...
        - Jest taki sam, jak każdy inny mężczyzna - przerwał Yar. - Mam mu przyczepić stycznik do penisa?
        - Nie, dopóki tu jestem! - syknęła Materly.
        Mało brakowało, a Teg dałby się nabrać na jej szczerość. Ostatnie nitki cierpienia wysnuły się z jego ciała i leżał teraz na noszach z uczuciem, że unosi się ponad nimi. Wrażenie déjá vu pozostało. Był tutaj i nie tutaj. Był już tu kiedyś i nie było go.
        - Nie będą zachwyceni, jeśli nam się nie uda - powiedział Yar. - Jesteś gotowa stanąć przed nimi i powiedzieć, że znowu nic z tego?
        Materly ostro pokręciła głową. Pochyliła się tak, by jej twarz znalazła się na linii wzroku Tega. Zasłaniały ją trochę zwisające macki maszyny.
        - Baszarze, przykro mi, że to robimy. Proszę mi uwierzyć. To nie był mój pomysł. Bardzo pana proszę, to wszystko jest przecież obrzydliwe. Niech pan nam powie to, co chcemy wiedzieć, i pozwoli, żebym zabrała pana w wygodniejsze miejsce.
        Teg uśmiechnął się do niej z wysiłkiem. Była świetna! Potem spojrzał na urzędnika, który nie spuszczał z niego oczu.
        - Przekaż ode mnie swoim szefom - powiedział do niego - że jest w tym doskonała.
        Twarz urzędnika pociemniała od nabiegłej krwi. Zmarszczył brwi.
        - Daj mu maksimum, Yar - odezwał się dźwięcznym tenorem, w którym nie było słychać wpływu szkolenia, tak wyraźnego u Materly.
        - Proszę! - powtórzyła Materly. Wyprostowała się, ale nadal wpatrywała się w oczy Tega.
        Tak właśnie kazały mu robić nauczycielki zakonu. "Patrz w oczy! Obserwuj, jak zmieniają ostrość. W miarę, jak punkt skupienia przesuwa się coraz dalej, świadomość ucieka do wewnątrz."
        On sam z rozmysłem skupił się na jej nosie. To nie była brzydka twarz. Jednak dość charakterystyczna Zastanawiał się, jaka figura kryje się pod tym grubym łachem.
        - Yar! - To był urzędnik.
        Yar poprawił coś na konsoli i nacisnął przycisk.
        Ból, który teraz przeszył Tega, uświadomił mu, iż poprzedni poziom istotnie był niższy. Wraz z nowym cierpieniem pojawiła się dziwna jasność umysłu. Teg odkrył, że jest w stanie niemal całkowicie oderwać swoją świadomość od natrętnych faktów. Cały ten ból nękał kogoś innego. On znalazł przystań, w której mało co mogło go dotknąć. Był ból. Nawet agonia. On przyjmował po prostu meldunki o tych doznaniach. Naturalnie, była to po części zasługa szeru. Wiedział o tym i był wdzięczny losowi.
        - Zdaje się, że go tracimy. Lepiej popuść trochę - wdarł się w jego zacisze głos Materly.
        Odpowiedział jej inny głos, lecz jego dźwięk rozpłynął się w ciszy, zanim Teg zdążył rozpoznać słowa. Zdał sobie nagle sprawę, że nie ma już miejsca, w którym mógłby zakotwiczyć swoją świadomość. Cisza! Wydawało mu się, że słyszy, jak serce bije mu mocno ze strachu, ale nie był tego pewien. Wszystko było ciszą, oceanem ciszy, za którym nie było już nic.
        "Czy ja jeszcze żyję?" - zapytał siebie.
        Odnalazł jakieś bicie serca, lecz nie miał pewności, czy to jego własne. Łup-łup! Łup-łup! Wyczuwał ruch, a nie dźwięk. Nie mógł ustalić jednak źródła.
        "Co się ze mną dzieje?"
        W jego ośrodkach wzrokowych białą błyskawicą na czarnym tle zapaliły się słowa:
        - Jest z powrotem jedna trzecia.
        - Zostaw go tak. Zobacz, czy możemy go zbadać przez reakcje fizyczne.
        - Czy on nas jeszcze słyszy?
        - W każdym razie nie świadomie.
        Żaden instruktor nie uprzedził Tega, że próba może skutkować w obecności szeru. A zresztą oni nazywali to T-sondą. Czy reakcje ciała mogła dostarczyć klucza do odczytania tajonych myśli? Czy można wydzierać sekrety fizycznymi metodami?
        Znowu w ośrodkach wzroku zabłysły słowa:
        - Dalej jest odizolowany?
        - Kompletnie.
        - Daj go trochę głębiej. Dla pewności.
        Teg starał się wypchnąć świadomość ponad strach przed bólem.
        "Muszę zachować kontrolę!"
        Co może ujawnić jego ciało, jeżeli straci z nim wszelki kontakt? Był w stanie wyobrazić sobie, co robią, i jego umysł zarejestrował panikę, ale ciało jej nie odczuło.
        Wyizolować podmiot. Odebrać mu każdy punkt, w którym mógłby zaczepić tożsamość.
        Kto to powiedział? Ktoś. Poczucie déjá vu wróciło z całą siłą.
        "Jestem mentatem - myślał. - Mój mózg i jego praca są centrum mojej osoby."
        Miał doświadczenie i wspomnienia, na których centrum mogło się oprzeć.
        Ból wrócił. Dźwięki. Głośne! O wiele za głośne.
        - Znowu słyszy. - To Yar.
        - Jak to możliwe? - Tenor urzędnika.
        - Może nastawiłeś za nisko. - Głos Materly.
        Teg usiłował otworzyć oczy. Powieki nie słuchały. Już sobie przypomniał. Nazwali to T-sondą. Urządzenie nie było ixiańskie. To było coś z Rozproszenia. Poznawał już, gdzie i kiedy przejmowało jego mięśnie i zmysły. Było jak obca osoba, pakująca mu się w ciało, uprzedzająca reakcje. Przez chwilę śledził działanie intruza. Piekielna maszyna! Mogła mu kazać mrugać, pierdzieć, charczeć, srać i sikać - wszystko. Mogła rządzić jego ciałem, jak gdyby on sam nie był już myślącym elementem powodującym własne zachowanie. Został zepchnięty do roli obserwatora.
        Poczuł silny smród - obrzydliwy smród. Nie mógł kazać sobie zmarszczyć nosa, ale pomyślał o tym. To wystarczyło. Maszyna usunęła odór. Bawiła się jego zmysłami, poznawała je.
        - Masz dosyć, żeby go odbierać? - Tenor urzędnika.
        - Ciągle nas słyszy! - To Yar.
        - Zaraza na tych wszystkich mentatów! - Głos Materly.
        - Dit, Dat i Dot - powiedział Teg.
        Były to imiona kukiełek z Parady Zimowej w dzieciństwie, dawno temu, na Lernaeusie.
        - On mówi! - Urzędnik.
        Teg czuł, że maszyna odcina jego świadomość. Yar podłubał przy konsoli. Teg wiedział jednak, że mentacka logika podpowiedziała mu najistotniejszą rzecz: tych troje było kukiełkami. Ważni byli tylko ci, którzy ciągnęli za sznurki. Z tego, jak skakały kukiełki, można było wywnioskować, co robią prawdziwi aktorzy.
        Maszyna ciągle mu przeszkadzała. Zwiększono siłę oddziaływania, ale Teg czuł, że jego świadomość zaczyna dotrzymywać jej kroku. Maszyna uczyła się go, ale i on się jej uczył.
        Teraz rozumiał. T-sonda zdolna była skopiować i oznaczyć całe spektrum jego zmysłów, ponaklejać im etykiety, żeby Yar mógł je wywołać, kiedy zechce. We wnętrzu Tega zachodził łańcuch organicznych reakcji. Maszyna mogła prześledzić ich bieg, jak gdyby tworzyła duplikat jego ciała. Szer i mentacka odporność uchroniły przed szpiegiem wspomnienia, ale cała reszta dała się już skopiować.
        "Nie będzie myśleć jak ja" - pocieszył się w duchu.
        Maszyna nie będzie tym samym, co jego nerwy i mięśnie. Nie będzie miała wspomnień Tega i doświadczeń Tega. Nie została zrodzona z kobiety. Nigdy nie parła w dół kanałem rodnym, by wyłonić się na ten zadziwiający wszechświat
        Częścią świadomości Teg oznaczył to miejsce w pamięci. Mówiło mu coś nowego o gholi.
        Duncana wyjęto z aksolotlowego zbiornika.
        Obserwacja ta zbiegła się z niespodziewanym, ostrym szczypaniem kwasu na języku.
        Znowu T-sonda!
        Teg rozdzielił swoją świadomość na kilka równoległych nurtów. Śledził działanie T-sondy i kontynuował rozmyślania na temat gholi, a równocześnie słuchał, co mówią Dit, Dat i Dot. Trzy kukiełki były dziwnie milczące. Tak, czekały, aż T-sonda skończy badanie.
        Ghola. Duncan był przedłużeniem tkanek, które kiedyś zostały zrodzone z kobiety zapłodnionej przez mężczyznę.
        Maszyna i ghola.
        Uwaga: Doświadczenie, jakim jest chwila narodzin, jest dla maszyny dostępne jedynie w bardzo odległy, zastępczy sposób i przez to umykają jej istotne jednostkowe niuanse.
        Tak samo zresztą, jak umykały jej w tej chwili i inne rzeczy.
        T-sonda odtwarzała wrażenia węchowe. Za każdym wywołanym zapachem w mózgu Tega pojawiało się wspomnienie. Czuł, że sonda pracuje z niesamowitą prędkością, ale jego świadomość żyła z dala od tych gorączkowych poszukiwań. Mogła zatrzymać go wewnątrz któregoś z wywołanych wspomnień na tak długo, jak chciał.
        O: to był gorący wosk, który wylał sobie na lewą dłoń w szkole Bene Gesserit, kiedy miał czternaście lat. Pamiętał szkołę i laboratorium, jak gdyby istniał tylko tam, w tamtej chwili. Szkoła przylegała do Kapituły. Fakt, że go tu przyjęto, uzmysłowił Tegowi, że ma w żyłach krew Siony. Żaden jasnowidz nie mógł go tutaj wytropić.
        Widział laboratorium i czuł zapach wosku, mieszanki sztucznych estrów i naturalnego produktu pszczół, hodowanych przez siostry, którym nie udało się zostać Wielebnymi Matkami. Zmienił obraz: teraz przyglądał się pszczołom i ludziom przy pracy w jabłoniowym sadzie.
        Działanie struktury społecznej Bene Gesserit wydawało się bardzo skomplikowane, dopóki nie dochodziło się do kwestii zaspokajania potrzeb: żywność, odzież, ciepło, łączność, nauka, ochrona przed wrogami (jako element instynktu samozachowawczego). Problem przetrwania Bene Gesserit wymagał paru przybliżeń, zanim dało się go zrozumieć. Nie rozmnażały się dla dobra ludzkości. Żadnych niekontrolowanych gmatwanin rasowych! Rozmnażały się, by rosła ich własna potęga, by zakon żeński mógł istnieć nadal, i poczytywały to za dostateczną służbę na rzecz ludzkości. Może zresztą tak było. Prokreacyjna motywacja miała silne korzenie, a zakon był bardzo skrupulatny.
        Nowy zapach zaatakował jego nozdrza.
        Poznawał swoją mokrą wełnianą odzież, kiedy wszedł do kwater sztabu po bitwie o Ponciard. Zapach wypełnił mu nos i w ślad za sobą wyciągnął z ukrycia inne: ozon pracującej w sztabie aparatury, pot znajdujących się w pomieszczeniu mężczyzn. Wełna! Bene Gesserit zawsze miały go po trosze za dziwaka, bo uznawał tylko naturalne tkaniny, a wystrzegał się syntetyków, produkowanych w niewolniczych fabrykach.
        Podobnie zresztą nie lubił oswojonych foteli. Nienawidził zapachu jakiejkolwiek formy ucisku.
        Czy te kukiełki - Dit, Dat i Dot - wiedziały, w jak wielkim stopniu są ofiarami ucisku?
        Mentacka logika naśmiewała się z niego. Czyżby wełnianych tkanin nie robiono w niewolniczych fabrykach?
        Ale to było co innego.
        Część jego natury sprzeczała się z nim samym. Syntetyki można było przechowywać niemal bez końca. Proszę, jak długo przetrwały w nulentropicznych pojemnikach harkonneńskiej kryjówki!
        "A ja i tak wolę wełnę i bawełnę."
        Niech więc tak będzie!
        Zastanawiał się, skąd się wzięły u niego te gusty.
        "To atrydzkie przesądy - powiedział sobie. - Odziedziczyłeś je."
        Teg odsunął od siebie zapachy i skoncentrował się na całościowym systemie działania natrętnej sondy. Po chwili odkrył, że jest już w stanie przewidzieć, co zrobi maszyna. Zachowywała się jak nowy mięsień. Zaczął się uczyć nim władać, a tymczasem szukał we wspomnieniach cenniejszych spostrzeżeń.
        "Siedzę pod drzwiami mojej matki na Lernaeusie."
        Wydzielił część świadomości i obserwował scenę: Ma jedenaście lat. Rozmawia z małą nowicjuszką Bene Gesserit, która przybyła w orszaku Kogoś Ważnego. Nowicjuszką jest chudziutka dziewczynką o rudawych włosach i twarzy lalki. Zadarty nosek, szarozielone oczy. Ktoś Ważny to Wielebna Matka w czarnej szacie, wyglądająca tak, jak gdyby pamiętała potop. Znika wraz z matką Tega za drzwiami drugiego pokoju. Nowicjuszka o imieniu Carlana wypróbowuje świeżo zdobyte umiejętności na młodym synu gospodarzy.
        Zanim Carlana wypowiada dwudzieste słowo, Miles Teg rozpoznaje jej zamiary. Stara się wyciągnąć z niego informacje! Było to jedno z jego pierwszych ćwiczeń w subtelnym udawaniu, którego nauczyła go matka. Byli przecież ludzie, którzy mogliby wypytywać młodego chłopca o to, co dzieje się w domu Wielebnej Matki, licząc, że zdobyte w ten sposób informacje przyniosą im dochód. Zawsze istniał rynek zbytu na informacje o Wielebnych Matkach.
        Matka tłumaczyła mu: "Oceniasz pytającego i dostosowujesz swoje odpowiedzi do stopnia jego wrażliwości". Nauczyła go, jak oceniać pytania i układać odpowiedzi. Było to zbyt mało, żeby zwieść Wielebną Matkę, ale nowicjuszkę, w dodatku taką jak ta - wystarczająco!
        Tak więc Miles przybiera na użytek Carlany pozę bojaźliwej niechęci. Dziewczynka ma zbyt wysokie wyobrażenie o własnej urodzie. Miles skrupulatnie ocenia jej możliwości i pozwala jej przełamać swoją rezerwę. W końcu Carlana odchodzi z garścią kłamstw, które, jeżeli kiedykolwiek powtórzy je Ważnej Osobie zza drzwi, ściągną na nią surową reprymendę albo nawet jeszcze boleśniejszą karę.
        - Chyba już go mamy - mówią Dit, Dat i Dot.
        Teg rozpoznaje głos Yara, który wyrywa go z dawnych wspomnień. Dostosuj swoje odpowiedzi do stopnia wrażliwości rozmówcy - mówi głos matki.
        Kukiełki.
        I ci, co pociągają za sznurki.
        - Zapytaj model, dokąd zabrali gholę - mówi urzędnik.
        Cisza, a potem cichy pomruk.
        - Nic - mówi Yar.
        Głosy zadają ból nadwrażliwym uszom. Teg zmusza oczy, by się otwarły na przekór rozkazom maszyny.
        - Patrzcie! - woła Yar.
        Trzy pary oczu patrzą na Tega. Ależ powoli się ruszają. Dit, Dat i Dot. Oczy mrugają: mrug... mrug... w odstępach co najmniej minuty. Yar sięga po coś na konsolę. Minie tydzień, zanim jego palce dotrą do punktu przeznaczenia.
        Teg bada więzy na przegubach i ramionach. Zwyczajna lina! Wygina palce tak, że po chwili dotykają węzłów. Węzły rozluźniają się, z początku opornie, potem same puszczają. Teg sięga do pasów, którymi przymocowany jest do noszy. Tu już idzie łatwo: zwykłe klamry. Ręka Yara nie przebyła jeszcze jednej czwartej drogi do konsoli.
        Mrug... mrug... mrug...
        W trzech parach oczu pojawia się cień zaskoczenia.
        Teg uwalnia się z plątaniny meduzowatych macek sondy. Pstryk-pstryk-pstryk! Zaczepy odlatują w bok. Teg ze zdziwieniem notuje, że na wierzchu prawej dłoni, którą zerwał chwytniki, powolutku ukazuje się kropla krwi.
        Mentacka konkluzja: "Poruszam się z niebezpieczną szybkością".
        Teg stoi już na nogach. Ręka urzędnika niesłychanie powoli wędruje w stronę wybrzuszenia w bocznej kieszeni. Dłoń Tega miażdży jego krtań. Urzędnik nie dotknie już małego pistoletu laserowego, który zawsze nosi przy sobie. Wyciągnięta ręka Yara ma jeszcze przed sobą dwie trzecie drogi do konsoli. Za to zdumienie w jego oczach jest już zupełnie wyraźne. Wątpliwe, czy w ogóle widzi dłoń, która łamie mu kark. Materly porusza się trochę szybciej. Jej lewa stopa już jest w miejscu, w którym Teg był ułamek sekundy wcześniej. Ale to jeszcze za wolno! Głowa Materly jest odrzucona do tyłu, gardło wystawione na cios z góry.
        "Jak powoli padają na podłogę!"
        Teg czuje, że ocieka potem, ale nie ma czasu się tym przejmować. "Znałem każdy następny ruch, zanim którekolwiek z nich go uczyniło! Co się ze mną stało?"
        Mentacka konkluzja: "Ból, doznany podczas próby, wywindował mnie na nowy pułap możliwości".
        Ostre skurcze głodnego żołądka uświadomiły mu, ile energii utracił. Postanowił to na razie zignorować. Czuł, że wraca do świata, w którym czas płynie normalnym rytmem. Trzy głuche dźwięki: to ciała upadły na podłogę.
        Teg obejrzał konsolę. Zdecydowanie nie pochodziła z Ix. Choć układ był podobny. Wywołał system przechowywania danych i skasował zawartość.
        Światło!
        Wyłącznik był przy drzwiach wejściowych. Teg zgasił lampy i zaczerpnął trzy głębokie oddechy. Wirujące szaleńczo tornado z przerażającą szybkością pomknęło w noc.
        Ludzie, którzy go tu przynieśli, okutani w grube zimowe płaszcze, nie zdążyli nawet odwrócić się w stronę dziwnego odgłosu, kiedy pędzący tajfun powalił ich na ziemię.
        Tym razem Teg szybciej powrócił do normalnego czasu. W świetle gwiazd zobaczył ścieżkę, prowadzącą w dół zbocza poprzez gęste zarośla. Z początku ślizgał się i zjeżdżał po przyprószonym śniegiem błocie, ale po chwili odzyskał równowagę. Wiedział z góry, jak ułoży się teren. Każdy krok prowadził tam, dokąd musiał prowadzić. Wkrótce baszar wyszedł na otwartą przestrzeń, która schodziła w dolinę.
        Po drugiej stronie migotały światła miasta, a w jego środku ogromny czarny blok. Znał to miejsce: Ysai. Tam byli ci, którzy pociągali za sznurki.
        A on był wolny.
        Był sobie pewien człowiek, który codziennie siedział i patrzył przez wąską pionową szparę w płocie, z którego wyjęto jedną deskę. Codziennie za płotem przebiegał dziki pustynny osioł. W wąskiej szparze pojawiał się najpierw jego nos, potem głowa, przednie nogi, długi brązowy grzbiet, tylne nogi, a na końcu ogon. Pewnego dnia człowiek ten zerwał się na nogi z błyskiem w oku i krzyknął głośno, tak żeby wszyscy go mogli usłyszeć: "To jasne! Nos jest przyczyną ogona!"
        "Opowieści, w których ukryta jest mądrość"
        z Przekazów Ustnych Rakis
        Od czasu przyjazdu na Rakis Odrade już kilkakrotnie łapała się na tym, że wspomina ów starożytny obraz, który zajmował honorowe miejsce na ścianie pokoju Tarazy w Kapitule. Kiedy nachodziło ją to wspomnienie, czuła, jak dłonie świerzbią ją, żeby chwycić za pędzel. Od zapachu farb i pigmentów kręciło ją w nosie. Jej własne emocje atakowały płótno. I za każdym razem, gdy wspomnienie mijało, miała coraz większe wątpliwości, czy Sheeana rzeczywiście jest jej płótnem.
        "Która z nas maluje tę drugą?"
        Tego ranka przydarzyło jej się to znowu. Za oknami nadbudówki na dachu rakiańskiej Twierdzy, w której mieszkała wraz z Sheeaną było jeszcze ciemno. Do pokoju weszła cicho akolitka, by ją obudzić i powiedzieć, że wkrótce przybędzie Taraza. Patrząc na słabo oświetloną twarz ciemnowłosej dziewczyny, Odrade nagle znów wyraźnie ujrzała tamten obraz.
        "Która z nas naprawdę tworzy drugą?"
        - Pozwól Sheeanie jeszcze trochę pospać - powiedziała do akolitki, nim ją odprawiła.
        - Czy podać śniadanie przed przybyciem Matki Przełożonej?
        - Zaczekamy z tym na Tarazę.
        Odrade wstała, szybko uwinęła się z toaletą i włożyła najlepszą czarną suknię. Przeszła do wspólnego pokoju, zbliżyła się do okna, które wychodziło na wschód, i wyjrzała w kierunku lądowiska międzyplanetarnego. Poruszające się światełka rzucały nikłą łunę na zasnute niebo. Włączyła wszystkie lampy dryfowe w pokoju i widok w oknie przybladł. Kuliste lampy odbijały się w grubych, pancernych szybach jak złote gwiazdy. W ciemnej płaszczyźnie widziała teraz mgliste odbicie swojej własnej, pobrużdżonej zmęczeniem twarzy.
        "Wiedziałam, że się pojawi" - pomyślała
        I właśnie w tej chwili rakiańskie słońce wyskoczyło nad zasnuty smugami pyłu horyzont jak pomarańczowa piłeczka. Zaraz potem rozległ się huk termiczny, o którym wspominało wielu badaczy Rakis. Odrade odeszła od okna i zobaczyła, że drzwi się otwierają.
        Szeleszcząc szatami, do pokoju wkroczyła Taraza. Czyjaś ręka zamknęła za nią drzwi i zostały same. Matka Przełożona podeszła do Odrade. Jej twarz w obramowaniu nasuniętego kaptura trudno było uznać za pokrzepiający widok.
        Widząc zmieszanie Odrade, Taraza postanowiła je wykorzystać.
        - No, Daro, wygląda na to, że w końcu spotykamy się jak obcy ludzie.
        Efekt jej słów był dla Odrade zaskoczeniem. Poprawnie zinterpretowała zagrożenie, ale strach ją opuścił, wylał się z niej jak woda cieknąca z dzbanka. Po raz pierwszy w życiu Odrade dostrzegła, że przekracza pewną granicę. A gdy już ją przekroczyła, wyraźnie uświadomiła sobie, że zawsze zdawała sobie sprawę z jej istnienia. Było to miejsce, przez które mogła wydostać się na wolność i ulecieć w próżnię. Nie była już podatna na ciosy. Można ją było zabić, ale nie pokonać.
        - A zatem nie ma już Dary i Tary - powiedziała.
        Taraza słyszała czysty, niezmącony żadnym uczuciem ton głosu Odrade i uznała go za pewność siebie.
        - Może nigdy nie było Dary i Tary - rzekła lodowato. - Widzę, że uważasz, iż postąpiłaś niezmiernie mądrze.
        "Bitwa rozpoczęta - pomyślała Odrade. - Tylko że ja nie stoję na linii jej strzału."
        - Alternatywy przymierza z Tleilaxanami były nie do przyjęcia - powiedziała. - Szczególnie, kiedy zrozumiałam, co dla nas szykowałaś.
        Taraza nagle poczuła się zmęczona. Podróż była długa, mimo że jej statek długimi susami przecinał fałdy przestrzeni. Ciało zawsze wiedziało, kiedy próbowano wybić je ze znanego rytmu. Wybrała miękką otomanę i usiadła na niej z westchnieniem, napawając się luksusem.
        Odrade zauważyła znużenie Matki Przełożonej i na moment ogarnęło ją współczucie. Nagle były znów dwiema Wielebnymi Matkami, które łączą wspólne problemy.
        Taraza chyba to wyczuła. Poklepała poduszkę obok siebie i zaczekała, aż Odrade usiądzie.
        - Musimy ocalić zakon - powiedziała. - To jedyna rzecz, która się liczy.
        - Oczywiście.
        Taraza badała wzrokiem znajome rysy Odrade. Tak, Odrade też była zmęczona.
        - Byłaś tu w ścisłym kontakcie z ludźmi i problemem. Chcę... nie, Daro, potrzebuję twojej opinii.
        - Tleilaxanie robią wrażenie gorliwych współpracowników - rzekła Odrade - ale to maska. Zaczęłam sobie zadawać kilka nad wyraz kłopotliwych pytań.
        - Na przykład?
        - A jeśli aksolotlowe zbiorniki nie są... zbiornikami?
        - Co masz na myśli?
        - Waff zachowuje się tak jak rodzina, która stara się ukryć kalekie dziecko albo chorego umysłowo wujka. Przysięgam ci, jest zakłopotany, kiedy zaczynamy mówić o zbiornikach.
        - Ale co mogłoby...
        - Zastępcze matki.
        - Ależ musiałyby być... - Taraza zamilkła, wstrząśnięta otwierającym się przed nią polem do domysłów.
        - A czy ktoś kiedyś widział kobietę Tleilaxan? W umyśle Tarazy kłębiło się mnóstwo obiekcji.
        - Ależ precyzyjna kontrola chemiczna, konieczność ograniczenia zmiennych... - Taraza odrzuciła kaptur na plecy i rozpuściła włosy. - Masz rację. Musimy wątpić we wszystko. Chociaż to... to jest potworne.
        - Nadal nie mówi nam całej prawdy o gholi.
        - A co mówi?
        - Nic więcej ponad to, co ci już przekazałam: odmiana oryginalnego Duncana Idaho, wyposażona we wszystkie cechy prana-bindu, które wymieniłyśmy w zamówieniu.
        - To nie wyjaśnia, dlaczego zabijali albo starali się zabić nasze poprzednie nabytki.
        - Zaklina się na świętą przysięgę Wielkiej Wiary, że robili to ze wstydu. Poprzednich jedenastu jakoby nie spełniało naszych wymagań.
        - Skąd mogli to wiedzieć? Sugeruje, że mają szpiegów pomiędzy...
        - Przysięga, że nie. Kiedy go przycisnęłam, powiedział, że sprawny ghola wywołałby wśród nas wielkie poruszenie.
        - Jakie poruszenie? Co on...
        - Tego nie powiedział. Za każdym razem zarzeka się, że spełnili kontraktowe zobowiązania. Gdzie jest ghola, Taro?
        - Co? Och, na Gammu.
        - Słyszałam pogłoski...
        - Burzmali całkowicie panuje nad sytuacją. - Taraza mocno zacisnęła usta, modląc się w duchu, żeby to była prawda. Najświeższy raport nie napełnił jej otuchą.
        - Zdaje się, że debatujecie nad tym, czy zabić gholę - powiedziała Odrade.
        - Nie tylko gholę!
        Odrade uśmiechnęła się.
        - A więc to prawda, że Bellonda chce się mnie pozbyć na stałe.
        - Skąd...
        - Przyjaciele to czasami bardzo cenny atut, Taro.
        - Zapuszczasz się na niebezpieczny grunt, Wielebna Matko Odrade!
        - Ale stąpam pewnie, Matko Przełożona Tarazo. Długo i pracowicie rozmyślam nad tym, czego się dowiedziałam od Waffa o tych Czcigodnych Macierzach.
        - To podziel się paroma myślami. - W głosie Tarazy brzmiała nieugięta determinacja.
        - Jedno trzeba sobie powiedzieć. Prześcignęły umiejętności seksualne naszych Imprinterek.
        - Dziwki!
        - Owszem, posługują się swoim warsztatem w sposób całkowicie zabójczy dla nich i dla innych. Oślepia je własna potęga.
        - Czy to już cały efekt twoich długich i ciężkich rozmyślań?
        - Powiedz mi, Taro, dlaczego zaatakowały i zniszczyły naszą Twierdzę na Gammu?
        - Najprawdopodobniej szukały naszego gholi. Chciały go schwytać lub zabić.
        - Dlaczego miałby być dla nich aż tak ważny?
        - Co chcesz przez to powiedzieć?
        - A może dziwki działały na podstawie informacji, które uzyskały od Tleilaxan? Taro, a jeżeli ta tajemnicza rzecz, którą ludzie Waffa wmontowali w naszego gholę, czyni z niego męski odpowiednik Czcigodnej Macierzy?
        Taraza zakryła ręką usta, ale opuściła ją szybko, kiedy się zorientowała, ile zdradza ten gest Za późno. Nieważne. Nadal były dwiema Wielebnymi Matkami.
        - A my kazałyśmy Lucilli pozbawić go zdolności opierania się kobietom - powiedziała Odrade.
        - Jak dawno temu Tleilaxanie zwąchali się z tymi dziwkami? -spytała Taraza.
        Odrade wzruszyła ramionami.
        - Spytaj lepiej, od jak dawna utrzymują konszachty z własnymi synami marnotrawnymi, którzy wrócili z Rozproszenia. Jeden Tleilaxanin drugiemu Tleilaxaninowi, i w ten sposób mogli odkryć wiele tajemnic.
        - Błyskotliwe przypuszczenie - stwierdziła Taraza. - Na ile oceniasz jego prawdopodobieństwo?
        - Znasz je tak samo dobrze jak ja. To tłumaczy wiele rzeczy.
        - No i co teraz myślisz o swoim układzie z Tleilaxanami? - spytała cierpko Taraza.
        - Jest niezbędniejszy niż kiedykolwiek. Musimy trzymać rękę na pulsie. Musimy zająć pozycję, z której będziemy mogły wpływać na ruch oporu.
        - Paskudztwo! - warknęła Taraza.
        - Co?
        - Ten ghola jest jak urządzenie podsłuchowe w ludzkiej skórze. Wetknęli go nam w samo serce. Jeśli Tleilaxanie znowu położą na nim łapy, wiele się o nas dowiedzą.
        - To nie byłoby zręczne pociągnięcie.
        - Ale dla nich typowe!
        - Zgadzam się, że nasza sytuacja ma jeszcze inne implikacje, ale takie argumenty tylko utwierdzają mnie w przekonaniu, że nie wolno nam zabijać gholi, dopóki same go nie zbadamy.
        - Wtedy może być już za późno! Niech diabli porwą twój sojusz, Daro! Dałaś im bat na nas... a nam bat na nich, i żadna ze stron nie popuści.
        - Czy to nie doskonały alians? Taraza westchnęła.
        - Kiedy mamy im udostępnić nasze archiwa genetyczne?
        - Szybko. Waff naciska.
        - I wtedy ujrzymy aksolotlowe... zbiorniki?
        - Podkreślałam ten warunek. Waff udzielił niechętnego przyzwolenia.
        - Coraz głębiej i głębiej w kieszeni przeciwnika.
        - Idealny sojusz, tak jak mówiłam - stwierdziła niewinnie Odrade.
        - Cholera, cholera, cholera - zamruczała Taraza. - A Teg przywrócił gholi oryginalne wspomnienia!
        - A czy Lucilla...
        - Nie wiem!
        Taraza podniosła ku Odrade zasępioną twarz i streściła jej najnowsze doniesienia z Gammu: Tega i jego towarzyszy odnaleziono, przesłali bardzo lakoniczną wiadomość, a od Lucilli zupełnie nic. Poczyniono przygotowania, żeby ich stamtąd wydostać.
        Własne słowa stworzyły w umyśle Tarazy niepokojący obraz. Czym jest ten Idaho? Od dawna wiedziały, że Duncanowie nie są podobni do innych gholi. A teraz, przy zwiększonych możliwościach nerwowo-mięśniowych i tym czymś nieznanym, co wprowadzili Tleilaxanie, cała ta sprawa przypominała trzymanie płonącej pochodni. Wiadomo, że można jej użyć w obronie własnej, ale płomienie zbliżają się do dłoni z przerażającą szybkością.
        - Czy kiedykolwiek próbowałaś wyobrazić sobie, czym jest dla gholi to nagłe przebudzenie w nowym ciele? - zapytała w zadumie Odrade.
        - Co? Co chcesz...
        - Uświadomienie sobie, że twoje ciało wyrosło z komórek trupa - ciągnęła Odrade. - On pamięta własną śmierć.
        - Idaho nigdy nie byli przeciętnymi ludźmi.
        - To samo można powiedzieć o Mistrzach Tleilaxan.
        - Do czego zmierzasz?
        Odrade podrapała się po głowie, przez dłuższa chwilę porządkując myśli. Tak trudno to wyjaśnić komuś, kto odrzuca uczucia, komuś, kto wyrasta z rdzenia przepełnionego gniewem. Taraza była... była pozbawiona zdolności dostosowywania się. Dla niej ciało i zmysły drugiej osoby stanowiły jedynie okazję do ćwiczeń w logice.
        - Przebudzenie gholi musi być miażdżącym doświadczeniem - powiedziała, opuszczając rękę. - Mogą je przeżyć tylko ludzie o szczególnie odpornej psychice.
        - Zakładamy, że Mistrzowie Tleilaxan są czymś więcej, niż się na pozór zdaje.
        - A Duncanowie Idaho?
        - Naturalnie. Z jakiego innego powodu Tyran kupowałby ich od Tleilaxan?
        Odrade uznała, że nie ma sensu się spierać.
        - Idaho byli niewzruszenie wierni Atrydom - powiedziała - a musimy pamiętać, że ja też jestem Atrydką.
        - Sądzisz, że lojalność zwiąże go z tobą?
        - Zwłaszcza po tym, jak Lucilla...
        - To może być zbyt niebezpieczne!
        Odrade oparła się o naroże otomany. Taraza chciała pewników. A życie tych seryjnych gholi było jak melanż, miało różny smak w różnym otoczeniu. W jaki sposób mogłyby być pewne swojego gholi?
        - Tleilaxanie ingerują w siły, które stworzyły naszego Kwisatz Haderach - mruknęła Taraza.
        - Uważasz, że do tego są im potrzebne nasze kartoteki genetyczne?
        - Nie wiem! Do diabła z tobą, Daro, nie widzisz, co narobiłaś?
        - Myślę, że nie miałam wyboru - rzekła Odrade.
        Taraza uśmiechnęła się zimno. Darwi doskonale wywiązała się z zadania, ale trzeba ją utemperować.
        - Sądzisz, że ja zrobiłabym to samo? - spytała.
        "Ona wciąż jeszcze nie widzi, co stało się ze mną" - pomyślała Odrade. Taraza oczekiwała, że jej uległa Dara będzie działać samodzielnie, ale zasięg tej samodzielności wstrząsnął Wysoką Radą. A Taraza wolała nie widzieć, że sama do tego doprowadziła.
        - Rutyna - powiedziała Odrade.
        Taraza poczuła się tak, jak gdyby ktoś zdzielił ją po twarzy. Tylko mordercze szkolenie długich lat w Bene Gesserit powstrzymało ją od wymierzenia Odrade policzka.
        Rutyna!
        Ileż to razy Taraza sama dawała do zrozumienia, że jest to dla niej źródło irytacji, nie dające ucichnąć starannie skrywanej złości? Odrade często o tym słyszała.
        - Trwałe przyzwyczajenia są groźne - zacytowała teraz jej słowa. - Wróg może odkryć schemat i obrócić go przeciwko tobie.
        - Tak, to słabość - wykrztusiła Taraza.
        - Nasi wrogowie myśleli, że nas znają - powiedziała Odrade. - Nawet ty, Matko Przełożona, myślałaś, że znasz granice, poza które się nie wychylę. Byłam dla ciebie jak Bellonda. Zanim Bellonda otworzy usta, wiesz już, co powie.
        - Czyżbyśmy popełniły błąd, nie wynosząc cię na moje stanowisko? - Przez usta Tarazy przemawiała teraz najgłębsza troska o dobro zakonu.
        - Nie, Matko Przełożona. Kroczymy po śliskiej ścieżce, ale obie widzimy, dokąd musimy dojść.
        - Gdzie jest teraz Waff? - spytała Taraza.
        - Śpi pod dobrą strażą.
        - Wezwij Sheeanę. Musimy zdecydować, czy nie przerwać tej części planu.
        - I nie pozbierać zabawek?
        - Ty to powiedziałaś, Daro.
        Sheeana była jeszcze śpiąca i tarła powieki, kiedy weszła do pokoju, ale widać było, że zdążyła opłukać twarz woda i ubrać czystą białą sukienkę.
        Taraza i Odrade stały tyłem do światła przy wschodnim oknie.
        - To jest Sheeana, Matko Przełożona - powiedziała Odrade. Sheeana wyprostowała się nagle i rozbudziła całkowicie. Słyszała o tej potężnej kobiecie, tej Tarazie, która rządzi zakonem z dalekiej Twierdzy, zwanej kapitularzem. Słońce świeciło w okno, przy którym stały, wprost w twarz Sheeany i oślepiało ją. Twarze Wielebnych Matek pogrążone były w cieniu, a ich sylwetki rozmywały się w jaskrawych promieniach.
        Instruktorki-akolitki przygotowały ją na to spotkanie. "Przed Matką Przełożoną stoi się na baczność i mówi z szacunkiem. Odpowiadaj tylko wtedy, kiedy się do ciebie odezwie."
        Sheeana stała wyprężona w oczekiwaniu, tak jak jej kazano.
        - Powiedziano mi, że możesz stać się jedną z nas - rzekła Taraza.
        Obie kobiety spostrzegły, jakie wrażenie wywarło to na dziewczynce. Sheeana była już w pełni świadoma zadań Wielebnej Matki. Koncentrował się na niej potężny strumień faktów. Zaczęła już czerpać z olbrzymiego magazynu wiedzy, którą zakon zgromadził przez tysiąclecia. Wiedziała o selektywnej transmisji pamięciowej, o działaniu Innych Wspomnień, o agonii przyprawowej. A teraz stała przed nią najpotężniejsza z Wielebnych Matek, przed którą nic nie mogło się ukryć.
        Kiedy Sheeana nie odpowiadała, Taraza zapytała:
        - Nie masz nic do powiedzenia, dziecko?
        - Co jeszcze można powiedzieć, Matko Przełożona? Ty powiedziałaś wszystko.
        Taraza spojrzała badawczo na Odrade.
        - Masz jeszcze dla mnie jakieś niespodzianki, Daro?
        - Mówiłam ci, że jest doskonała - odparła Odrade.
        Taraza zwróciła się do małej:
        - Jesteś dumna z tej opinii, dziecko?
        - Przeraża mnie, Matko Przełożona.
        Starając się zachować jak najbardziej nieruchomą twarz, Sheeana odetchnęła nieco swobodniej. "Mów tylko to, co czujesz, najgłębszą prawdę" - upomniała się w duchu. To pouczenie nabrało teraz wyraźniejszego znaczenia. Utkwiła lekko rozproszone spojrzenie w podłogę u stóp obu kobiet, starając się unikać patrzenia w oślepiające światło. Mimo to czuła, że jej serce bije zbyt szybko, i wiedziała, że Wielebne Matki to wykryją. Odrade niejeden raz demonstrowała jej to.
        - No i powinno cię przerażać - powiedziała Taraza.
        - Czy rozumiesz, co się do ciebie mówi, dziecko? - spytała Odrade.
        - Matka Przełożona chce wiedzieć, czy jestem całkowicie oddana zakonowi żeńskiemu - odparła Sheeana.
        Odrade zerknęła na Tarazę i wzruszyła ramionami. Nie musiały więcej mówić na ten temat. Tak właśnie było, gdy należało się do jednej rodziny, jak w Bene Gesserit
        Taraza nadal przyglądała się dziewczynce w milczeniu. Jej ciężkie spojrzenie kosztowało wiele wysiłku Sheeanę, która wiedziała, że musi zachować spokój i zezwolić na te krępujące oględziny.
        Odrade odsunęła od siebie współczucie. Sheeana tak bardzo przypominała ją samą, kiedy była młodą dziewczyną. Natura wyposażyła ją w taki sam globularny intelekt, rozrastający się we wszystkich kierunkach jak nadmuchiwany balon. Odrade przypominała sobie, że jej nauczycielki podziwiały go nieufnie, zupełnie tak, jak teraz ostrożnie przyglądała się małej Taraza. Odrade wyczuwała tę rezerwę, będąc jeszcze młodszą od Sheeany, i nie miała wątpliwości, że Sheeana również ją widzi. Inteligencja ma swoje zastosowania.
        - Mhmmm - powiedziała Taraza.
        Zadumane mruknięcie Matki Przełożonej dotarło do Odrade w jednym z pasm równoległego przepływu. Jej własna pamięć skoczyła znów w przeszłość. Siostry, które przynosiły jej jedzenie, kiedy uczyła się w nocy, zawsze zwlekały z odejściem, przyglądając się jej w szczególny sposób. Dokładnie tak samo, jak teraz od świtu do nocy obserwowano Sheeanę. Odrade od najmłodszych lat wiedziała o tych wyrafinowanych metodach obserwacji. W końcu była to jedna z najbardziej nieodpartych pokus Bene Gesserit - chęć opanowania tych wszystkich ezoterycznych umiejętności. Sheeana z pewnością tego pragnęła. Każda postulantka marzyła: "Och, żebym ja też mogła robić takie rzeczy!"
        - Jak ci się wydaje, czego chcesz od nas, dziecko? - odezwała się w końcu Taraza.
        - Tego samego, czego tobie się wydawało, że chcesz, kiedy byłaś w moim wieku, Matko Przełożona.
        Odrade uśmiechnęła się nieznacznie. Wrodzone poczucie niezależności tej małej przed chwilą otarło się wręcz o zuchwalstwo i Taraza na pewno to zauważyła.
        - Uważasz, że w ten sposób zrobisz właściwy użytek z daru życia?- zapytała Taraza.
        - To jedyny użytek, jaki znam, Matko Przełożona.
        - Doceniam twoją szczerość, ale ostrzegam cię, żebyś posługiwała się nią rozważniej.
        - Tak, Matko Przełożona
        - Już wiele nam zawdzięczasz, a będziesz zawdzięczać jeszcze więcej - powiedziała Taraza. - Pamiętaj o tym. Naszych darów nie zdobywa się tanim kosztem.
        "Sheeana nawet mgliście nie przeczuwa ceny, jaka przyjdzie jej za nie zapłacić" - pomyślała Odrade.
        Zakon nigdy nie pozwalał nowo wtajemniczonym zapomnieć, że mają dług do spłacenia. Nie można było odpłacić się miłością. Miłość jest niebezpieczna i Sheeana już zaczynała się tego uczyć. Dar życia? Odrade poczuła przeszywający ją dreszcz i chrząknęła, żeby to zatrzeć.
        "Czy ja żyję? - myślała. - Może umarłam, kiedy wzięły mnie od mamy Sibii. W tym domu żyłam, ale czy pozostałam żywa, kiedy mnie stamtąd zabrały?"
        - Możesz nas teraz zostawić, Sheeano - powiedziała Taraza.
        Sheeana okręciła się na pięcie i wyszła, ale Odrade zdążyła jeszcze zauważyć powściągany uśmiech na młodej buzi. Dziewczynka wiedziała, że zdała egzamin przed Matką Przełożoną.
        Kiedy drzwi się za nią zamknęły, Taraza odezwała się:
        - Wspominałaś o jej wrodzonej zdolności posługiwania się Głosem. Właśnie miałam okazję to usłyszeć. Godne uwagi.
        - Cały czas trzymała go mocno w cuglach - powiedziała Odrade. - Nauczyła się już, żeby na nas go nie próbować.
        - I co my tu mamy, Daro?
        - Może przyszłą Matkę Przełożoną o nadzwyczajnych kwalifikacjach.
        - Nie za bardzo nadzwyczajnych?
        - O tym będziemy się musiały dopiero przekonać.
        - Jak myślisz, czy zdolna jest dla nas zabić? Odrade wzdrygnęła się, zaskoczona.
        - Teraz?
        - Tak, oczywiście.
        - Ghola?
        - Teg tego nie zrobi - powiedziała Taraza. - Mam nawet wątpliwości co do Lucilli. Z ich raportów jasno wynika, że jest w nim coś takiego, co sprawia, że inni niezwykle silnie się do niego przywiązują.
        - Coś takiego, jak we mnie?
        - Nawet Schwangyu nie była całkiem odporna.
        - I gdzie w takim akcie masz szlachetny cel? - spytała Odrade. - Czy Tyran nie ostrzegał nas właśnie przed...
        - On? Sam wielokrotnie zabijał!
        - I zapłacił za to.
        - Płacimy za wszystko, po co sięgamy, Daro.
        - Nawet za życie?
        - Nie zapominaj ani na chwilę, Daro, że Matka Przełożona potrafi podjąć każdą decyzję niezbędną dla przetrwania zakonu!
        - Niech więc i tak będzie - powiedziała Odrade. - Bierz, co chcesz, i zapłać za to.
        Odpowiedź była właściwa, ale Odrade na nowo poczuła, jak rośnie w niej siła, wolność wypowiadania się po swojemu w tym nowym wszechświecie. Skąd bierze się taka nieustępliwość? Czy jest efektem twardej szkoły Bene Gesserit? A może dziedzictwem Atrydów? Nie łudziła się, że wystarczy tylko podjąć decyzję, aby nigdy więcej już nie iść za cudzymi wskazaniami moralnymi. Ta wewnętrzna stabilność, w której teraz znalazła sobie miejsce, nie była tylko moralnością. Ani odwagą. Te nigdy nie wystarczały.
        - Jesteś bardzo podobna do ojca - rzuciła Taraza. - Zwykle to kobieta przekazuje dzieciom odwagę, ale tym razem myślę, że odziedziczyłaś ją po ojcu.
        - Miles Teg jest niesłychanie odważny, ale ja myślę, że zbytnio upraszczasz sprawę.
        - Być może. Ale nigdy nie myliłam się co do ciebie, Daro, nawet wtedy, gdy jeszcze obie byłyśmy uczennicami.
        "Ona wie!" - przemknęło przez głowę Odrade.
        - Nie ma potrzeby tego wyjaśniać - powiedziała.
        "To przyszło stąd, że urodziłam się tym, kim jestem - pomyślała. - Wychowano mnie i ukształtowano tak, a nie inaczej. I z tego, co było między nami, Darą i Tarą."
        - To coś w atrydzkiej linii, czego jeszcze do końca nie zbadałyśmy - odezwała się Taraza.
        - A nie genetyczny wypadek?
        - Czasami zastanawiam się, czy przydarzył nam się jakikolwiek prawdziwy wypadek od czasów Tyrana
        - Ciekawe, czy leżał tam, w swojej cytadeli, i przez tysiąclecia patrzył na tę właśnie chwilę?
        - Jak głęboko chciałabyś sięgać do korzeni? - spytała Taraza.
        - Co naprawdę się dzieje, kiedy Matka Przełożona rozkazuje genetyczkom: "Poślijcie tę i tę, żeby poczęła z tym i tym"?
        Taraza uśmiechnęła się chłodno.
        Odrade miała wrażenie, że znajduje się na grzbiecie fali. Własna świadomość pchała się w to nowe królestwo. "Taraza chce mojego buntu! Chce, żebym się jej przeciwstawiła!"
        - Spotkasz się teraz z Waffem? - zapytała.
        - Najpierw chcę, żebyś mi o nim opowiedziała.
        - Widzi w nas najdoskonalsze narzędzia osiągnięcia "Panowania Tleilaxan". Jesteśmy darem Boga dla jego ludu.
        - Czekali na to od dawna - rzekła Taraza. - Żeby tak pieczołowicie się maskować, wszyscy bez wyjątku, przez tyle wieków!
        - Postrzegają czas tak samo jak my. To ostatecznie przekonało ich, że tak jak oni wyznajemy Wielką Wiarę.
        - Ale skąd te ich potknięcia? Nie są głupi.
        - Odwracali naszą uwagę od tego, do czego naprawdę służy im hodowla gholi - powiedziała Odrade. - Kto był uwierzył, że głupcy są do tego zdolni?
        - I co stworzyli? - spytała Taraza. - Tylko pozór zła i głupoty?
        - Postępuj głupio przez dostatecznie długi czas, a staniesz się rzeczywiście głupi. Pracuj nad mimikrą swoich Tancerzy Oblicza, a...
        - Cokolwiek się zdarzy, musimy ich ukarać - wtrąciła Taraza. - Dla mnie to jasne. Każ go przyprowadzić.
        Odrade wydała polecenia straży. Kiedy czekały, Taraza powiedziała jeszcze:
        - Plan edukacji gholi rozsypał się na kawałki, zanim jeszcze uciekli z Twierdzy Gammu. Wyprzedzał swoich nauczycieli, rozumiał rzeczy, które inni tylko wyczuwali, i robił to w zastraszająco szybkim tempie. Kto wie, czym stał się do tej pory?
        Historycy dysponują wielką władzą i niektórzy z nich o tym wiedzą. Wskrzeszają przeszłość, zmieniając ją tak, by pasowała do ich interpretacji. W ten sposób zmieniają także i przyszłość.
        Leto II,
        Jego Głos z Dar-es-Balat
        Duncan starał się nadążyć za swoim przewodnikiem. Mężczyzna wyglądał staro, ale był sprężysty jak gazela i zdawał się w ogóle nie męczyć.
        Świtało. Dopiero przed kilkoma minutami obaj zdjęli okulary do patrzenia w ciemności. Duncan pozbył się ich z ulgą. Poza zasięgiem szkieł świat jakby nie istniał, wszystko było czarne w przyćmionym świetle gwiazd, przesianym przez grube gałęzie. Po bokach obraz skakał i pływał. Duncan łowił oderwane fragmenty - to kępę żółtych krzaków, to dwa drzewa o srebrzystej korze, to znów plastalową bramę w kamiennym murze, strzeżoną połyskującym niebiesko polem pentarczy. Potem był łukowato wygięty mostek z miejscowego kamienia, uwalany czarno-zielonym błotem. A potem łukowata brama z wygładzonego białego marmuru. Budowle robiły wrażenie bardzo starych i kosztownych, ratowanych przed ruiną pracą słono opłacanych rąk.
        Duncan nie miał pojęcia, gdzie jest. W całej okolicy nic nie przywodziło mu na myśl dawno minionych czasów Giedi Prime.
        W świetle brzasku zorientował się, że wspinają się na wzgórze wydeptaną przez zwierzęta ścieżką między drzewami. Szlak stał się stromy. Przez drzewa z lewej strony miejscami widać było wąwóz. Mgła wisiała nad nimi, odgradzając niebo, kryjąc zakamarki, i im wyżej się wspinali, tym szczelniej ich otulała Ich świat stawał się coraz ciaśniejszy - w miarę, jak tracił kontakt z wielkim wszechświatem.
        Zatrzymawszy się na chwilę, nie tyle dla odpoczynku, co po to, aby posłuchać głosów lasu, Duncan rozejrzał się po przytłoczonym mgłą otoczeniu. Czuł się jak rozbitek wygnany z wszechświata, w którym istniało niebo, otwarte ku innym planetom.
        Jego przebranie było bardzo proste: zimowa tleilaxańska odzież i podkładki na policzki, żeby twarz stała się okrąglejsza. Kręte włosy rozprostowano mu przy pomocy jakichś chemikaliów i wysokiej temperatury. Potem utleniono je na piaskowy blond i ukryto pod ciemną czapką. Genitalia miał dokładnie wygolone. Kiedy podsunięto mu lustro, z trudem sam siebie poznał.
        Parszywy Tleilaxanin!
        Autorką tej przemiany była stara kobieta o błyszczących, szarozielonych oczach.
        "Jesteś teraz Mistrzem Tleilaxan - powiedziała. - Nazywasz się Wose. Przewodnik przeprowadzi cię dalej. Jeśli natkniecie się na obcych, będziesz go traktował jak Tancerza Oblicza. Poza tym rób, co ci każe"
        Poprowadzili go do wyjścia z kompleksu jaskiń długim, krętym korytarzem, którego strop i ściany były grubo porośnięte pachnącymi zielonymi algami. Następnie wypchnęli go w chłodną, rozgwieżdżoną noc, w ramiona nieznajomego grubasa okutanego w ciepły zimowy strój.
        "To on, Ambitormie - szepnął głos za plecami Duncana. - Przeprowadź go."
        "Chodź za mną" - odezwał się z gardłowym akcentem przewodnik. Przewiązał Duncana w pasie liną, nastawił nocne gogle i odwrócił się. Duncan poczuł szarpniecie i ruszyli.
        Sznur nie był po to, żeby się nie zgubić. Duncan wystarczająco dobrze widział Ambitorma przez nocne szkła. Ale w razie niebezpieczeństwa Ambitorm mógł szybko pociągnąć go za sobą bez zbędnej gadaniny.
        Długo brnęli przez równinę pociętą siecią drobnych strumyków o skutych lodem brzegach. Światło wczesnych księżyców Gammu z rzadka tylko docierało tu przez gęstwę roślinności. W końcu weszli na niski pagórek, z którego rozciągał się widok na porośnięte krzakami pustkowie, pokryte srebrzącym się w księżycowym świetle śniegiem. Ruszyli znów w dół. Krzaki, dwukrotnie wyższe od przewodnika, tworzyły sklepienie nad błotnistymi zwierzęcymi ścieżkami. Tunele były teraz trochę szersze niż na początku podróży. Poza tym temperatura wzrosła jak na kupie kompostu. Do gąbczastego, gnijącego podłoża nie docierało prawie żadne światło. Duncan wciągnął w nozdrza grzybiczny zapach rozkładających się roślin. W szkłach widział bez końca tę samą roślinność po obu stronach ścieżki. Linka łącząca go z Ambitormem była jedynym, wątłym punktem zaczepienia w tym dziwnym, obcym świecie.
        Ambitorm nie był zachęcającym rozmówcą. Poproszony o potwierdzenie imienia, powiedział: "Tak", a potem dodał: "Nie gadaj".
        Cała ta noc była dla Duncana ciężkim przeżyciem. Wolałby nie być zmuszony do pogrążania się wciąż we własnych myślach. Nachodziły go wspomnienia Giedi Prime. To miejsce nie przypominało niczego, co by pamiętał ze swojej oryginalnej młodości. Zastanawiał się, w jaki sposób Ambitorm znalazł drogę przez to odludzie i jak ją zapamiętał. Zwierzęce tunele właściwie niczym się od siebie nie różniły.
        Miał czas rozmyślać, kiedy biegł równym truchtem za przewodnikiem.
        "Czy muszę pozwalać zakonowi się wykorzystywać? Co takiego im zawdzięczam?" - zapytywał w duchu.
        Przyszedł mu na myśl Teg, jego ostatni rycerski czyn, który dał im szansę ucieczki.
        "Zrobiłem to samo dla Paula i Jessiki."
        To ich łączyło i Duncan poczuł nagły żal. Teg był wiemy zakonowi
        "Czy kupił i moją lojalność tym bohaterstwem?"
        Niech diabli porwą Atrydów!
        Dzięki wysiłkowi Duncan miał możliwość lepiej zapoznać się ze swoim nowym ciałem. Jakżeż było młode! Wspomnienie zboczyło lekko i zobaczył nagle ostatnią scenę ze swego poprzedniego życia; poczuł, jak miecz sardaukara uderza go w głowę, potem oślepiający wybuch bólu i światła... świadomość, że umarł, a dalej... nic, aż do tej chwili z Tegiem w harkonneńskiej kryjówce.
        Dar kolejnego życia. Więcej niż dar, czy może mniej? Atrydzi żądają od niego kolejnej zapłaty.
        Tuż przed świtem biegł za Ambitormem korytem wąskiego strumienia. Lodowaty chłód wpełzał do wodoodpornych butów, będących częścią jego tleilaxańskiego przyodziewku. W wodzie odbijała się rozproszona przez gałęzie srebrzysta poświata porannego księżyca, który właśnie zachodził na wprost nich.
        Brzask zastał ich na szerszej, ocienionej drzewami ścieżce na stromym zboczu. Wychodziła na wąską skalną półkę poniżej zębatych turni na szczycie. Ambitorm pociągnął go za zasłonę uschłych, brunatnych krzewów, przyprószonych z wierzchu śniegiem. Odwiązał linę. Stali obok płytkiej groty, a właściwie zagłębienia w skale, które jednak stanowiło pewną osłonę, o ile silny wiatr nie wiał przez krzewy prosto na nie. Na ziemi nie było śniegu.
        Ambitorm podszedł do tylnej ściany pieczary i starannie usunął zlodowaciały brud i płaskie kamienie, przykrywające niewielki dołek w podłożu. Wyjął z niego jakieś czarne, okrągławe przedmioty i zakrzątnął się nad nimi.
        Duncan przykucnął pod skalną przewieszką i przyjrzał mu się.
        Ambitorm miał wklęsłą ciemną twarz, która wyglądała jak zrobiona z wyprawionej skóry. Tak, to mogłyby być rysy Tancerza Oblicza. Z kącików piwnych oczu biegły głębokie zmarszczki. Rozbiegały się też od wąskich ust i przecinały szerokie czoło. Otaczały nos i pogłębiały bruzdę w wąskim podbródku. Cała twarz tego człowieka pokryta była śladami przeżytych lat
        Z czarnych przedmiotów zaczęły się unosić apetyczne zapachy.
        - Zjemy i zaczekamy chwilę, zanim pójdziemy dalej - powiedział Ambitorm.
        Posługiwał się starą odmianą Galach, ale w jego wykonaniu język brzmiał chrapliwie. Mężczyzna kładł dziwny akcent na zbitki samogłosek. Pochodził z Gammu, czy też był jednym z Rozproszonych? Najwyraźniej od czasów Diuny i Muad'Diba wytworzyło się wiele różnych dialektów. Duncan zauważył już, że wszyscy mieszkańcy Twierdzy na Gammu, łącznie z Tegiem i Lucillą, mówili innym Galach niż ten, którego on nauczył się w dzieciństwie na Giedi Prime.
        - Ambitorm - odezwał się Duncan - czy to tutejsze imię?
        - Mów do mnie Tormsa - rzucił przewodnik.
        - Czy to przezwisko?
        - Tak mnie nazywaj.
        - Dlaczego tamci ludzie nazywali cię Ambitorm?
        - Takie imię im podałem.
        - Ale dlaczego byś miał...
        - Żyłeś pod jarzmem Harkonnenów i nie nauczyłeś się, jak zmieniać tożsamość?
        Duncan zamilkł. O to chodziło? Rodzaj przebrania. Ambi... Tormsa nie zmienił swojej powierzchowności. Tormsa. Był ciekaw, czy to tleilaxańskie imię.
        Przewodnik podał mu buchający parą kubek.
        - Żebyś nabrał sił, Wose. Wypij szybko. Rozgrzeje cię. Duncan zamknął kubek w obu dłoniach. Wose. Wose i Tormsa. Mistrz Tleilaxan i jego towarzysz, Tancerz Oblicza.
        Uniósł kubek w starożytnym atrydzkim salucie towarzyszy broni, po czym przyłożył go do ust. Płyn parzył go. Ale spływając do żołądka, niósł z sobą rozgrzewające ciepło. Miał słodkawo-jarzynowy posmak. Duncan wypił do dna, dmuchając za przykładem Tormsy.
        "Ciekawe, że nie obawiam się trucizny ani jakiegoś narkotyku" - pomyślał. Ale tak Tormsa, jak i ci inni zeszłej nocy mieli w sobie coś z baszara. Ten zażyły gest kubkiem przyszedł mu całkiem naturalnie.
        - Dlaczego narażasz życie w ten sposób? - zagadnął. 
        - Znasz baszara i pytasz?
        Duncan umilkł, zmieszany.
        Tormsa pochylił się do przodu i zabrał mu kubek. Po chwili dowody rzeczowe spożytego śniadania ukryte już były pod kamieniami i piaskiem.
        Ten posiłek świadczył o Starannych przygotowaniach. Duncan odwrócił się i przysiadł na chłodnej ziemi. Na zewnątrz, za zasłoną krzewów, wciąż wisiała mgła. Bezlistne gałęzie dzieliły widok na dziwaczne porozrywane kawałki. Kiedy tak patrzył, mgła zaczęła się podnosić. Ujrzał rozmyte zarysy miasta na przeciwległym zboczu doliny.
        Tormsa przykucnął obok niego.
        - Bardzo stare miasto - powiedział. - Harkonneńskie. Spójrz. Podał Duncanowi niewielki monoskop. Duncan przyłożył go do lewego oka, usiłując zogniskować soczewki olejowe. Nie mógł sobie poradzić. Ten przyrząd zupełnie nie przypominał rzeczy, które poznał w swoim przeszłym życiu, ani tych, o których uczył się w Twierdzy. Opuścił monoskop i przyjrzał mu się.
        - Ixiański? - spytał.
        - Nie. My je robimy. - Tormsa wyciągnął rękę i wskazał dwa wystające guziczki na czarnej tubie. - Wolno, szybko. W lewo wysuwanie, w prawo wsuwanie.
        Duncan ponownie podniósł monoskop do oka.
        "Kim są ci ťmyŤ, którzy to zrobili?"
        Muśnięcie szybszego przycisku i obraz sam wskoczył mu przed oczy. Ulicami miasta poruszają się drobne plamki. Ludzie! Wzmocnił powiększenie. Plamki zmieniły się w małe laleczki. Mając skalę porównawczą, Duncan uświadomił sobie, że miasto na drugim krańcu doliny jest ogromne i leży dalej, niż mu się wydawało. W jego centrum stała prostopadłościenna budowla, której dach ginął w chmurach. Była gigantyczna.
        Duncan poznał ją. Otoczenie się zmieniło, ale obraz tego centralnego budynku miał wyryty w pamięci.
        "Ilu z nas zniknęło w tej piekielnej otchłani i nigdy nie powróciło?"
        - Dziewięćset pięćdziesiąt pięter - odezwał się Tormsa, widząc, gdzie skierowany jest wzrok Duncana. - Czterdzieści pięć kilometrów długości, trzydzieści szerokości. Wszystko z plastali i zbrojonego plazu.
        - Wiem. - Duncan opuścił monoskop i oddał go Tormsie. - Nazywano to Baronią.
        - Ysai.
        - Teraz się tak nazywa - powiedział Duncan. - Ja znam jeszcze parę innych nazw.
        Wciągnął głęboko powietrze, żeby opanować zapiekłą nienawiść. Tamci ludzie już dawno nie żyją. Został tylko budynek. I wspomnienia. Przyjrzał się otaczającemu gigantyczną strukturę miastu. Przypominało olbrzymią królikamię. Gdzieniegdzie rozsiane były oazy zieleni, opasane wysokimi murami. Parki prywatnych rezydencji, jak mówił Teg. Przez monoskop widać było strażników spacerujących po murach.
        - Harkonneńskie gniazdo. - Tormsa splunął na ziemię przed sobą.
        - Zbudowali je po to, żeby ludzie poczuli się mali - rzekł Duncan.
        - Mali i bez krzty siły - przytaknął Tormsa.
        Duncan pomyślał, że przewodnik stał się niemal gadatliwy. Zeszłej nocy Duncan kilkakrotnie łamał zakaz zakłócania ciszy, próbując nawiązać z nim rozmowę.
        "Jakie zwierzęta porobiły te ścieżki?" - spytał.
        Pytanie zdawało się być logiczne, zważywszy, że biegli wyraźnym tropem jakiegoś zwierzęcia, nawet w powietrzu wisiał jeszcze stęchły odór.
        "Nie gadaj!" - warknął Tormsa.
        Później Duncan zapytał, dlaczego nie mogą skorzystać w ucieczce z jakiegoś środka transportu. Nawet zwykły pojazd terenowy byłby lepszy, niż to mozolne przedzieranie się przez okolicę, gdzie każda droga łudząco przypomina inne.
        Tormsa zatrzymał się w plamie księżycowego światła i spojrzał na niego z takim wyrazem twarzy, jak gdyby podejrzewał, że jego podopieczny nagle postradał zmysły.
        "Mogliby za nami jechać!" - powiedział.
        "Nikt nie może nas ścigać, kiedy idziemy pieszo?"
        "Ścigający też musieliby iść pieszo. Nie wyszliby stąd żywi. I wiedzą o tym."
        Co za przedziwny kraj! Co za prymitywny kraj.
        W bezpiecznym zaciszu Twierdzy Bene Gesserit Duncan nie zdawał sobie sprawy z rzeczywistej natury tej planety. Później, w pozaprzestrzennej kuli, został całkiem odcięty od świata. Miał wspomnienia z życia przed ghola i z życia gholi, które jednak nie pasowały do niczego. Teraz, kiedy o tym myślał, uświadamiał sobie, że istniały pewne symptomy. Było oczywiste, że Gammu miało jakiś szczątkowy system kontroli pogody. A Teg mówił, że umieszczone na orbitach monitory, strzegące planety przed atakiem z zewnątrz, były najlepsze z możliwych.
        Wszystko dla obrony, cholernie mało dla wygody! Pod tym względem Gammu bardzo przypominała Arrakis.
        "Rakis" - poprawił się w myślach.
        Teg. Ciekawe, czy stary przeżył. Jako jeniec? Co teraz oznaczało na Gammu zostać wziętym do niewoli? W dawnych harkonneńskich czasach - brutalną poniewierkę. A Burzmali i Lucilla? Zerknął na Tormsę.
        - Znajdziemy w mieście Burzmaliego i Lucillę?
        - Jeśli się przedostaną.
        Duncan spojrzał na swoje odzienie. Czy było wystarczająco dobrym przebraniem? Mistrz Tleilaxan z towarzyszem? Ludzie będą naturalnie uważać jego towarzysza za Tancerza Oblicza. A Tancerze Oblicza są niebezpieczni.
        Workowate spodnie uszyte były z materiału jakiego Duncan nigdy przedtem nie widział. W dotyku podobny do wełny, ale czuło się, że jest sztuczny. Kiedy na niego splunął, okazało się, że ślina nie trzyma się tkaniny, a zapach nie przypomina wełny. Wyczuwał palcami równą fakturę, której nie byłby w stanie zapewnić żaden naturalny materiał. Długie miękkie buty i czapkę wykonano z tego samego tworzywa. Tyle tylko, że nie byty watowane. Zrobiono je w taki sposób, by zatrzymać powietrze między warstwami tkaniny. Szarozielone cętki pozwalały na doskonały kamuflaż. Tormsa był ubrany podobnie.
        - Jak długo będziemy tu czekać? - spytał Duncan.
        Tormsa uciszył go potrząśnięciem głowy. Siedział z podwiniętymi nogami, oplótł rękoma kolana, oparł na nich brodę i patrzył w kierunku doliny.
        W ciągu nocy Duncan zdążył się przekonać, że jego ubranie jest fantastycznie wygodne. Z wyjątkiem tego jednego razu w wodzie, w stopy było mu ciepło, a równocześnie nie za ciepło. Miał dość luzu w spodniach, koszuli i kurtce, by ciało mogło poruszać się swobodnie. Nic go nie ocierało.
        - Kto robi takie ubrania? - spytał.
        - My - odparł Tormsa. - Siedź cicho.
        Niczym się to nie różniło od dni w Twierdzy z czasów przed przebudzeniem. Tormsa mówił mu: "Nie ma potrzeby, żebyś wiedział".
        Tymczasem Tormsa wyprostował nogi i rozciągnął się na ziemi. Zdawał się odpoczywać. Zerknął na Duncana
        - Przyjaciele w mieście sygnalizują, że w górze są szperacze - powiedział.
        - Ornitoptery?
        - Tak.
        - To co robimy?
        - Musisz robić to, co ja, i nic poza tym.
        - Ty tylko siedzisz.
        - Na razie. Za chwilę zejdziemy w dolinę.
        - Ale jaka...
        - Kiedy idziesz przez teren taki jak ten, musisz stać się jednym ze zwierząt, które tu żyją. Patrz na ich ślady; zobacz, w jaki sposób chodzą i jak kładą się, żeby odpocząć.
        - A czy szperacze nie odróżniają...
        - Jeżeli zwierzęta się pasą, ruszasz się tak, jakbyś też się pasł. Kiedy nadlatuje szperacz, robisz dalej to, co robiłeś, jak każde inne zwierzę. Szperacze będą wysoko w powietrzu. I całe szczęście. Nie odróżnią człowieka od zwierzęcia, jeśli nie zejdą w dół.
        - Ale czy...
        - Ufają swojej aparaturze i ruchom, które widzą. Są leniwi. Latają wysoko. Wtedy mogą szybciej odwalić robotę. Wierzą, że własna inteligencja na podstawie wskazań przyrządów powie im, co jest zwierzęciem, a co człowiekiem.
        - Więc jeśli pomyślą, że jesteśmy dzikimi zwierzętami, po prostu polecą dalej?
        - Jeżeli będą mieli wątpliwości, wrócą jeszcze raz. Nie wolno nam zmieniać sposobu poruszania się po tym, jak nas namierzą.
        - Skąd będę wiedział, że nas namierzyli?
        - Załaskocze cię w brzuchu. Poczujesz się tak, jakbyś łyknął coś musującego, co nie nadaje się dla ludzi.
        - Ixiańskie skanery. - Duncan kiwnął głową.
        - Nie masz się czego bać. Tutejsze zwierzęta są do nich przyzwyczajone. Czasami zatrzymują się, ale tylko na chwilę, a potem idą sobie dalej, jak gdyby się nic nie stało. Co z ich punktu widzenia jest prawdą. Tylko nas może spotkać coś złego.
        Tormsa wstał.
        - Teraz zejdziemy w dolinę - powiedział. - Trzymaj się blisko mnie. Rób dokładnie to, co ja, i nic więcej.
        Duncan ruszył za nim. Wkrótce znaleźli się pod koronami drzew. Uświadomił sobie nagle, że w którymś momencie tego nocnego przejścia zaczął akceptować swoje miejsce w schematach, układanych przez innych. W jego umyśle zaczął królować nowy rodzaj cierpliwości. A obok niej - podniecająca ciekawość.
        Cóż to za wszechświat rozwinął się od atrydzkich czasów! Gammu. Jakim dziwnym miejscem stała się Giedi Prime!
        Fakty odsłaniały się powoli, lecz wyraźnie, a za każdym nowym faktem otwierał się widok na coś jeszcze, dodatkową wiedzę. Czuł, że wzory nabierają kształtu. "Któregoś dnia - pomyślał - połączą się w jedno i wtedy już będę wiedział, dlaczego wskrzeszono mnie z martwych."
        "Tak, to jest kwestia drzwi - myślał. - Otwiera się jedne i wchodzi do pomieszczenia, w którym są następne. Wybiera się któreś i zagląda za nie. Czasami trzeba próbować wszystkich po kolei, ale im więcej drzwi stoi już otworem, tym bardziej rośnie pewność, które teraz otworzyć. W końcu drzwi prowadzą cię do miejsca, które rozpoznajesz. Wtedy możesz powiedzieć: Aaach, to wyjaśnia wszystko."
        - Nadlatują szperacze - odezwał się Tormsa. - Zmieniamy się w żerujące zwierzęta.
        Sięgnął do krzaka i ułamał z niego cienką gałązkę.
        Duncan zrobił to samo.
        Muszę rządzić okiem i szponem - jak Jastrząb wśród pomniejszego ptactwa.
        Deklaracja Atrydy
        (zapisek z Archiwum B.G.)
        O świcie Teg wyłonił się spoza osłon przeciwwiatrowych przy głównej drodze. Droga była szeroka, wyłożona płytami i oczyszczona z roślinności. Teg naliczył dziesięć pasm, przystosowanych zarówno do ruchu pieszego, jak i dla pojazdów. O tej porze dnia przeważali piesi.
        Teg otrzepał kurz z ubrania i upewnił się, że nie pozostały na nim żadne dystynkcje. Siwe włosy nie prezentowały się tak schludnie jakby chciał, ale zamiast grzebienia musiał posłużyć się palcami. Ruch na szosie kierował się w stronę Ysai, położonego za doliną wiele kilometrów dalej. Poranek był bezchmurny, a lekki wiatr wiał baszarowi w twarz, kierując się ku morzu daleko za jego plecami.
        W nocy Teg zdołał wreszcie - choć chwiejnie - zrównoważyć swoja nową świadomość. Równoległa wizja migotała nadal, podsuwając mu zdarzenia, nim jeszcze się zdarzyły, pokazując miejsce, w którym za chwilę miał postawić stopę. A w tym wszystkim krył się czuły mechanizm, w mgnieniu oka czyniący go gotowym do błyskawicznych reakcji, do których jego ciało teoretycznie nie miało prawa być zdolne. Rozum nie mógł tego wyjaśnić. Teg czuł, że uprawia ryzykowny spacer po ostrzu brzytwy.
        Mimo iż bardzo się starał, nie potrafił zrozumieć, co się z nim stało pod działaniem sondy. Czy to było coś, czego doświadczały Wielebne Matki podczas agonii przyprawowej? Ale nie wyczuwał w sobie nagromadzonych Innych Wspomnień z przeszłości. Nie sądził też, aby siostry potrafiły to, co on. Podwójne widzenie, mówiące mu, jak rozwinie się każdy ruch w zasięgu jego zmysłów, zdawało się być nowym rodzajem prawdy.
        Nauczyciele-mentaci zawsze zapewniali go, że istnieje pewna forma żywej prawdy, której nie można dowieść w drodze porządkowania faktów. Pojawiała się czasem w bajkach lub poezji i, jak mu mówiono, często działała wbrew oczekiwaniom.
        "Najtrudniejsza rzecz do zaakceptowania przez mentata" - mówili.
        Teg zawsze zachowywał szczyptę niewiary w to twierdzenie, ale teraz był zmuszony je przyjąć. T-sonda przepchnęła go przez próg innej rzeczywistości.
        Nie znajdował przyczyny, dla której wyszedł z ukrycia właśnie w tym, a nie innym momencie. Po prostu w tym momencie najlepiej wtapiał się w ludzki potok.
        Większość podróżnych stanowili badylarze, ciągnący kosze jarzyn i owoców, oparte na tandetnych dryfach. Widok jadła przyprawił go o bolesne ssanie w żołądku, ale baszar zmusił się, by nie dać tego po sobie poznać. Dla Tega, z długim stażem w służbie Bene Gesserit na jeszcze prymitywniejszych planetach, ten obraz niewiele różnił się od karawan jucznych zwierząt. Tłum pieszych uderzył go dziwną mieszaniną tradycji i współczesności - drepczący rolnicy, towar unoszący się za nimi w powietrzu na najpospolitszym wytworze technologii. Wyjąwszy dryfy, cała scena przypominała dzień z najdawniejszej ludzkiej przeszłości. Juczne zwierzę było jucznym zwierzęciem, nawet jeśli pochodziło z linii montażowej ixiańskiej fabryki.
        Posługując się podwójną wizją, Teg wybrał z tłumu jednego z rolników, przysadzistego, ciemnoskórego mężczyznę o grubych rysach i stwardniałych dłoniach. W jego ruchach czuło się wyzywające poczucie niezależności. Ciągnął osiem dużych koszy, załadowanych po brzegi melonami o szorstkiej skórce. Ich zapach przyprawił Tega o nowy napad mąk głodowych. Zbliżył się do farmera, zrównał z nim krok i przez jakiś czas szedł obok w milczeniu, nim się odezwał:
        - Czy to najlepszy trakt do Ysai?
        - To długa droga - w gardłowym głosie mężczyzny brzmiała nutka ostrożności.
        Teg obejrzał się na wyładowane kosze. Rolnik zerknął na niego kątem oka.
        - Idziemy na targ. Inni zabiorą nasze produkty stąd do Ysai. Teg zdał sobie nagle sprawę, że farmer sprowadził go - niemal zepchnął - prawie na samo pobocze. Mężczyzna spojrzał za siebie i lekko kiwnął głową w przód. Obok nich wyrosło jeszcze trzech ludzi, którzy stłoczyli się wokół Tega i jego towarzysza, tak że wysokie kosze zakryły ich całkiem przed resztą podróżnych.
        Teg zesztywniał. Co oni zamierzają? Nie czuł zagrożenia. Podwójna wizja nie wykryła niebezpieczeństwa w najbliższym otoczeniu.
        Ciężki pojazd minął ich i popędził naprzód.
        Teg poczuł tylko smród spalin, powiew, który wstrząsnął koszami, i nagłe napięcie wśród towarzyszy podróży. Owocowa zapora całkiem zasłoniła przejeżdżającą maszynę.
        - Szukaliśmy cię, żeby ci pomóc, baszarze - powiedział jego sąsiad. - Jest wielu takich, którzy na ciebie polują, ale tu nie ma żadnego z nich.
        Teg posłał mu zaskoczone spojrzenie.
        - Służyliśmy z tobą na Renditai - rzekł farmer.
        Przełknął ślinę. Renditai! Przez chwilę przypominał sobie tę drobną potyczkę w długiej historii walk i negocjacji.
        - Przepraszam, ale nie znam twojego imienia - powiedział.
        - Powinieneś być zadowolony, że nie znasz naszych imion. Tak jest lepiej.
        - Ale jestem wdzięczny.
        - To tylko drobny rewanż i jesteśmy szczęśliwi, że możemy ci pomóc, baszarze.
        - Muszę dostać się do Ysai.
        - Tam jest niebezpiecznie.
        - Wszędzie jest niebezpiecznie.
        - Podejrzewaliśmy, że zechcesz iść do Ysai. Za chwilę pojawi się ktoś i pojedziesz dalej w ukryciu. A, oto i on. Nie widzieliśmy cię, baszarze. Nie było cię tutaj.
        Jeden z farmerów przejął ładunek kolegi i pociągnął za sobą dwa sznury koszy, podczas gdy ten, który rozmawiał z Tegiem, przeprowadził go pod liną do ciemnego wnętrza samochodu. Teg zdążył tylko zauważyć lśniącą plastal i plaz, gdy pojazd zwolnił na moment, żeby zabrać pasażera. Drzwi zamknęły się za nim z trzaskiem i baszar stwierdził, że siedzi samotnie na miękko wyściełanym tylnym siedzeniu. Auto przyśpieszyło i wkrótce zostawiło daleko w tyle maszerujących farmerów. Okna miały przyciemnione szyby. Teg widział niewyraźne zarysy mijanych miejsc. Kierowca był tylko ciemniejszą sylwetką.
        Pierwsza od chwili pojmania szansa odpoczynku w cieple i wygodzie sprawiła, że o mało nie usnął. Nie czuł zagrożenia. Całe ciało bolało go jeszcze po mękach T-sondy i wysiłkach, do których zostało zmuszone później.
        Powiedział sobie jednak stanowczo, że musi pozostać czujny.
        Kierowca odchylił się na bok i nie odwracając się, rzucił przez ramię:
        - Szukają cię od dwóch dni, baszarze. Niektórzy myślą, że już opuściłeś planetę.
        Dwa dni?
        Po strzale z głuszaka i tym, cokolwiek dalej z nim robili, przez długi czas był nieprzytomny. To tylko potęgowało jego głód. Próbował zmusić wewnętrzny chronometr do przesyłania bodźców do wzrokowych ośrodków mózgu, ale ten tylko migotał, jak zresztą za każdym razem, kiedy się do niego odwoływał od czasu T-sondy. Zrozumiał, że jego poczucie czasu i wszystkie punkty odniesienia uległy zmianie.
        A więc niektórzy myślą, że opuścił Gammu.
        Teg nie pytał, kto na niego poluje. W ataku, a potem w torturach brali udział Tleilaxanie i ludzie Rozproszonych.
        Rozejrzał się po wehikule. Był to jeden z tych cudownych pojazdów z czasów przed Rozproszeniem, noszący znak firmowy najlepszej ixiańskiej fabryki. Nigdy dotąd takim nie jechał, ale słyszał o nich. Konserwatorzy odnowili go i przebudowali, lecz tak, aby tylko przywrócić mu dawny blask. Teg słyszał, że maszyny te często znajdowano w najdziwniejszych miejscach - w ruinach domów, rowach melioracyjnych, zamkniętych na cztery spusty magazynach, na polach. Jeden z poszukiwaczy mówił mu kiedyś, że jechał wiejską drogą w czasie żniw, aż napotkał pole, z którego usunięto już zboże, z wyjątkiem dziwnego, zarośniętego miejsca w samym środku. W takich miejscach przeważnie rosły krzaki jeżyn, twierdził jego rozmówca, dodając:
        "Włazisz tam z nożem. Ma ostry hak na jednym końcu i coś w rodzaju brzytwy na drugim."
        Teg wiedział, że takich narzędzi używano też jako broni. Nosiły różne nazwy, w zależności od tego, gdzie się je spotkało. W grupie Danów mówiono o nich "maket". Tu, na Gammu - "kat".
        Kierowca znów przechylił się i spytał przez ramię:
        - Czy jest jakiś adres w Ysai, pod który mam pana zawieźć, baszarze?
        Teg przywołał w pamięci wszystkie punkty kontaktowe, które poznał podczas pierwszej podróży po Gammu, i podał kierowcy adres jednego z nich.
        - Znasz to miejsce? - zapytał.
        - Przede wszystkim można się tam spotkać i napić, baszarze. Słyszałem, że oprócz tego podają niezłe żarcie, niemniej każdy może tam wejść, jeżeli ma pieniądze.
        - Zaryzykujemy - stwierdził Teg, sam nie wiedząc, dlaczego wybrał właśnie to miejsce. Nie uważał za konieczne mówić kierowcy, że w tym domu są też i prywatne pokoje jadalne.
        Wzmianka o jedzeniu z powrotem wywołała kurcze głodowe. Ręce zaczęły mu się trząść i minęło kilka minut, zanim się uspokoił. Po raz kolejny uświadomił sobie, że wyczyny zeszłej nocy niemal całkiem go wyczerpały. Stęsknionym wzrokiem rozejrzał się po wnętrzu samochodu, zastanawiając się, czy dałoby się tu znaleźć coś do jedzenia lub picia. Renowacji pojazdu dokonano z niezwykłą pieczołowitością, ale nie widział żadnych ukrytych schowków.
        Wiedział, że w niektórych okolicach takie maszyny nie są rzadkością, ale zawsze świadczą o bogactwie. Kto jest właścicielem tej? Nie szofer, to pewne. Jego zachowanie zdradzało wynajętego zawodowca. Ale jeśli wysłano wiadomość, żeby sprowadzić ten pojazd, to inni też wiedzieli, gdzie można baszara znaleźć.
        - Czy będą nas zatrzymywać i rewidować? - zapytał.
        - Nie ten wóz, baszarze. Jest własnością Planetarnego Banku Gammu.
        Teg przyjął to w milczeniu. Bank też był kiedyś jednym z punktów kontaktowych. Dokładnie zbadał jego oddziały podczas podróży inspekcyjnej. To wspomnienie nasunęło Tegowi myśl o jego obowiązkach opiekuna gholi.
        - Moi towarzysze - zaryzykował pytanie. - Czy...
        - Inni się tym zajmują, baszarze. Trudno mi powiedzieć.
        - Czy można by przekazać wiadomość...
        - Dopiero, kiedy to będzie bezpieczne, baszarze.
        - Oczywiście.
        Teg opadł z powrotem na poduszki i jeszcze raz się rozejrzał. Tego typu pojazdy składały się głównie z plazu i niemal niezniszczalnej plastali. Starzały się tylko pozostałe elementy - okładziny, tapicerka, elektronika, instalacje dryfowe, ablacyjne otuliny przewodów turbośmigłowych. Kleje rozkładały się mimo wszelkich prób przedłużenia ich trwałości. Konserwatorzy doprowadzili ten pojazd do takiego stanu, jak gdyby świeżo wyszedł z fabryki. Wszystkie metalowe części połyskiwały dyskretnie. Tapicerka uginała się pod Tegiem z cichym skrzypieniem. I zapach: ten nieuchwytny aromat nowości, przyprawiony szczyptą ozonu przez pracującą bezgłośnie elektroniczną aparaturę. Ale ani śladu zapachu jakiegokolwiek jedzenia.
        - Kiedy będziemy w Ysai? - spytał Teg.
        - Za pół godziny, baszarze. Czy jest jakiś powód, żebyśmy jechali szybciej? Nie chciałbym zwracać na siebie uwagi.
        - Jestem strasznie głodny.
        Kierowca zerknął w obie strony. Na drodze nie było już farmerów. Była praktycznie pusta, jeśli nie liczyć dwóch ciągników z ciężkimi towarowymi kontenerami na prawym pasie i wielkiej ciężarówki, ciągnącej automatyczną zrywarkę do owoców wysokości kilku pięter.
        - Niebezpiecznie byłoby zatrzymywać się na dłużej - powiedział kierowca - ale znam miejsce, gdzie mógłbym dostać dla pana przynajmniej ekspresowy talerz zupy.
        - Nie mam zamiaru wybrzydzać. Nie jadłem od dwóch dni, a sporo się ruszałem.
        Na skrzyżowaniu kierowca skręcił w lewo i pojechał wąską drogą między wysokimi, równo posadzonymi jodłami. Jednopasmowy podjazd odchodził od niej w głąb lasu. Zobaczyli niski budynek z ciemnego kamienia, nakryty dachem z czarnego plazu. W wąskich okienkach groźnie połyskiwały wyloty luf miotaczy ognia.
        - Jedną chwilkę, baszarze.
        Kierowca wysiadł i Teg wreszcie zobaczył jego twarz, niesłychanie chudą, o wąskim nosie i cienkich wargach. Na policzkach pozostały wyraźne ślady operacji plastycznych. Sztuczne oczy błyszczały metalicznie. Szofer odwrócił się i wszedł do budynku. Chwilę później wrócił i otworzył drzwi po stronie Tega.
        - Proszę się pośpieszyć. Już grzeją dla pana zupę. Powiedziałem, że jest pan bankierem. Nie trzeba płacić.
        Zmrożona ziemia trzeszczała pod stopami. W drzwiach Teg musiał się schylić. Wszedł do ciemnego, wykładanego drewnem korytarzyka, który prowadził do jasno oświetlonego pokoju. Zapach jedzenia przyciągał go jak magnes. Ręce znów mu się trzęsły. Nakryto dla niego niewielki stolik pod oknem wychodzącym na ogródek. Tu i ówdzie spoza oblepionych czerwonym kwieciem krzaków prześwitywał kamienny mur. Całość, nakryta lśniącą taflą żółtego plazu, kąpała się w świetle imitującym środek lata. Teg z wdzięcznością opadł na jedyne krzesło przy tym stole. Na białym obrusie z wytłaczanym brzegiem leżała samotna łyżka.
        Z lewej strony zaskrzypiały drzwi i ukazała się krępa postać niosąca wazę, z której buchała para. Mężczyzna zawahał się, kiedy zobaczył Tega, potem podszedł i postawił wazę na stole. Zaniepokojony tym wahaniem, Teg z wysiłkiem oderwał uwagę od kuszących zapachów i spojrzał na gospodarza.
        - To dobra zupa, panie. Sam ją gotowałem.
        Sztuczny głos. Teg zauważył blizny z obu stron szczęki. Ten mężczyzna dziwnie przypominał starożytnego robota - niemal pozbawiona szyi głowa osadzona na potężnych barach, ręce, które wydawały się naprędce przyfastrygowane w ramionach i łokciach, poruszające się tylko w stawach biodrowych nogi. Stał teraz nieruchomo, ale wszedł lekko podrygującym krokiem, a to nasuwało myśl, że składa się z samych protez. Trudno było nie dostrzec cierpienia w jego oczach.
        - Wiem, że nie jestem piękny - zazgrzytał głos gospodarza. - Zostałem zniszczony przez eksplozję na Alajory.
        Teg nigdy nie słyszał o takiej eksplozji, choć rozmówca wyraźnie zakładał, że baszar zna temat Określenie "zniszczony" było jednak dość osobliwą formą skargi na Los.
        - Zastanawiałem się, czy przez przypadek cię nie znam - powiedział.
        - Tu nikt nie zna nikogo. Proszę jeść zupę. - Mężczyzna wskazał w górę na zwiniętą końcówkę nieruchomego wykrywacza trucizny. Palące się kontrolki upewniały, że urządzenie sprawdziło już otoczenie i niczego nie wykryło. - Tu można jeść bezpiecznie.
        Teg spojrzał na ciemnobrązowy płyn w talerzu. Pływały w nim solidne kawałki mięsa. Sięgnął po łyżkę. Ręce drżały mu tak bardzo, że dopiero za drugim razem udało mu sieją utrzymać, a i tak rozlał prawie całą zawartość, nim podniósł łyżkę o milimetr. Czyjaś dłoń uspokajająco objęła jego nadgarstek, a sztuczny głos szepnął mu do ucha:
        - Nie wiem, co oni z panem zrobili, baszarze, ale jeśli ktoś zechce pana tu skrzywdzić, będzie musiał najpierw przejść po moim trupie.
        - Znasz mnie?
        - Wielu oddałoby za pana życie, baszarze. Mój syn żyje dzięki panu.
        Teg pozwolił się karmić. W przeciwnym razie nie byłby w stanie donieść do ust pierwszej łyżki. Zupa była zawiesista, gorąca i działała jak balsam. W końcu dłoń przestała mu się trząść i Teg skinął do mężczyzny, żeby rozluźnił uścisk.
        - Dolać, panie?
        Teg uświadomił sobie, że opróżnił talerz. Kusiło go, żeby powiedzieć "tak", ale kierowca naglił do pośpiechu.
        - Dziękuję, ale muszę już iść.
        - Nie było cię tutaj - przypomniał gospodarz.
        Kiedy znaleźli się już z powrotem na głównej drodze, Teg oparł się wygodnie i nagle zadźwięczały mu echem dziwnie znajome słowa "zniszczonego" człowieka. To samo mówili rolnicy. "Nie było cię tutaj". Robiło to wrażenie zwyczajowego zwrotu i świadczyło o zmianach, które zaszły na Gammu od czasu, gdy Teg przeprowadzał tu inspekcję.
        Wjechali już na przedmieścia Ysai i Teg zaczął się zastanawiać, czy nie powinien się jakoś przebrać. "Zniszczony" rozpoznał go zbyt szybko.
        - Gdzie teraz szukają mnie Czcigodne Macierze? - spytał.
        - Wszędzie, baszarze. Nie możemy zagwarantować panu bezpieczeństwa, ale czynimy wszelkie starania. Dowiem się, kiedy dostarczę pana na miejsce.
        - Czy podały do wiadomości, dlaczego mnie szukają?
        - One nigdy się nie tłumaczą, baszarze.
        - Jak długo już są na Gammu?
        - Zbyt długo, baszarze. Pojawiły się, kiedy byłem dzieckiem, a pod Renditai nie byłem już młody.
        "Co najmniej sto lat" - pomyślał Teg. Miały czas zebrać pokaźne siły, jeśli wierzyć obawom Tarazy.
        Teg w nie wierzył.
        "Nie ufaj nikomu, na kogo dziwki mogły mieć wpływ" - mówiła.
        Mimo wszystko nie wyczuwał teraz bezpośredniego zagrożenia. Pozostawało mu tylko pogodzić się z otaczającą go atmosferą tajemniczości. Nie wypytywał o dalsze szczegóły.
        Zbliżali się do centrum i przez luki między murami okalającymi wielkie prywatne rezydencje dostrzegał już czarną bryłę starożytnej harkonneńskiej Baronii. Samochód skręcił w ulicę pełną małych sklepików. Sklecono je z materiałów pochodzących z rozbiórki, co wyraźnie zdradzały gryzące się kolory i szczeliny w spojeniach. Krzykliwe szyldy zapewniały, że oferowany towar jest najwyższego gatunku, a usługi naprawcze lepsze niż gdzie indziej.
        Nie chodziło o to, że Ysai upadało, czy też wracało do przeszłości. Jego rozwój został odwrócony w kierunku czegoś jeszcze gorszego niż brzydota. Ktoś celowo dążył do tego, by wywoływało odrazę. Tylko tak można było wytłumaczyć to, co działo się w mieście.
        Czas nie zatrzymał się tutaj, on cofnął się w popłochu. Nie istniało nowoczesne miasto pełne tub komunikacyjnych i oddzielonych od siebie funkcjonalnych budynków. To był przypadkowy natłok, starożytne konstrukcje pozlepiane jedne z drugimi, niektóre projektowane tak, by zadowolić czyjś gust, inne z myślą o jakimś dawno już nieaktualnym przeznaczeniu. Ciasnotę Ysai potęgował nieporządek, graniczący niemal z chaosem. Jedyny ratunek miasto zawdzięczało antycznej siatce przelotowych tras, wzdłuż których sklecono ten misz-masz. W ten sposób chaos trzymany był w ryzach, choć reszta ulic biegła bez żadnego planu. Krzyżowały się pod najdziwniejszymi kątami, wśród których kąt prosty stanowił rzadkość. Z lotu ptaka miasto wyglądało jak kołdra pikowana przez oszalałą krawcową i tylko wielki, czarny prostokąt starożytnej Baronii nasuwał myśl o jakimkolwiek planie przestrzennym. Cała reszta była jedną architektoniczną rebelią.
        Teg zorientował się nagle, że to miejsce jest kłamstwem, wyhodowanym na poprzednich kłamstwach, przywalonym kolejnymi kłamstwami, tak że tworzył się wariacki stos, w którym można się było nigdy nie dokopać do sensownej prawdy. Cała Gammu była taka. Skąd wziął się ten obłęd? Czy jest dziełem Harkonnenów?
        - Jesteśmy na miejscu, sir.
        Kierowca wjechał na krawężnik przed pozbawioną okien fasadą budynku z czarnej plastali. Tu nie było śladu budulca z odzysku. Jedyny otwór stanowiły drzwi na poziomie ulicy. Teg poznał kryjówkę, którą sam wybrał. Druga wizja zamigotała trudnymi do określenia kształtami, ale nadal nie wyczuwał bliskiego zagrożenia. Szofer otworzył przed nim drzwi wehikułu i usunął się na bok.
        - O tej porze nie ma tu dużego ruchu, sir. Radziłbym szybko wejść do środka.
        Nie oglądając się, Teg śmignął przez wąski chodnik do wnętrza budynku. W jasno oświetlonym foyer z błyszczącego białego plazu przywitał go tylko rząd wystających ze ściany kamer. Baszar wskoczył do windy i wystukał zapamiętane koordynaty. Ten szyb, jak sobie przypominał, biegnie ukośnie na tyły pięćdziesiątego siódmego piętra, gdzie jest kilka okien. Pamiętał prywatną jadalnię z ciemnymi, ciężkimi meblami i purpurowymi draperiami, a w niej kobietę o bezlitosnych oczach, oczywisty produkt szkolenia Bene Gesserit, choć nie była Wielebną Matką.
        Winda wypluła go wprost do tego pokoju, ale nikt nie wyszedł, żeby go przywitać. Teg rzucił okiem na brązowe, mieszczańskie meble. Cztery okna na przeciwległej ścianie zaciągnięte były grubymi, kasztanowego koloru zasłonami.
        Wiedział, że zauważono jego przybycie. Czekał cierpliwie i z pomocą rozdwojonej wizji starał się zwietrzyć kłopoty. Nie przewidywał żadnej napaści. Stanął obok wyjścia z windy i jeszcze raz się rozejrzał.
        Miał własną teorię na temat relacji między pomieszczeniem a jego oknami - ich ilością, rozmieszczeniem, rozmiarem, wysokością od podłogi, stosunkiem wielkości pokoju i okna, położeniem pokoju nad poziomem gruntu, obecnością firanek czy kotar. Wszystko to, po mentackiej interpretacji, łączyło się z wiedzą o przeznaczeniu danego pomieszczenia. Każde dawało się umieścić w wyraźnie zdefiniowanej klasyfikacji. Przy awaryjnym wykorzystaniu pokoju klasyfikacja wędrowała "za okno", ale w innych przypadkach można było na niej polegać.
        Brak okien w pomieszczeniu znajdującym się ponad poziomem gruntu niósł szczególne przesłanie. Jeżeli zajmowali je ludzie, niekoniecznie musiało to znaczyć, że sprawą pierwszej wagi jest tajność. Kompleksy szkolne dostarczały niezbitych dowodów na to, że pozbawione okien klasy są wyrazem pragnienia ucieczki od świata zewnętrznego, a równocześnie zdeklarowanej niechęci do dzieci.
        Ten pokój jednakże był przejawem czego innego: zapewniał szansę ukrycia się w połączeniu z możliwością wyglądania na zewnątrz. Ochronna tajność w razie potrzeby. Opinia Tega potwierdziła się, kiedy uchylił jedną z zasłon. Okna składały się z potrójnej warstwy zbrojonego plazu. O to chodziło! Obserwacja otoczenia mogła sprowokować atak. Tak uważał ktoś, kto kazał zabezpieczyć pomieszczenie w ten sposób.
        Teg ponownie odsunął zasłonę. Coś błyszczało w rogu. Pryzmatyczne zwierciadła rozszerzały widok wzdłuż ściany w obie strony i od ziemi aż po dach.
        Pięknie!
        W czasie poprzedniej wizyty nie miał czasu dokładnie się rozejrzeć, ale teraz dokonał gruntowniejszej oceny. Bardzo interesujący pokój. Teg opuścił kotarę i odwrócił się w samą porę, by dostrzec, że z windy wyłania się wysoki mężczyzna
        Podwójne widzenie Tega pozwoliło mu z dużą dozą pewności określić nieznajomego. Ten człowiek ukrywał złe zamiary. Wszystko wskazywało na to, że jest wojskowym - postawa, szczególna spostrzegawczość wychwytująca szczegóły widoczne tylko dla wykwalifikowanego i doświadczonego oficera. W jego zachowaniu było jeszcze coś, co sprawiło, że Teg zesztywniał. To zdrajca. Najemnik sprzedający się temu, kto da więcej.
        - Okropnie pana potraktowano - przywitał Tega. Mówił głębokim barytonem, w którym dźwięczało podświadome przekonanie o osobistej władzy. Miał dziwny akcent; Teg był pewien, że nigdy jeszcze takiego nie słyszał. To był jeden z Rozproszonych. Baszar albo ktoś równy rangą.
        Mimo to nic nie wskazywało bliskiego ataku.
        - O, przepraszam - powiedział przybysz, kiedy Teg się nie odezwał. - Jestem Muzzafar, Jafa Muzzafar, okręgowy komendant armii Dura.
        Teg nigdy nie słyszał o armii Dura.
        Pytania cisnęły mu się na usta, ale zachował je dla siebie. Każde słowo mogło być poczytane za objaw słabości.
        Gdzie podziali się ludzie, z którymi się tu kiedyś spotykał? "Dlaczego wybrałem to miejsce?" A jednak podjął tę decyzję z niezwykle silną wewnętrzną pewnością.
        - Proszę się rozgościć. - Muzzafar wskazał niewielką otomanę przy niskim stoliku. - Zapewniam pana, że nie maczałem palców w tym, co się stało. Kiedy się dowiedziałem, chciałem położyć temu kres, ale pan już wtedy... zniknął ze sceny.
        Teg posłyszał teraz w głosie Muzzafara rezerwę graniczącą ze strachem. A zatem albo słyszał, albo sam był świadkiem rzezi i ucieczki.
        - Cholernie sprytne - powiedział Muzzafar. - Trzymał pan w odwodzie siły uderzeniowe aż do momentu, gdy ci, którzy pana schwytali, skoncentrowali się wyłącznie na wyciąganiu od pana informacji. Dowiedzieli się czegoś?
        Teg pokręcił głową bez słowa. Czuł, że w każdej chwili jest w stanie błyskawicznie odeprzeć atak, a równocześnie wiedział, że walka nie jest tak bliska. Do czego zmierzali ci Utraceni? Jedno było pewne: Muzzafar i jego ludzie nie odkryli prawdy o tym, co stało się w pomieszczeniu, w którym przeprowadzano przesłuchanie.
        - Proszę usiąść - powtórzył Muzzafar. Teg zajął wskazane miejsce na otomanie.
        Muzzafar usiadł w głębokim fotelu po drugiej stronie stolika. Robił wrażenie, jak gdyby ostrożnie przyczaił się do skoku. Liczył się z koniecznością użycia przemocy.
        Teg przyglądał mu się z zaciekawieniem. Muzzafar przedstawił się oględnie jako komendant, nie ujawniając rzeczywistego stopnia. Był wysokim mężczyzną o szerokiej, rumianej twarzy i wielkim nosie. Miał szarozielone oczy i kiedy mówił, wpatrywał się w jakiś punkt tuż nad prawym ramieniem Tega. Teg znał kiedyś szpiega, który robił to samo.
        - No, no - odezwał się Muzzafar. - Od kiedy tu przybyłem, wiele słyszałem i czytałem o panu.
        Teg nadal przyglądał mu się bez słowa. Linię krótko ostrzyżonych włosów oficera przecinała nad lewym okiem purpurowa blizna długości jakichś trzech milimetrów. Ubrany był w jasnozieloną polową kurtkę i takież spodnie. Właściwie nie był to mundur, ale cały wygląd Muzzafara świadczył o pedanterii i przyzwyczajeniu do zapinania się na wszystkie guziki. Buty to potwierdzały. Tegowi przemknęło przez myśl, że gdyby się pochylił, w jasnobrązowych cholewach zobaczyłby swoje odbicie.
        - Rzecz jasna, nigdy się nie spodziewałem, że spotkam pana osobiście - kontynuował Muzzafar. - Uważam to za wielki zaszczyt
        - Wiem o panu bardzo mało poza tym, że dowodzi pan armią Rozproszonych - odezwał się wreszcie Teg.
        - Mhmm! To rzeczywiście niewiele.
        Teg znowu poczuł ostre ukłucie głodu. Jego wzrok powędrował w stronę przycisku umieszczonego obok wejścia do windy, którym, jak pamiętał, wzywało się kelnera. Tutaj pracę, spychaną zwykle na automaty, wykonywali ludzie. Był to doskonały pretekst, aby móc trzymać pod ręką spory oddział.
        Muzzafar błędnie zinterpretował jego nagłe zainteresowanie windą.
        - Proszę nie myśleć o spacerach. Zabrałem własnego lekarza, żeby rzucił na pana okiem. Będzie tu za chwilkę. Byłbym wdzięczny, gdyby pan spokojnie na niego zaczekał.
        - Myślałem tylko, żeby zamówić coś do zjedzenia.
        - Radziłbym panu zaczekać, aż doktor pana obejrzy. Głuszaki czasem na długo zostawiają paskudne efekty uboczne.
        - A więc wie pan o tym.
        - Wiem wszystko o tym cholernym fiasku. Pan i ten pański człowiek, Burzmali, jesteście siłą, z którą należy się liczyć.
        Zanim Teg zdążył odpowiedzieć, z windy wynurzył się wysoki mężczyzna w czerwonym kombinezonie, tak kościsty, że ubranie nie tyle zwisało, co wręcz łopotało na nim. Na czole wypalony miał romboidalny emblemat Akademii Suk, ale znamię nie było jak zwykle czarne, a pomarańczowe. Oczy doktora pokrywała lśniąca pomarańczowa powłoka, maskująca ich prawdziwy kolor.
        "Jakiś narkoman?" - zastanawiał się Teg. Nie czuł zapachu żadnego znanego narkotyku, nawet melanżu. Za to wokół lekarza unosił się owocowy aromat, coś jakby szarlotka.
        - A, jesteś, Solitz! - przywitał go Muzzafar. Wskazał na Tega. - Zbadaj go dokładnie. Wczoraj wieczorem oberwał z głuszaka.
        Solitz wyciągnął charakterystyczny mały ręczny diagnostat Akademii Suk. Rozległ się cichy szum pola obserwacyjnego.
        - A więc jest pan doktorem Suk - odezwał się Teg, spoglądając z ukosa na pomarańczowy romb.
        - Tak, baszarze. Zostałem wyszkolony i uwarunkowany według najlepszej starożytnej tradycji.
        - Nigdy nie widziałem znaku rozpoznawczego w tym kolorze. Doktor przesunął urządzeniem wokół głowy Tega
        - Kolor tatuażu nie ma znaczenia, baszarze. Ważne jest to, co kryje się pod spodem.
        Opuścił diagnostat na ramiona badanego, potem w dół wzdłuż ciała. Teg czekał, aż ucichnie mruczenie aparatu. Doktor wyprostował się i zwrócił do Muzzafara:
        - Jest w niezłej kondycji, panie marszałku. Bardzo dobrej kondycji, zważywszy jego wiek, ale rozpaczliwie potrzeba mu substancji odżywczych.
        - Tak... cóż, no to świetnie, Solitz. Zajmij się tym. Baszar jest naszym gościem.
        - Zamówię posiłek zgodny z jego zapotrzebowaniem - rzekł Solitz. - Proszę jeść powoli, baszarze.
        Lekarz zasalutował sprężyście, wprawiając w łopot kurtkę i spodnie, po czym połknęła go winda.
        - Marszałek? - spytał Teg.
        - Przeżytek starożytnych tytułów Duru.
        - Duru? - powtórzyłTeg.
        - Ależ jestem głupi! - Muzzafar wyjął z bocznej kieszeni mała kasetkę, a z niej cienki folder. Teg rozpoznał holostat, podobny do tego, który woził ze sobą podczas długich lat służby. Zdjęcia domu i rodziny. Muzzafar ustawił holostat na stoliku między sobą a Tegiem i nacisnął przycisk.
        W powietrzu nad stołem ożył wszystkimi kolorami miniaturowy obraz zielonej, krzaczastej dżungli.
        - Dom - powiedział Muzzafar. - Tu w środku jest krzak - murarz.
        - Wskazał palcem. - Pierwszy, który w ogóle mnie usłuchał. Ludzie śmiali się ze mnie, że w ten sposób wybrałem swój pierwszy krzak i zostałem z nim.
        Teg przyjrzał się zdjęciu, czując głęboką nostalgię w głosie Muzzafara. Wskazany przez niego krzak był wrzecionowatą kępą cienkich gałęzi, z których końców zwisały jaskrawoniebieskie gruszki.
        "Krzak-murarz?"
        - Raczej chudziutki, wiem - ciągnął Muzzafar, zabierając palec.
        - Wcale nie zapewniał bezpieczeństwa. W ciągu pierwszych paru miesięcy kilka razy musiałem sam się bronić. Ale w sumie go polubiłem. Wie pan, one na to reagują. Na Wieczną Skałę Dura, teraz to najlepszy dom we wszystkich Głębokich Dolinach!
        Nagle Muzzafar spostrzegł zakłopotanie Tega.
        - Do diaska! Naturalnie, nie macie tu krzaków-murarzy. Musi pan wybaczyć mi moją fatalną ignorancję. Myślę, że wiele rzeczy musimy się jeszcze wzajemnie nauczyć.
        - Nazwał go pan domem - przypomniał Teg.
        - O tak. Pod odpowiednim kierunkiem, oczywiście kiedy już przyzwyczai się do posłuchu, krzak-murarz rozrasta się we wspaniałą rezydencję. Trwa to zaledwie cztery albo pięć lat standardowych.
        "Standardowych" - powtórzył w myślach Teg. A zatem Rozproszeni wciąż posługują się Rokiem Standardowym.
        Winda zasyczała i do pokoju weszła tyłem młoda kobieta w błękitnym uniformie, ciągnąc za sobą zawieszony na dryfach podgrzewacz. Umieściła go obok stolika przed Tegiem. Podczas inspekcji Teg widział tu identycznie ubrane osoby, ale miła, okrągła buzia, która się do niego zwróciła, była nieznajoma. Kobieta miała wygoloną czaszkę, poznaczoną siatką wypukłych żył, i wodniste, niebieskie oczy. Poruszała się tak, jak gdyby miała chęć czmychnąć. Otwarła podgrzewacz. Tega załaskotały w nozdrza korzenne aromaty potraw.
        Zdwoił ostrożność, ale nie wyczuwał nic groźnego. Widział sam siebie, jak je bez szkody dla zdrowia.
        Kobieta ustawiła przed nim rząd półmisków, a po jednej stronie schludnie ułożyła sztućce.
        - Nie mam wykrywacza, ale mogę skosztować potraw, jeśli pan sobie życzy - powiedział Muzzafar.
        - Nie trzeba - stwierdził Teg. Wiedział, że wzbudzi podejrzenia, ale czuł, że będą raczej posądzać go o zdolność prawdopoznania. Nie mógł oderwać wzroku od jedzenia. Bez udziału świadomości pochylił się i zaczął jeść. Z doświadczenia znał głód mentacki, ale teraz był zaskoczony własnymi reakcjami. Praca mózgu w mentackim transie pożerała kalorie w zastraszającym tempie, lecz tym razem gnała go całkiem nowa potrzeba. Czuł, że jego działania wypływają wprost z instynktu samozachowawczego. Ten głód przekraczał wszystko, czego kiedykolwiek doświadczył. Zupa, którą z pewnym wahaniem zjadł w domu "zniszczonego" mężczyzny, nie wywołała takiej zachłannej reakcji.
        "Doktor Suk dokonał właściwego wyboru" - pomyślał. Jadłospis co do joty zgadzał się ze wskazaniami aparatu diagnostycznego.
        Kelnerka donosiła z windy coraz to nowe dania.
        W połowie posiłku Teg musiał wstać i udać się do przyległej łazienki, świadomy, że i tam śledzą go z ukrycia mechaniczne oczy. Symptomy fizjologiczne wskazywały, że system trawienny także przestawił się na nowy, wyższy poziom aktywności ciała. Kiedy baszar wrócił do stołu, był tak samo głodny, jak gdyby wcale nie jadł.
        Kelnerka zaczęła zdradzać zdziwienie, a potem zaniepokojenie. Nadal jednak przynosiła zamawiane przez niego potrawy.
        Muzzafar przyglądał się temu z rosnącym rozbawieniem, ale nic nie mówił.
        Teg czuł ożywcze rozchodzenie się energii po całym ciele. Organizm chłonął kalorie dokładnie tak, jak przewidywał doktor. Najwyraźniej jednak nikt nie wziął pod uwagę ilości. Dziewczyna spełniała jego polecenia, poruszając się jak osoba w głębokim szoku.
        - Muszę przyznać - powiedział w końcu Muzzafar - że nigdy dotąd nie widziałem, żeby ktoś zjadł tak dużo za jednym posiedzeniem. Nie pojmuję, jak pan to robi. Ani dlaczego.
        Teg oparł się wygodnie, wreszcie najedzony. Wiedział, że sprowokował pytania, na które nie może odpowiedzieć uczciwie.
        - To normalne u mentata - skłamał. - Przeszedłem ostatnio bardzo wyczerpujące chwile.
        - Fantastyczne - powiedział Muzzafar. Wstał.
        Teg również zaczaj się podnosić, ale Muzzafar dał mu znak ręką, żeby siedział.
        - Nie trzeba Przygotowujemy dla pana kwaterę tu obok. Lepiej, żeby pan na razie się nie ruszał.
        Kelnerka wyszła, wywożąc ze sobą puste naczynia. Teg przyjrzał się Muzzafarowi. Coś się zmieniło podczas tej uczty. Muzzafar patrzył na niego chłodnym, taksującym wzrokiem.
        - Ma pan wszczepiony komunikator - powiedział Teg. - Otrzymał pan nowe rozkazy.
        - Nie radziłbym pańskim przyjaciołom atakować tego miejsca - rzekł Muzzafar.
        - Uważa pan, że to właśnie planuję?
        - A co pan planuje, baszarze?
        Teg uśmiechnął się tylko.
        - Dobrze. - Muzzafar wsłuchał się w komunikator i jego spojrzenie na chwilę straciło ostrość. Kiedy znowu popatrzył na Tega, miał w oczach drapieżny wyraz. Teg, poruszony jego wzrokiem, domyślił się, że ktoś nadchodzi. Marszałek sądził, że sytuacja zmierza w kierunku wysoce niebezpiecznym dla jego obiadowego gościa, lecz Teg nie wyobrażał sobie, aby coś mogło przewyższyć jego świeżo nabyte zdolności.
        - Myślisz, że jestem twoim więźniem - powiedział.
        - Na Wieczną Skałę, baszarze! Nie jest pan tym, kogo się spodziewałem!
        - A kogo spodziewa się Czcigodna Macierz, która tu właśnie zmierza?
        - Baszarze, ostrzegam pana: niech pan nie rozmawia z nią tym tonem. Nie ma pan zielonego pojęcia, co za chwilę może się panu przydarzyć.
        - Za chwilę przydarzy mi się Czcigodna Macierz.
        - I życzę panu, żeby była w dobrym humorze!
        Muzzafar okręcił się na pięcie i zniknął w windzie.
        Teg patrzył w ślad za nim. Odbierał migotania rozdwojonej wizji jako światełka błyskające wokół windy. Czcigodna Macierz była blisko, ale jeszcze nie gotowa, by wejść do tego pokoju. Najpierw zechce skonsultować się z Muzzafarem. A Marszałek Polny nie będzie w stanie powiedzieć tej groźnej kobiecie nic naprawdę ważnego.
        Pamięć nigdy nie oddaje rzeczywistości. Pamięć ją rekonstruuje. Każda rekonstrukcja zmienia oryginał, stając się zewnętrznym układem odniesienia, który nieuchronnie okazuje się za ciasny.
        "Podręcznik mentata"
        Lucilla i Burzmali weszli do Ysai od strony uboższych południowych dzielnic, skąpo oświetlonych rozsianymi z rzadka latarniami. Do północy była już niecała godzina, a mimo to ludzie nadal tłoczyli się na ulicach. Część włóczyła się w milczeniu, inni gawędzili z narkotycznym ożywieniem, niektórzy tylko spoglądali przed siebie wyczekująco. Na rogach tworzyły się grupki, przykuwające zaciekawione spojrzenia Lucilli.
        Burzmali popędzał ją jak napalony klient, nie mogący doczekać się chwili, kiedy będą sami. Lucilla nieznacznie przyglądała się mijanym ludziom.
        Co oni tutaj robią? Ci mężczyźni w bramie: na co czekają? Za nimi z szerokiego pasażu wyłoniła się grupa robotników w grubych fartuchach. Wlekli za sobą ciężki odór cuchnących ścieków i potu. Robotnicy, wśród których znajdowało się niemal tyle samo kobiet co mężczyzn, byli wysocy, mocno zbudowani, o potężnych ramionach. Lucilla nie umiała sobie wyobrazić, czym się zajmują, ale wszyscy wyglądali tak samo. Uświadomiła sobie, jak mało wie o Gammu.
        Robotnicy przeszli, chrząkając i spluwając do rynsztoka. Czyżby wykrztuszali z siebie jakieś zanieczyszczenia?
        - To bordani - szepnął Burzmali, przytykając wargi do jej ucha.
        Zaryzykowała spojrzenie za siebie, zanim zniknęli w bocznej uliczce. Bordani? Ach, prawda: ludzie hodowani i szkoleni do pracy w kompresorowni, wykorzystującej gazy ściekowe. Poprzez staranny dobór przytępiono u nich zmysł węchu, za to rozbudowano muskulaturę ramion i barków.
        Burzmali pociągnął ją i skręcili za róg. Z ciemnej bramy wyskoczyło pięcioro dzieci. Pobiegły rzędem za nimi. Lucilla zauważyła, że zaciskają w piąstkach niewielkie przedmioty. Deptały im po piętach z niezrozumiałą natarczywością. Burzmali zatrzymał się nagle i odwrócił. Dzieci też przystanęły i patrzyły na niego. Lucilla pojęła, że szykują się do jakiegoś wrogiego aktu.
        Burzmali złożył przed sobą dłonie i skłonił się dzieciom.
        - Guldur! - powiedział.
        Gdy poprowadził ją dalej ulicą, dzieci zostawiły ich w spokoju.
        - Chciały nas ukamienować - powiedział.
        - Dlaczego?
        - Są dziećmi sekty, która czci Guldura. To miejscowa nazwa Tyrana.
        Znowu skręcili. Tym razem znaleźli się w uliczce pełnej drobnych handlarzy, sprzedających swój towar z kramów na kółkach. Była tu żywność, odzież, drobne narzędzia i noże. W powietrzu krzyżowały się śpiewne okrzyki przekupni, próbujących zachęcić klientów. W ich głosach dźwięczała wysoka nuta, charakterystyczna dla końca dniówki - fałszywy splendor nadziei, że stare marzenia wreszcie się spełnią, przyćmiony wiedzą, że życie nie przyniesie im zmian na lepsze. Lucilla miała wrażenie, że ludzie na tych ulicach starają się uchwycić ulatujący sen, że spełnienie, którego szukali, nie jest rzeczą realną, a mitem, który kazano im ścigać. Byli jak charty, wytresowane do gonitwy za uciekającą przynętą po nie kończącym się owalu toru wyścigowego.
        W zaułku na wprost nich jakaś zwalista postać w grubo watowanym płaszczu wdała się w głośną kłótnię z kramarzem, który sprzedawał plecione siatki pełne ciemnoczerwonych, słodko-kwaśnych owoców. Ich zapach otaczał sprzeczających się gęstym obłokiem.
        - Odebrałbyś moim dzieciom ostatni kęs chleba! - narzekał kupiec.
        - Ja też mam dzieci! - odparował piskliwie grubas. Jego akcent wydał się Lucilli mrożąco znajomy. Z trudem się opanowała.
        Gdy opuścili już targową ulicę, szepnęła do Burzmaliego:
        - Tamten mężczyzna w grubym płaszczu - to był Mistrz Tleilaxan!
        - Niemożliwe - zaprotestował Burzmali. - Za wysoki.
        - Było dwóch, jeden siedział drugiemu na ramionach.
        - Jesteś pewna?
        - Jestem pewna.
        - Widziałem już takich, odkąd tu jesteśmy, ale tego nie podejrzewałem.
        - Wielu szpiegów się tu kręci - powiedziała.
        Lucilla odkryła, że wcale jej nie obchodzi codzienne życie brudnych mieszkańców tej rynsztokowej planety. Nie wierzyła już w oficjalne motywy przysłania tu gholi. Dlaczego ze wszystkich planet, na których można było chować ten bezcenny nabytek, zakon wybrał właśnie tę? A może ghola wcale nie jest taki cenny? Może jest tylko przynętą?
        Wąski wylot alejki, którą właśnie mijali, zablokował mężczyzna wywijający długim kijem obwieszonym wirującymi światełkami.
        - Żyj! - krzyczał. - Żyj!
        Lucilla zwolniła, obserwując przechodnia, który wszedł w alejkę, podał mężczyźnie monetę, a potem pochylił się nad wklęsłą, błyszczącą w świetle misą. Jej machający kijem właściciel podniósł wzrok na Lucillę. Zobaczyła wąską, smagłą twarz, twarz kaladańskiego dzikusa osadzoną na ciele niewiele wyższym od przeciętnej Tleilaxan. Kiedy brał od klienta monetę, na jego zadumanym obliczu pojawił się wyraz potępienia.
        Klient podniósł twarz znad misy, zadygotał, a potem opuścił alejkę, zataczając się lekko. Oczy mu płonęły.
        Lucilla rozpoznała urządzenie. Ci, którzy z niego korzystali, nazywali je hipnobongiem. Na wszystkich bardziej cywilizowanych planetach używanie go było przestępstwem.
        Burzmali pociągnął ją za rękaw, zabierając sprzed oczu zamyślonego właściciela hipnobongu. Skręcili w boczną ulicę. Przewalali się po niej piesi; w zasięgu wzroku nie było żadnego pojazdu. Na schodku pod narożną bramą siedział wysoki mężczyzna. Kolana podciągnął aż pod brodę i oplótł je długimi ramionami, mocno zacisnąwszy dłonie o szczupłych palcach. Miał na sobie kapelusz z szerokim rondem, który ocieniał mu twarz, tak że było spod niego widać tylko błyszczące oczy. Lucilla poczuła, że nie jest to człowiek z gatunku tych, których dotychczas spotkała. To było coś, czego istnienia Bene Gesserit dotąd tylko się domyślały.
        Bruzmali odczekał, aż znajdą się wystarczająco daleko od siedzącego mężczyzny, nim zaspokoił jej ciekawość.
        - Futar - powiedział. - Przynajmniej tak sami o sobie mówią. Dopiero niedawno pojawili się tu, na Gammu.
        - Tleilaxański eksperyment - zaryzykowała stwierdzenie Lucilla. "Genetyczna pomyłka, która wróciła z zaświatów" - pomyślała. - Co oni tutaj robią?
        - Zgodnie z tym, co mówią tubylcy, handlują towarami kolonialnymi.
        - Nie wierz w to. To krzyżówka ludzi z drapieżnymi zwierzętami.
        - No, jesteśmy na miejscu - powiedział Burzmali.
        Weszli przez wąskie drzwi do słabo oświetlonej jadłodajni. Lucilla wiedziała, że tego wymagają ich role: rób to samo, co inni w tej dzielnicy. Mimo to nie miała zbytniej ochoty jeść tu czegokolwiek. Zwłaszcza po tym, co wywnioskowała z zapachów.
        Zatłoczone pomieszczenie opróżniało się właśnie, gdy weszli.
        - Ten zakład ma bardzo dobrą opinię - rzekł Burzmali, gdy usadowili się przy mechanicznej kasie, czekając, aż wyświetli menu.
        Lucilla przyglądała się wychodzącym klientom. Domyślała się, że pracują na nocną zmianę w pobliskich fabrykach i biurach. Ich pośpiech miał w sobie coś przesadnego, może obawiali się kary za spóźnienie.
        Jakże odcięta od świata była w Twierdzy! To, czego dowiadywała się o Gammu, napełniało ją odrazą. Ależ obrzydliwie wyglądała ta jadłodajnia! Stołki przy barze były obdrapane i połamane. Blat stołu, przy którym siedziała, dotąd tarto szorstkimi ścierkami, aż wystający zza jej krzesła próżniowy odkurzacz nie był już w stanie go doczyścić. Ani śladu nawet najtańszej sonicznej sprzątaczki! W zadrapaniach na stole gromadziły się pleśniejące okruchy i brud. Nie mogła odpędzić od siebie myśli, że zrobili błąd, rozstając się z ghola.
        Menu już się ukazało, a Burzmali przeglądnął je uważnie.
        - Zamówię coś dla ciebie - rzekł.
        Chciał jej dać do zrozumienia, że boi się, żeby przez pomyłkę nie zamówiła czegoś, czego nie jedzą kobiety Hormu.
        Upokarzała ją ta zależność. Była Wielebną Matką! Panią własnego losu, nauczoną obejmować dowództwo w każdych okolicznościach. Jakie to wszystko było męczące! Machnęła ręką w stronę brudnego okna, za którym wąską ulicą przesuwali się ludzie.
        - Tracę zarobek, siedząc tu z tobą, Skar.
        No! To było w stylu postaci.
        Burzmali z trudem powstrzymał się, by nie westchnąć z ulgą. Nareszcie! Zaczynała z powrotem funkcjonować jak Wielebna Matka. Nie pojmował roztargnienia, z którym patrzyła na miasto i ludzi.
        Dwa mleczne napoje wysunęły się z otworu na stół. Burzmali wypił swój jednym haustem. Lucilla posmakowała napój koniuszkiem języka, analizując zawartość. Imitacja kawy zmieszana z sokiem o smaku orzechowym.
        Burzmali uniósł podbródek, gestem nakazując jej pić szybciej. Usłuchała, krzywiąc się nieznacznie, kiedy poczuła w gardle chemiczne składniki smakowe. Burzmali wpatrywał się w coś ponad jej prawym ramieniem, ale nie odważyła się odwrócić. To nie byłoby w odpowiednim stylu.
        - Chodź! - Położył monetę na stole i ponaglił ją do wyjścia. Uśmiechał się uśmiechem niecierpliwego klienta, ale oczy miał czujne.
        Ruch na ulicach zmalał. Ludzi było mniej. Ciemne bramy wywoływały jeszcze większe poczucie zagrożenia. Lucilla przypomniała sobie, że ma być reprezentantką potężnego cechu, którego członkinie mogą się nie obawiać powszechnej w tych zakazanych dzielnicach przemocy. Nieliczni przechodnie rzeczywiście rozstępowali się przed nią, z lękiem obrzucając wzrokiem smoki na jej sukni.
        Burzmali zatrzymał się przy drzwiach.
        Były takie same, jak inne drzwi na tej ulicy, lekko cofnięte od chodnika i tak wysokie, że wydawały się węższe, niż w rzeczywistości były. Wejścia strzegł staroświecki optyczny system alarmowy. Najwyraźniej żadne nowości nie dotarły jeszcze do slumsów. Świadczył o tym nawet wygląd ulic, projektowanych z myślą o pojazdach. Lucilla wątpiła, czy w całej dzielnicy znalazłoby się choć jedno lądowisko. Ani śladu omitopterów czy śmigaczy. Za to słychać było muzykę, mgliście przywodzącą na myśl semutę. Nowa moda wśród uzależnionych od semuty? Z pewnością w miejscach takich jak to narkomani wyłazili z kryjówek.
        Burzmali dał znać o ich przybyciu, przesuwając dłonią przez świetlisty promień. W tym czasie Lucilla przyjrzała się fasadzie budynku. Od ulicy nie było żadnych okien. W lśniącej matowo antycznej plastalowej płycie połyskiwały tylko tu i ówdzie wyloty wizjerów. Też staroświeckich, o wiele większych niż nowoczesne typy.
        Ukryte w cieniu drzwi bezszelestnie uchyliły się do wewnątrz.
        - Tędy. - Burzmali sięgnął za siebie i wciągnął ją do środka za łokieć.
        Znaleźli się w słabo oświetlonym korytarzu, w którym pachniało egzotycznymi potrawami i cierpkimi wywarami. Lucilla przez chwilę analizowała wdzierające się w nozdrza wonie. Melanż, dojrzały aromat cynamonu, nie do pomylenia z niczym innym. I... tak, semuta. Rozpoznała przypalony ryż, sól korzenną. Ktoś starał się stworzyć zasłonę dla całkiem innej kuchni. Wytwarzano tu materiały wybuchowe. Przyszło jej do głowy, żeby ostrzec Burzmaliego, ale po namyśle zrezygnowała. Nie musi o tym wiedzieć, a w ciasnym korytarzu mogły kryć się uszy, słyszące każde słowo.
        Burzmali poszedł przodem po ciemnych schodach, oświetlonych zdychającym luminopasem, umieszczonym wzdłuż skośnej listwy. Na górze odnalazł przycisk, ukryty na jednej z licznych łat na ścianie. Nacisnął go. Nie rozległ się żaden dźwięk, lecz Lucilla odczuła zmianę w pulsującym wokół ruchu. Cisza. Dla niej był to nowy rodzaj ciszy, przyczajona gotowość do ucieczki lub walki.
        Na klatce schodowej było zimno, ale nie dlatego się trzęsła. Za drzwiami rozległy się kroki.
        Otwarła siwowłosa kobieta w żółtym chałacie i spojrzała na nich spod nastroszonych brwi.
        - To wy - powiedziała skrzypiącym głosem. Usunęła się na bok, wpuszczając ich do środka.
        Słysząc zamykające się za nimi drzwi, Lucilla obrzuciła pokój szybkim spojrzeniem. Ktoś mało spostrzegawczy widziałby w nim tylko nędzną norę, ale to był pozór. Pod nim kryła się jakość. Ubóstwo było maską, wynikającą po części z tego, że miejsce to zostało urządzone przez szczególnie wymagającą osobę. To ma stać tutaj i nigdzie indziej! To idzie tam, a tamto zostaje tutaj! Meble i bibeloty były z lekka sfatygowane, ale najwyraźniej komuś to nie przeszkadzało. Był to pokój, któremu podniszczone sprzęty dodają jeszcze uroku.
        Do kogo należał? Do tej starej, która teraz z trudem kuśtykała w kierunku drzwi po prawej stronie?
        - Dopilnuj, żeby nikt nam nie przeszkadzał aż do świtu - rzekł Burzmali.
        Zatrzymała się i odwróciła.
        Lucilla przyjrzała się jej. Znowu ktoś, kto udaje podeszły wiek? Nie. Naprawdę była stara. Z każdym krokiem chybotała się niepewnie, jej szyja się trzęsła - porażka ciała, które ją zdradziło i nic nie można było na to poradzić.
        - Nawet jeśli to będzie ktoś ważny? - spytała kobieta. Spoglądała na boki, kiedy mówiła. Usta rozchylały się tylko na tyle, by wyszedł z nich dźwięk. Odmierzała słowa, jak gdyby musiała wydzierać je sobie z wnętrzności. Ramiona, pochylone latami zginania się nad tą samą pracą, nie chciały się wyprostować tak, żeby mogła spojrzeć Burzmaliemu w oczy. Zamiast tego zerkała w górę przez zasłonę brwi, co tworzyło wrażenie, że patrzy ukradkiem.
        - Jakich to ważnych osób oczekujesz? - spytał Burzmali.
        Stara zadrżała. Przez dłuższa chwilę zdawało się, że nie rozumie pytania.
        - Przyyychodzą tu ważne osoby - powiedziała.
        Lucilla odczytała wreszcie sygnały jej ciała i wybuchła, chcąc uprzedzić Burzmaliego:
        - Ona jest z Rakis!
        Dziwaczne spojrzenie starej zatrzymało się na niej. Sędziwy głos zazgrzytał:
        - Byłam kapłanką, Damo Hormu.
        - Jasne, że jest z Rakis - wtrącił Burzmali. Jego ton ostrzegał ją, żeby nie drążyć tej sprawy.
        - Nie podniosłabym na ciebie ręki - jęknęła stara.
        - Nadal służycie Podzielonemu Bogu?
        Znów minęła długa chwila, nim wreszcie kobieta odpowiedziała:
        - Wielu służy Wielkiemu Guldurowi.
        Lucilla wydęła wargi i raz jeszcze rozejrzała się po pokoju. Stara kobieta przestała się liczyć.
        - Cieszę się, że nie musiałam cię zabić - powiedziała. Szczęka staruchy opadła w parodii zaskoczenia. Z warg pociekła jej ślina
        I to jest jedna z potomkiń Fremenów? Lucilla wstrząsnęła się, wypędzając w ten sposób przepełniający ją wstręt. Tę żebraczkę, ten śmieć, wydała rasa ludzi kroczących dumnie, z uniesionymi głowami, a ginących bez lęku? Ta tutaj umarłaby skomląc.
        - Proszę, zaufaj mi - pisnęła stara i uciekła z pokoju.
        - Dlaczego to zrobiłaś? - spytał Burzmali. - To właśnie oni mają nam pomóc dostać się na Rakis.
        Popatrzyła na niego bez słowa, wyczuwając w jego słowach strach. Bał się o nią.
        "Przecież nie dokonałam na nim imprintu" - pomyślała. I nagle, niespodziewanie dla siebie samej, uświadomiła sobie, że Burzmali odkrył w niej nienawiść. "Nienawidzę ich! - powtarzała w duchu. - Nienawidzę ludzi z tej planety!"
        Niebezpieczne uczucie dla Wielebnej Matki. A jednak wciąż się w niej tliło. Ta planeta zmieniła ją wbrew jej woli. Odsuwała od siebie świadomość, że coś takiego może się zdarzyć. Jednak rozumowe pojmowanie było zupełnie czym innym niż doświadczenie.
        Przekleństwo na nich!
        Ale przecież oni już byli przeklęci.
        Czuła ból w piersi. Była rozczarowana. Nie mogła uciec od tej nowej świadomości. Co stało się z tymi ludźmi?
        Ludźmi?
        Miała przed sobą skorupy, w których trudno się było doszukać prawdziwego życia. Ale byli niebezpieczni. Bardzo niebezpieczni.
        - Musimy odpocząć, póki to jeszcze możliwe - powiedział Burzmali.
        - Nie muszę zapracować na swoje pieniądze? - spytała. Burzmali przybladł.
        - To, co zrobiliśmy, było konieczne. Mieliśmy szczęście, że nikt nas nie zatrzymał, ale to mogło się zdarzyć.
        - Czy to miejsce jest bezpieczne?
        - Zrobiłem wszystko, co mogłem, żeby je zabezpieczyć. Ja i moi ludzie sprawdziliśmy wszystkich w okolicy.
        Lucilla znalazła długą kozetkę, pachnącą starymi perfumami, i ułożyła się na niej, by w spokoju wyplenić ze swych uczuć niebezpieczną gwałtowność. Gdzie dotarła nienawiść, tam może pojawić się miłość! Słyszała, jak Burzmali wyciąga się na poduszkach pod ścianą. Wkrótce oddychał już głęboko, ale Lucilla nie mogła zasnąć. Ciągle czuła rój napierających wspomnień, podtykanych jej przez Inne Wspomnienia, które dzieliły z nią spiżarnię pamięci. Nagle zobaczyła oczyma duszy fragment ulicy, twarze ludzi przechodzących w jasnym słonecznym świetle. Po chwili zdała sobie sprawę, że ogląda to wszystko pod jakimś dziwnym kątem. Leżała w czyichś ramionach jak w kolebce. Wiedziała już, że to jedno z jej własnych wspomnień. Znała tego kogoś, kto ją trzymał, czuła ciepłe bicie serca na swoim rozgrzanym policzku.
        Poczuła w ustach słony smak własnych łez.
        Zrozumiała, że Gammu dotknęła ją głębiej niż jakiekolwiek przeżycie od chwili, gdy znalazła się w szkole Bene Gesserit.
        Serce ukryte za grubym murem zmienia się w lód.
        Darwi Odrade
        Wystąpienie na Radzie
        W trakcie spotkania zapanowało nieznośne napięcie. Była tu Taraza (w ubraniu ochronnym ukrytym pod suknia i z głową zaprzątniętą innymi środkami ostrożności, które zdążyła podjąć), Odrade (pewna, że dojdzie do walki i w związku z tym szczególnie ostrożna), Sheeana (gruntownie zaznajomiona z możliwościami rozwoju sytuacji i osłaniana przez trzy Matki z ochrony, które przemieszczały się wraz z nią jak żywa zbroja), Waff (niepewny, czy nie został otumaniony jakimś tajemniczym urządzeniem Bene Gesserit), fałszywy Tuek (który wyglądał, jak gdyby za chwilę miał wybuchnąć gniewem) i dziewięciu rakiańskich doradców Tueka (z których każdy wściekle szukał sposobu wyniesienia w górę siebie albo swojej rodziny).
        Jakby tego było mało, pięć akolitek-strażniczek, wyhodowanych i wyszkolonych przez zakon do walki, trzymało się w pobliżu Tarazy. Waff otoczony był tą samą liczbą nowych Tancerzy Oblicza.
        Zebrali się w przybudówce na dachu muzeum Dar-es-Balat. Była to długa komnata, której zachodnia ściana z przezroczystego plazu wychodziła na zielone festony ogrodu. Postawiono w niej miękkie otomany i udekorowano eksponatami z pozaprzestrzennej komory Tyrana.
        Odrade była przeciwna udziałowi Sheeany, ale Taraza nie dała się nakłonić do zmiany zdania. Efekt wywierany przez dziewczynkę na Waffa i niektórych kapłanów stanowił potężny atut w rękach zakonu żeńskiego.
        Przeszklona ściana zasłonięta była tłumiącymi ekranami, które zatrzymywały najgorętsze promienie chylącego się ku zachodowi słońca To, że okna wychodziły na zachód, wydało się Odrade znamienne. Patrzyły na krainę zmierzchu, miejsce spoczynku Szej-huluda. Ten pokój zbudowano z myślą o przeszłości, o śmierci.
        Z podziwem przyjrzała się ekranom. Składały się z płaskich czarnych listewek, szerokich na dziesięć molekuł, wirujących w przezroczystym roztworze. Te najlepsze ixiańskie filtry przepuszczały założoną ilość światła niemal nie pogarszając widoku. Artyści i handlarze antykami przedkładali je nad systemy polaryzacyjne, ponieważ przepuszczały pełny zakres widma tłumionego światła. Zainstalowanie ich tutaj tłumaczyło przeznaczenie tej sali. Stała w niej gablota, a w środku najpiękniejsze znalezisko ze skarbca Boga Imperatora - suknia, którą nosiła jego narzeczona.
        Kapłani spierali się zawzięcie w kącie pokoju, ignorując fałszywego Tueka. Obok nich stała Taraza i przysłuchiwała się kłótni. Wyraz jej twarzy świadczył dobitnie, że uważa ich za durniów.
        Waff razem z orszakiem swoich Tancerzy Oblicza stał w pobliżu szerokich drzwi wejściowych. Wodził wzrokiem od Sheeany do Odrade i Tarazy, z rzadka tylko zahaczając o zajętych sobą kapłanów. Każdy ruch zdradzał jego niepewność. Czy Bene Gesserit rzeczywiście go poprą? Czy połączywszy siły mogą bez walki pokonać rakiańską opozycję?
        Sheeana podeszła do Odrade, a za nią jej nieodstępna eskorta. Mięśnie dziewczynki nadal przypominały postronki, choć nosiły już wyraźne oznaki szkolenia Bene Gesserit. Całe jej ciało zaczęło się już zaokrąglać. Odstające kości policzkowe nie sterczały już tak bardzo pod oliwkową skórą, brązowe oczy złagodniały, ale we włosach nadal połyskiwały spłowiałe od słońca rude pasma. Z uwagi, którą poświęcała kłócącym się kapłanom, można było wnioskować, że weryfikuje to, czego dowiedziała się na odprawie.
        - Czy oni rzeczywiście będą się bić? - szepnęła.
        - Słuchaj, co mówią - odpowiedziała Odrade.
        - Co zrobi Matka Przełożona?
        - Obserwuj ją uważnie.
        Obie patrzyły na Tarazę, stojącą w gronie muskularnych akolitek. Nadal przyglądała się kapłanom, ale tym razem wyglądała na ubawioną,
        Rakianie zaczęli kłótnię już w ogrodzie na dachu. Kiedy cienie zaczęły się wydłużać, przenieśli się do środka. Dyszeli ze złości, czasem mamrotali, a potem podnosili głos. Czyżby nie zauważyli, jak im się przygląda fałszywy Tuek?
        Odrade znów zapatrzyła się w horyzont, widoczny ponad krawędzią ogrodu. Na pustyni nie było śladu życia. W jakimkolwiek kierunku spojrzało się z Dar-es-Balat, nie widziało się nic, tylko piasek. Ludzie tu urodzeni i wychowani inaczej patrzyli na życie i swoją planetę niż większość kapłańskich doradców. To nie była Rakis zielonych pasm upraw i nawadnianych oaz, tak licznych na wyższych szerokościach, gdzie jak ukwiecone palce wskazywały długie pustynne szlaki. Za Dar-es-Balat rozpościerała się równikowa pustynia, która niby szal opasywała całą planetę.
        - Już dość się nasłuchałem tych bzdur! - zdenerwował się nagle fałszywy Tuek. Brutalnie odepchnął jednego z doradców i wszedł w sam środek zacietrzewionej grupy, po czym okręcił się dookoła, zaglądając po kolei w każdą twarz. - Powariowaliście? - spytał.
        Jeden z kapłanów (bogowie! - stary Albertus!) spojrzał na Waffa przez całą szerokość pokoju i zawołał:
        - Sir Waff! Można prosić, żebyś powściągnął swego Tancerza Oblicza?
        Waff zawahał się przez chwilę, a potem ruszył w kierunku dyskutantów. Obstawa deptała mu po piętach.
        Fałszywy Tuek odwrócił się i wyciągnął palec w jego stronę:
        - Ty! Zostań, gdzie jesteś! Nie będę tolerował interwencji żadnego Tleilaxanina! Wasza intryga jest dla mnie całkiem jasna!
        Podczas gdy mówił, Odrade patrzyła na Waffa. Co za zaskoczenie! Żaden sługa nigdy nie zwracał się w ten sposób do Mistrza Bene Tleilax. Szok! Twarz Waffa wykrzywiła się z wściekłości. Zaczął nucić"; modulowany dźwięk podobny do bzyczenia rozdrażnionych owadów był najwyraźniej sposobem porozumiewania się. Tancerze Oblicza z jego orszaku zamarli, lecz fałszywy Tuek po prostu odwrócił się do doradców.
        Waff urwał. Konsternacja! Jego Tancerz Oblicza nie przyszedł do nogi na rozkaz! Mistrz ruszył w kierunku kapłanów. Fałszywy Tuek dostrzegł to i znów wyciągnął rękę, grożąc mu palcem.
        - Mówiłem ci, żebyś się do tego nie mieszał! Możliwe, że jesteś w stanie mnie sprzątnąć, ale nie wciągniesz mnie w to wasze tleilaxańskie łajno!
        To był koniec. Waff zatrzymał się. Powoli zaczynał rozumieć. Rzucił okiem na Tarazę i zobaczył, jak wiedźma z rozbawieniem obserwuje jego kłopotliwą sytuację. Teraz miał na kim wyładować swój gniew.
        - Wiedziałaś!
        - Podejrzewałam. - Ty...ty...
        - Za dobrze wam się udało - powiedziała Taraza. - Sami do tego doprowadziliście.
        Kapłani nie słyszeli tej wymiany zdań. Krzyczeli na fałszywego Tueka, żeby wreszcie się zamknął i sobie poszedł, nazywali go "parszywym Tancerzem Oblicza".
        Odrade uważnie przyglądała się obiektowi tych ataków. Jak głęboko sięgnął odcisk osobowości? Czy on rzeczywiście wmówił sobie, że jest Tuekiem?
        Kiedy kapłani na chwilkę umilkli, Tuek wyprostował się z godnością i obrzucił ich urażonym spojrzeniem.
        - Znacie mnie wszyscy - powiedział. - Znacie lata mej służby Podzielonemu Bogu, Który Jest Jedynym Bogiem. Jeżeli wasz spisek doprowadzi do tego, to odejdę do Niego, ale pamiętajcie: On wie, co nosicie w swoich sercach!
        Kapłani jak jeden mąż obejrzeli się na Waffa. Żaden z nich nie był świadkiem chwili, gdy Tancerz Oblicza zajmował miejsce Tueka. Nie widziano ciała. Nie było innego świadectwa, jak tylko ludzkie głosy mówiące rzeczy, które nie musiały być prawdą. Następnie kilku kapłanów spojrzało na Odrade. Jej głos był jednym z tych, które ich przekonały.
        Waff także patrzył na Odrade.
        Odrade uśmiechnęła się i zwróciła do Mistrza Tleilaxan:
        - Dla naszych zamiarów lepiej byłoby, gdyby urząd Najwyższego Kapłana nie przechodził na razie w inne ręce.
        Waff natychmiast zobaczył tu korzyść dla siebie. Klin wbijał się między kapłanów a Bene Gesserit. I przestawał istnieć najgroźniejszy haczyk, który wiedźmy miały na Tleilaxan.
        - Mnie także jest to na rękę - powiedział.
        Kapłani znów zaczęli wykrzykiwać gniewnie, lecz wtrąciła się Taraza:
        - Który z was chce złamać naszą umowę? - spytała.
        Tuek przepchnął się miedzy dwoma doradcami i wielkimi krokami podszedł do Matki Przełożonej. Zatrzymał się tuż przed nią.
        - Co to za gra? - zapytał.
        - Popieramy twoją osobę przeciwko tym, którzy chcieliby usunąć cię ze stanowiska - odpowiedziała. - A Bene Tleilax bierze w tym udział wraz z nami. W ten sposób chcemy pokazać, że my też mamy prawo głosu w wyborze Najwyższego Kapłana.
        - On jest czy nie jest Tancerzem Oblicza? - spytało unisono kilka głosów.
        Taraza spojrzała łagodnie na stojącego przed nią mężczyznę.
        - Jesteś Tancerzem Oblicza?
        - Oczywiście, że nie!
        Taraza spojrzała na Odrade, która powiedziała:
        - Musiała zajść jakaś pomyłka.
        Po czym Darwi wyszukała wzrokiem Albertusa i zajrzała mu głęboko w oczy.
        - Sheeano - zapytała - co powinien teraz zrobić Kościół Podzielonego Boga?
        Tak, jak ją nauczono, Sheeana wystąpiła spomiędzy swoich strażniczek i rzekła podniośle:
        - Powinien nadal służyć Bogu!
        - Zdaje się, że cel tego spotkania został osiągnięty - odezwała się Taraza. - Panie Tuek, jeżeli Waszej Wysokości potrzebna jest ochrona, w holu czeka szwadron naszych strażniczek. Są do pańskiej dyspozycji.
        Na twarzy Tueka odmalowało się zrozumienie i akceptacja. Stał się człowiekiem Bene Gesserit Nie pamiętał już o swoim tleilaxańskim pochodzeniu.
        Kiedy wyszedł wraz z kapłanami, Waff skierował do Tarazy jedno słowo w języku Islamijatu:
        - Wytłumacz!
        Taraza odeszła parę kroków od swojej ochrony, robiąc wrażenie, że wystawia się na ciosy. To był skalkulowany ruch, który przedyskutowały w obecności Sheeany.
        - Popuściłyśmy cugli Bene Tleilax - odpowiedziała w tym samym języku.
        Przez chwilę ważył jej słowa. Taraza przypomniała sobie, że nazwę, jaką Tleilaxanie sami się określali, można było przetłumaczyć na "nienazwalni". Takie określenie często rezerwowano dla bogów.
        Ten "bóg" najwyraźniej nie łączył jeszcze dokonanego tu odkrycia z tym, co mogło się zdarzyć wśród Ixian i Mówiących-do-Ryb. Czekało go jeszcze wiele nowych wstrząsów. I tak już był dość skołowany.
        Waff zadawał sobie pytania, na które nie znał odpowiedzi. Nie był zadowolony ze sprawozdań z Gammu. Prowadził teraz niebezpieczną podwójną grę. Czy zakon robi to samo? Ale nie można usunąć na bok Utraconych Tleilaxan, nie prowokując ataku Czcigodnych Macierzy. Sama Taraza przed tym ostrzegała. Czy stary baszar na Gammu wciąż reprezentował siłę godną zastanowienia?
        Powtórzył to pytanie głośno. Taraza odpowiedziała własnym:
        - Jakie zmiany wprowadziliście w naszym gholi? Co mieliście nadzieję uzyskać?
        Była niemal pewna, że sama już wie. Ale musiała udawać nieświadomość.
        Waff chciał powiedzieć: "Śmierć wszystkich Bene Gesserit!" Były zbyt niebezpieczne. Ale z drugiej strony, ich wartość jest nieoceniona. Pogrążył się w ponurym milczeniu, spoglądając w zadumie na Wielebne Matki, przez co jego twarzyczka elfa przybierała jeszcze bardziej dziecinny wygląd.
        "Obrażone dziecko" - pomyślała Taraza. Ostrzegła się w duchu, że niebezpiecznie byłoby nie doceniać Waffa. Kiedy rozbiło się skorupkę tleilaxańskiego jaja, znajdowało się w środku następne jajo, i tak ad infinitum. Wszystkie jak bumerang powracały do wcześniejszych podejrzeń Odrade, że różnice zdań mogą ich jeszcze doprowadzić do krwawej rozprawy tu, w tym pokoju. Czy Tleilaxanie naprawdę ujawnili to, czego nauczyli się od dziwek i innych Utraconych? Czy ghola był tylko ich utajoną bronią?
        Zdecydowała się jeszcze raz go nacisnąć, posługując się strategią nakreśloną w "Analizie nr 9" Rady.
        - Czy chciałbyś się zhańbić na ziemi Proroka? Nie dzieliłeś się z nami otwarcie, jak obiecywałeś.
        - Mówiliśmy wam, że seksualne...
        - Nie mówicie wszystkiego! - przerwała. - To z powodu gholi i my o tym wiemy.
        Poznawała jego reakcję. Był jak zwierzę, któremu odcięto drogę ucieczki. Takie zwierzęta są nadzwyczaj niebezpieczne. Widziała kiedyś kundla, zdziczałego i chowającego pod siebie ogon potomka starożytnych psów z Danu, zapędzonego w kąt przez bandę smarkaczy. Zwierzę rzuciło się na prześladowców i wywalczyło sobie drogę na wolność z zajadłością, o którą nikt go nie podejrzewał. Dwóch chłopców zostało okaleczonych na całe życie, a tylko jeden wyszedł z tego cało. Waff przypominał teraz tego psa. Widziała, jak jego ręce szukają broni, ale przed przyjściem tutaj Tleilaxanie i Bene Gesserit bardzo skrupulatnie obszukali się wzajemnie. Była pewna, że nie ma przy sobie broni. Chociaż...
        - Myślisz, że nie widzę, że chcecie nami rządzić? - spytał z ukrywanym napięciem.
        - To jest zgnilizna, którą zabrali z sobą Rozproszeni - powiedziała. - Zgnilizna w samym rdzeniu osobowości.
        Zachowanie Waffa zmieniło się. Lekceważenie głębszych treści, zawartych w myśli Bene Gesserit, nie popłacało. Czyżby siała niezgodę?
        - Prorok umieścił urządzenie lokacyjne w umyśle każdego człowieka, Utraconego czy nie - rzekła Taraza. - Przyprowadził ich z powrotem do nas razem z całym tym zepsuciem.
        Waff zacisnął zęby. Co ona robi? Przez chwilę bawił się myślą, że siostry rozpyliły w powietrzu jakiś tajemny narkotyk, żeby go otumanić. Wiedziały rzeczy niedostępne dla innych! Wodził spojrzeniem od Tarazy do Odrade i znów do Tarazy. Wiedział, że sam jest stary kolejnymi wskrzeszeniami w postaci gholi, ale nie w taki sposób, jak Bene Gesserit. One są stare! Rzadko wyglądają staro, ale są stare, starsze niż cokolwiek, co mógł sobie wyobrazić.
        Taraza myślała dokładnie to samo. Widziała błysk głębszej świadomości w oczach Waffa. Konieczność otwierała nowe drzwi dla rozumu. Jak głęboko sięgali Tleilaxanie? Jego oczy były tak stare! Miała uczucie, że to, co kiedyś było mózgiem Mistrzów Tleilaxan, teraz stało się czym innym - holograficznym nagraniem, z którego wycięto wszystkie osłabiające emocje. Podejrzewała, że Waff tak samo jak ona nie ufa emocjom. Czy to jest coś, co mogło ich zjednoczyć?
        Tropizm wspólnych myśli.
        - Mówisz, że popuszczasz nam cugli - warknął Waff - a ja czuję twoje palce zaciśnięte na krtani.
        - Wynika z tego, że ktoś cię dusi - powiedziała. - Niektórzy z waszych Utraconych powrócili do was. Nigdy żadna Wielebna Matka nie wróciła do nas z Rozproszenia.
        - Powiedziałaś przecież, zeznacie wszystkie...
        - Mamy różne sposoby zdobywania informacji. Jak ci się wydaje, co się stało z Wielebnymi Matkami, które posłałyśmy z Utraconymi?
        - Wspólna katastrofa? - Waff pokręcił głową. To była zupełnie nowa wiadomość. Żaden z powracających Tleilaxan nawet nie wspomniał o tym. Ta rozbieżność wzmogła jego nieufność. Komu miał wierzyć?
        - Zostały pokonane - powiedziała Taraza.
        Odrade, słysząc, jak Matka Przełożona po raz pierwszy wypowiada na głos powszechnie żywione podejrzenie, uczuła, że z tego prostego stwierdzenia wynika istnienie jakiejś niesłychanej potęgi. Była przerażona. Znała możliwości, plany na nieprzewidziane okazje, metody improwizacji, którymi mogła się posłużyć Matka Wielebna, aby pokonać przeszkody. I coś TAM zdolne było je powstrzymać?
        - Przychodzicie do nas z brudnymi rękoma - powiedziała Taraza, kiedy Waff nie odpowiadał.
        - I to wy ośmielacie się tak mówić? Wy, które wciąż nas ograbiacie, tak jak was nauczyła matka baszara?
        - Wiedziałyśmy, że jeśli macie zaplecze w Rozproszonych, będzie was na to stać.
        Waff ze świstem wciągnął powietrze. A więc Bene Gesserit wiedziały i to. Zaczynał rozumieć, jak się tego dowiedziały. Cóż, trzeba będzie znaleźć sposób, żeby odzyskać kontrolę nad fałszywym Tuekiem. Zdobyczą, na której naprawdę zależało Rozproszonym, była Rakis. Wciąż mogli jej zażądać od Tleilaxan.
        Taraza podeszła jeszcze bliżej do Waffa, samotna i bezbronna. Kątem oka widziała, jak strażniczki sztywnieją w napięciu. Sheeana postąpiła krok w jej kierunku, ale Odrade pociągnęła ją z powrotem.
        Odrade wpatrywała się w Matkę Przełożoną, a nie w potencjalnych napastników. Czy Tleilaxanie naprawdę byli przekonani, że Bene Gesserit będą im służyć? Bez wątpienia Taraza właśnie to sprawdzała. I to w języku Islamijatu. Ale robiła wrażenie tak osamotnionej - z dala od swojej obstawy, a tuż obok Waffa i jego ludzi. Do czego popchną teraz Waffa jego podejrzenia?
        Taraza zadrżała.
        Odrade zauważyła to. Taraza jako dziecko była anormalnie chuda i nigdy nie udało jej się nabrać zbytecznej uncji tłuszczu. To sprawiało, że była nadzwyczaj wrażliwa na zmiany temperatury i nie znosiła zimna. Odrade była jednak pewna, że temperatura w pokoju się nie zmieniła. Wobec tego Taraza musiała podjąć niebezpieczną decyzję, tak niebezpieczną, że jej własne ciało zdradziło ją. Groźną nie dla niej samej, oczywiście, a dla zakonu. Najcięższym przestępstwem Bene Gesserit była zdrada swego zakonu.
        - Będziemy wam służyć we wszystkim prócz jednego - powiedziała Taraza. - Nigdy nie staniemy się pojemnikami na gholę!
        Waff zbladł.
        - Żadna z nas - ciągnęła Taraza - ani teraz, ani nigdy nie zostanie... - zawiesiła głos - ...aksolotlowym zbiornikiem!
        Waff cofnął się chwiejnie o dwa kroki. Uniósł prawą rękę, chcąc dać znak, który znała każda Wielebna Matka: sygnał do ataku dla Tancerzy Oblicza.
        Taraza powstrzymała go ruchem dłoni.
        - Jeśli dokończysz ten gest, Tleilaxanie stracą wszystko. Posłaniec Boży - wskazała przez ramię na Sheeanę - odwróci się od was, a słowa Proroka staną się pyłem w waszych ustach.
        W języku Islamijatu te słowa były dla Waffa nie do zniesienia. Opuścił dłoń, lecz nadal groźnie patrzył na Tarazę.
        - Moja Ambasador powiedziała, że będziemy się z wami dzielić całą naszą wiedzą - mówiła Taraza. - Ty powiedziałeś, że także podzielicie się z nami. Wysłanniczka Boga słucha uszami Proroka! I co wychodzi z Abdla Tleilaxan?
        Ramiona Waffa opadły bezsilnie. Wiedźmy znają najpilniej strzeżone sekrety życia TIeilaxan, nawet tajemnice reprodukcji. Nie ma już żadnych barier.
        Taraza odwróciła się do niego plecami. Chytre posunięcie; zarówno ona, jak i każda z obecnych Wielebnych Matek wiedziała, że teraz już nic jej nie grozi. Patrząc przez pokój na Odrade, Taraza pozwoliła sobie na uśmieszek. Wiedziała, że Odrade właściwie go zinterpretuje. Czas na pierwszą porcję nauczki!
        - Tleilaxanie pragną potomstwa z Atrydkami - powiedziała. - Daję wam Darwi Odrade. Następne dostaniecie później.
        Waff zdecydował się w końcu:
        - Możliwe, że wiele wiesz o Czcigodnych Macierzach, ale...
        - Dziwkach! - Taraza odwróciła się do niego.
        - Jak wolisz. Ale jest coś, czego, jak widzę, nie wiesz. Przypieczętuję naszą umowę, mówiąc ci to. Potrafią wzmacniać bodźce orgazmiczne, obejmując nimi całe ciało mężczyzny. Wywołują w nim całkowite zmysłowe oddanie. Te... te kobiety potrafią wzniecać złożone fale orgazmu i utrzymywać je przez dłuższy czas.
        - Całkowite oddanie? - Taraza nie kryła zaskoczenia.
        Odrade była równie zaskoczona i widziała, że tak samo reagują wszystkie siostry, nawet akolitki. Tylko Sheeana zdawała się nie rozumieć.
        - Powiadam ci, Matko Przełożona Tarazo - Waff uśmiechnął się obleśnie - że przećwiczyliśmy to z naszymi własnymi ludźmi. Ja też! Porwany gniewem, kazałem popełnić samobójstwo Tancerzowi Oblicza, który grał rolę... kobiety. Nikt! Powtarzam, nikt nie może mieć nade mną takiej władzy!
        - Jakiej władzy?
        - Gdyby to była jedna z tych... tych dziwek, jak je nazywacie, bez szemrania wykonałbym każdy jej rozkaz. - Waff zadrżał. - Z trudem znalazłem w sobie dość siły, żeby... żeby go zniszczyć.
        Na samo wspomnienie potrząsnął głową z oszołomieniem.
        - Gniew mnie ocalił - dodał.
        Taraza przełknęła z wysiłkiem.
        - Jak...
        - Jak to się robi? Dobrze, ale zanim podzielę się z wami tą wiedzą, chcę was ostrzec: jeżeli któraś z was kiedykolwiek spróbuje się nią posłużyć, żeby zyskać nad nami władzę, nastąpi krwawa jatka! Przygotowaliśmy nasze sługi i cały nasz lud. Jeśli zaistnieje najlżejszy powód, by sądzić, że szukacie tej władzy, wymordują wszystkie Wielebne Matki, jakie uda im się znaleźć!
        - Żadna z nas tego nie zrobi, i to nie dlatego, że nam grozisz. Powstrzymuje nas pewność, że to by nas zgubiło. Krwawa jatka nie byłaby konieczna
        - Czyżby! W takim razie, dlaczego nie prowadzi do zguby tych... dziwek?
        - Prowadzi! I niszczy wszystko, czegokolwiek dotkną!
        - Mnie jakoś nie zniszczyło.
        - Bóg cię ochrania, Abdlu - zapewniła go Taraza. - Tak jak chroni wszystkich wiernych.
        Całkiem już przekonany, Waff rozejrzał się po komnacie, a potem znów spojrzał na Tarazę.
        - Niech wszyscy się dowiedzą, że dotrzymuję tego, co obiecałem na ziemi Proroka. A więc, jak się to robi?... - Skinął dłonią na dwóch Tancerzy Oblicza. - Pokażemy.
        Dużo później, zostawszy sama w pokoju, Odrade zastanawiała się, czy mądrze zrobiły, pozwalając Sheeanie oglądać całe to przedstawienie. W zasadzie, dlaczego nie? Sheeana była już członkinią zakonu. A odesłanie jej na nowo rozbudziłoby nieufność Waffa.
        Sheeana przyglądała się pokazowi z wyraźnym podnieceniem. Trenerki będą musiały wezwać do niej swoich męskich pomocników wcześniej, niż to zwykle robiono. I co wtedy? Czy będzie usiłowała wypróbować na nich tę nową wiedzę? Trzeba koniecznie wytworzyć w niej zahamowania, żeby temu zapobiec! Musi się nauczyć, czym grozi to jej samej.
        Inne siostry i akolitki doskonale się kontrolowały, gromadząc w pamięci to, czego się dowiedziały. Na tym trzeba oprzeć edukację Sheeany - na przykładzie tych, które potrafią zapanować nad wewnętrznymi siłami.
        Obserwujący pokaz Tancerze Oblicza zdawali się być niewzruszeni, w przeciwieństwie do Waffa. Powiedział, że zniszczy dwóch demonstrantów, ale czy zrobi to od razu? Czy nie ulegnie pokusie? Jakie myśli chodziły mu po głowie, kiedy patrzył na Tancerza mężczyznę wijącego się w zaślepiającej umysł ekstazie?
        W pewnym sensie demonstranci przypominali Odrade rakiańskich tancerzy, których widziała na Wielkim Placu w Kin. Na krótką metę taniec wydawał się rozmyślnie arytmiczny, ale wraz z upływem czasu zauważało się wolny takt, powtarzający się mniej więcej co dwieście... kroków. Tancerze starali się jak najbardziej rozciągnąć ten rytm. Podobnie jak Tancerze Oblicza.
        Siajnok stał się seksualną pułapką, w którą wpadły niezliczone miliardy Rozproszonych!
        Odrade zaczęła rozmyślać o tańcu, wydłużonym rytmie poprzedzającym chaotyczną bijatykę. Wspaniałe skupienie religijnej energii podczas święta Siajnok zdewaluowało się w pewien rodzaj wymiany. Pamiętała podniecenie, jakim reagowała Sheeana, kiedy udało jej się zobaczyć fragment tańca na Wielkim Placu.
        Spytała ją wtedy:
        "Co oni tam dzielili na dole?"
        "Tancerzy, głupia!"
        Tej odpowiedzi nie można było puścić płazem.
        "Ostrzegałam cię, żebyś nie mówiła tym tonem, Sheeana. Chcesz zaraz się dowiedzieć, co może zrobić Wielebna Matka, żeby cię ukarać?"
        Teraz, kiedy patrzyła na ciemność gęstniejącą wokół muzeum w Dar-es-Balat, tamte słowa zadźwięczały w jej pamięci jak przesłanie z innego świata. Czuła się tak bardzo samotna. Wszyscy wyszli już z pokoju.
        Została tylko ta, którą ukarano.
        Jak jasno błyszczały oczy Sheeany w tamtym pokoju przy Wielkim Placu, ile pytań cisnęło jej się na usta.
        "Dlaczego zawsze mówicie o karze i bólu?"
        "Musisz nauczyć się dyscypliny. Jak możesz panować nad innymi, kiedy nie potrafisz panować nad sobą?"
        "Nie podoba mi się ta lekcja."
        "Żadnej z nas za bardzo się nie podoba. Dopiero później doświadczenie uczy nas, jak była ważna."
        Zgodnie z oczekiwaniem, ta odpowiedź zapadła na długo w świadomość Sheeany.
        Potem dziewczynka opowiedziała jej wszystko, co wiedziała o tańcu.
        "Niektórym tancerzom udaje się uciec. Inni idą prosto do Szejtana. Kapłani mówią, że idą do Szej-huluda."
        "A co z tymi, którzy przeżyją?"
        "Kiedy dojdą do siebie, muszą wziąć udział w wielkim tańcu na pustyni. Jeżeli pojawi się Szejtan, giną. Jeżeli nie, otrzymują nagrodę."
        Odrade widziała już całość wzoru. Od tej chwili wyjaśnienia Sheeany nie były konieczne, ale pozwoliła jej mówić dalej. Ile goryczy brzmiało w głosie dziewczynki!
        "Dostają pieniądze, miejsce na bazarze, ot, takie nagrody. Kapłani mówią, ze oni dowiedli, że są ludźmi."
        "A ci, którym się nie udało, nie byli ludźmi?"
        Sheeana zamyśliła się głęboko i milczała przez dłuższy czas. Ale Odrade szła już wyraźnym tropem. Próba człowieczeństwa Bene Gesserit! Jej własne przejście w świat ludzi akceptowanych przez zakon było czymś, co Sheeana już znała. Jakże łagodne wydawało się to przejście w porównaniu do innych cierpień!
        Odrade uniosła dłoń i spojrzała na nią w przyćmionym świetle muzealnej komnaty. Pamiętała sześcian bólu i gom dżabbar, zawieszony tuż nad jej szyją, gotowy ją zabić, gdyby drgnęła albo krzyknęła.
        Sheeana też nie krzyknęła. Ale znała odpowiedź na pytanie Odrade jeszcze zanim poddano ją próbie.
        "To ludzie, tylko że inni."
        Słowa Odrade zadźwięczały głośno w pustym pomieszczeniu z eksponatami ze skarbca Tyrana:
        - Co ty nam zrobiłeś, Leto? Czy jesteś tylko Szejtanem, który do nas mówi? Czym każesz się nam teraz dzielić?
        Czy archaiczny taniec miał stać się archaicznym aktem płciowym?
        - Z kim rozmawiasz, Matko? - rozległ się głos Sheeany w otwartych drzwiach. Jej szara suknia postulantki tworzyła rozmazaną plamę, która urosła, gdy dziewczynka podeszła bliżej. - Przysłała mnie po ciebie Matka Przełożona - wyjaśniła i stanęła obok Odrade.
        - Mówiłam sama do siebie - odparła Odrade.
        Spojrzała na nienaturalnie cichą małą, przypominając sobie to spalające podniecenie w chwili, gdy zadano Sheeanie Przełomowe Pytanie: "Czy chcesz być Wielebną Matką?"
        - Dlaczego mówisz do siebie, Matko?
        W głosie dziewczynki brzmiała troska. "Siostry nauczycielki będą miały pełne ręce roboty, zanim wyplenia z niej te emocje."
        - Wspominałam właśnie, jak spytałam cię, czy chcesz być Wielebną Matką - powiedziała Odrade. - A to nasunęło mi inne myśli.
        - Powiedziałaś, że muszę zdać się we wszystkim na twoje kierownictwo, niczego przed tobą nie ukrywać i zawsze cię słuchać.
        - A ty zapytałaś: "Czy to wszystko?"
        - Nie wiedziałam wtedy zbyt wiele, prawda? Nadal nie wiem zbyt wiele.
        - Nikt z nas nie wie, dziecko. Z wyjątkiem tego, że wszyscy tańczymy razem. A Szejtan na pewno przyjdzie, jeśli ktokolwiek z nas się potknie.
        Spotkania obcych wymagają wielkiej tolerancji albo odmiennych obyczajów i wychowania.
        lady Jessika
        z "Mądrości Arrakis"
        Ostatnia zielonkawa słoneczna smuga zgasła za horyzontem, nim Burzmali dał sygnał do wymarszu. Było już ciemno, kiedy dotarli do przedmieść Ysai i obwodnicy, która miała doprowadzić ich do Duncana. Chmury zakryły niebo, a światła miasta odbijały się od nich i spływały na podmiejskie rudery, wśród których prowadzili ich przewodnicy.
        Z powodu tych przewodników Lucilla posępniała coraz bardziej. Pojawiali się w bocznych uliczkach lub nagle otwartych drzwiach i szeptem objaśniali dalszą drogę. Zbyt wielu ludzi wiedziało o uciekinierach i ich planowanym spotkaniu!
        Uporała się jakoś z nienawiścią, ale i tak była głęboko nieufna w stosunku do każdego, kogo napotykali. Ukrywanie uprzedzenia pod zawodową maską idącej z klientem kokoty stawało się coraz trudniejsze.
        Chodnik przy jezdni pokrywało błoto, rozbryzgiwane przez przejeżdżające pojazdy. Stopy Lucilli zlodowaciały, zanim przeszła pół kilometra. Musiała teraz zużywać energię gromadzoną na wzmożenie przepływu krwi w momentach skrajnego wysiłku.
        Burzmali szedł wolno z opuszczoną głową, pozornie pogrążony we własnych kłopotach. Lucilla jednak nie dała się na to nabrać. Słyszał każdy szmer, widział każdy nadjeżdżający pojazd. Ściągał ją z chodnika, ilekroć któryś się zbliżał. Pojazdy ze świstem mijały ich, sunąc na dryfach, a brudna maź bryzgała spod osłon, ochlapując przydrożne krzaki. Burzmali przyciskał kobietę do ziemi, aż samochód znikał z pola widzenia. Żaden z pasażerów na pewno nie słyszał nic oprócz szumu pojazdu.
        Szli przez dwie godziny, a potem Burzmali przystanął i uważnie przyjrzał się dalszej drodze. Chcieli się dostać do podmiejskiego osiedla, o którym twierdzono, że jest "zupełnie bezpieczne". Lucilla miała na ten temat inne zdanie. Żadne miejsce na Gammu nie było "zupełnie bezpieczne".
        Kłęby chmur przed nimi jaśniały żółtawą poświatą, wskazując położenie osiedla. Brnąc w błocie, przedostali się przez tunel pod obwodnicą i weszli na niski pagórek z sadem. Gałęzie drzew połyskiwały w mętnym świetle.
        Lucilla podniosła głowę. Chmury przerzedzały się. Gammu miała mnóstwo małych księżyców, którymi były ciężkozbrojne statki pozaprzestrzenne. Niektóre z nich umieścił tam Teg, ale zauważyła też tory innych, które podjęły wartę. Z tej perspektywy czterokrotnie przewyższały rozmiarem najjaśniejsze gwiazdy i często podróżowały grupkami. Odbite od nich światło było użyteczne, ale i mylące, bo poruszały się szybko - wschodziły na niebo i zachodziły za horyzont w ciągu ledwie paru godzin. Przez szparę w chmurach Lucilla wyśledziła sznur sześciu takich satelitów. Zastanawiała się, czy akurat te są częścią systemu obronnego Tega.
        Na chwilę zadumała się nad mentalnością mieszkańca oblężonej twierdzy, której wyrazem były takie linie obrony. Teg miał rację. Kluczem do militarnego sukcesu była ruchliwość, choć Bene Gesserit wątpiła, aby miał na myśli poruszanie się pieszo.
        Na ośnieżonym zboczu nie widać było żadnych łatwo dostępnych kryjówek. Lucilla wyczuwała zdenerwowanie Burzmaliego. Co zrobią, jeżeli ktoś nadjedzie? Z miejsca, w którym stali, zasypane śniegiem zagłębienie prowadziło w lewo, w kierunku osiedla. Nie była to droga, ale latem chyba biegła tędy ścieżka.
        - Tutaj - powiedział Burzmali, skręcając w ledwo widoczny szlak.
        Śnieg sięgał im po uda.
        - Mam nadzieję, że tym ludziom można zaufać - odezwała się.
        - Nienawidzą Czcigodnych Macierzy. Dla mnie to wystarczy.
        - Lepiej, żeby ghola był tutaj! - Mimo iż starała się nie okazywać złości, nie mogła się powstrzymać i dodała: - Dla mnie ich nienawiść to za mało.
        "Lepiej nastawić się na najgorsze" - pomyślała.
        Pokrzepiła się myślą, że Burzmali jest podobny do Tega. Żaden z nich nie zapędzał się w ślepy zaułek, jeżeli tylko mógł tego uniknąć. Podejrzewała, że nawet teraz otaczali ich ukryci w krzakach sprzymierzeńcy.
        Zaśnieżony trakt doprowadził ich do wyłożonej płytami dróżki, lekko wgłębionej do wewnątrz i oczyszczonej ze śniegu przez system ogrzewczy. Środkiem ciurkał strumyk wilgoci. Lucilla zrobiła kilka kroków, nim uświadomiła sobie, że to, po czym stąpa, musi być rynną magnetyczną. Był to starożytny środek transportu, dostarczający ongiś towary i surowce do fabryki, która działała tu na długo przed Rozproszeniem.
        - Jest coraz stromiej - ostrzegł ją Burzmali. - Wyżłobili tu stopnie, ale uważaj. Nie są zbyt głębokie.
        Zbliżali się do końca pochylni, dobiegającej do walącej się ceglanej ściany, ułożonej na plastalowym fundamencie. Nawet w słabym świetle gwiazd na przejaśniającym się niebie widać było toporne wykonanie cegieł. Typowa budowla z czasów Głodu. Ścianę pokrywał gąszcz pnączy i splątanej grzybni. Bujna roślinność nie mogła jednak ukryć pęknięć w murze i niezdarnych wysiłków, by zatkać szpary murarską zaprawą. Tam, gdzie rynna ginęła w masie krzaków i pnączy, widniał pojedynczy rząd wąskich okien. Trzy z nich jaśniały elektrycznym błękitem, a z wewnątrz dobiegały słabe trzaski.
        - Dawniej to była fabryka - oznajmił Burzmali.
        - Sama widzę i wiem - warknęła Lucilla. Czy ten pokasłujący samiec myśli, że jest zupełnie pozbawiona rozumu?
        Coś zatrzeszczało smętnie. Na lewo od nich kępa traw i pnączy uniosła się nagle, odsłaniając wejście do jaskrawo oświetlonej piwnicy.
        - Szybko! - Burzmali dał nura w zarośla i pociągnął ją za sobą w dół po stopniach, które ukazały się po otwarciu klapy. Drzwi zatrzasnęły się za nimi przy akompaniamencie mechanicznego pomruku.
        Znaleźli się w dużym, niskim pomieszczeniu. Rzędy nowoczesnych lamp dryfowych, przywiązanych do grubych plastalowych szyn w suficie, dawały ciepłe żółte światło. Czysto zamieciona podłoga była podrapana i nosiła ślady po dawno już nieobecnych maszynach. Lucilla złowiła okiem czyjś ruch po przeciwnej stronie pustej sali. Podbiegła do nich młoda kobieta w sukni, przypominającej ubiór Lucilli.
        Bene Gesserit pociągnęła nosem. Śmierdziało kwasem i nieco słabiej zgnilizną.
        - To była fabryka Harkonnenów - odezwał się Burzmali. - Ciekawe, co tutaj robili?
        Młoda kobieta zatrzymała się przed Lucilla. Miała wiotką sylwetkę, piękne ruchy i takież ciało pod obcisłą suknią. Jej twarz zdawała się promienieć, świadcząc o doskonałym zdrowiu i kondycji. Zielone oczy były jednak twarde i chłodno taksowały wszystko, co dostrzegły.
        - Więc przysłali mi koleżankę na posterunek! - powiedziała. Lucilla ruchem ręki powstrzymała Burzmaliego, który już otwierał usta. Młoda piękność nie była tą, którą spodziewali się tu spotkać! "Tak jak i ja" - pomyślała Lucilla. Przemówiła, ostrożnie dobierając słowa:
        - Zdaje się, że wszędzie potrafimy się poznać - zaczęła. Dziewczyna uśmiechnęła się.
        - Przyglądałam się, jak nadchodzicie. Własnym oczom nie mogłam uwierzyć. - Obrzuciła Burzmaliego szyderczym spojrzeniem. - To niby ma być klient?
        - I przewodnik - dodała szybko Lucilla. Widziała zdziwioną minę Burzmaliego i modliła się w duchu, by nie wyrwał się z niewłaściwym pytaniem. Ta mała jest groźna!
        - Nie oczekiwaliście nas? - spytał Burzmali.
        - Ojej, to mówi! - roześmiała się dziewczyna. Jej śmiech był równie zimny jak oczy.
        - Wolałbym, żebyś nie zwracała się do mnie per "to".
        - O szumowinach z Gammu mówię, jak mi się podoba. I nie gadaj mi o tym, co wolisz!
        - Jak mnie nazwałaś?
        Burzmali był zmęczony i tląca się w nim złość zawrzała na ten niespodziewany atak.
        - Będę cię nazywać jak zechcę, śmieciu!
        Burzmali przestał panować nad sobą. Zanim Lucilla mogła go powstrzymać, zaklął pod nosem i wymierzył dziewczynie siarczysty policzek.
        Lecz cios nie doszedł celu.
        Lucilla zafascynowana patrzyła, jak kobieta zanurkowała pod uniesionym ramieniem Burzmaliego, złapała go za rękaw tak lekko, jak gdyby chwytała niesiony wiatrem skrawek materiału, i w oślepiająco szybkim piruecie, którego tempo zaćmiło grację ruchu, rzuciła nim o podłogę. Przysiadła lekko na jednej nodze, drugą szykując do ciosu.
        - Teraz go zabiję - oznajmiła.
        Czując, że wypadki wymykają jej się z rąk, Lucilla przegięła się w bok, ocierając się niemal o błyskawicznie wyrzuconą w przód stopę kobiety, i odpowiedziała standardową kontrą Bene Gesserit. Cios trafił w brzuch i dziewczyna upadła na wznak, zgięta wpół.
        - Pomysł zabicia mojego przewodnika był idiotyczny, ty, jak się tam nazywasz - powiedziała Lucilla.
        Młoda kobieta złapała wreszcie oddech i przemówiła urywanym szeptem:
        - Na imię mam Murbella, Wielka Czcigodna Macierzy. To hańba dla mnie, że pokonałaś mnie tak powolnym atakiem. Dlaczego to zrobiłaś?
        - Potrzebna ci była nauczka.
        - Dopiero co przywdziałam szatę, Wielka Czcigodna Macierzy. Proszę, wybacz mi. Dziękuję za wspaniałą lekcję i będę ci dziękować za każdym razem, kiedy posłużę się twoją kontrą, którą od dziś zachowam w pamięci. - Skłoniła głowę z łobuzerskim uśmiechem i lekko zerwała się na nogi.
        - Czy wiesz, kim jestem? - spytała Lucilla najzimniejszym tonem , na jaki mogła się zdobyć. Kątem oka widziała, że Burzmali podnosi się powoli, wykrzywiony z bólu. Stanął z boku, patrząc na dziewczynę z twarzą płonącą gniewem.
        - Skoro potrafiłaś dać mi tę nauczkę, widzę, że jesteś tym, kim jesteś, Wielka Czcigodna Macierzy. Czy uzyskałam przebaczenie? - Murbella pochyliła głowę, figlarny uśmiech zniknął.
        - Wybaczono ci. Kiedy nadleci statek?
        - Wkrótce, jak mówią. Czekamy na niego. - Murbella zerknęła na Burzmaliego.
        - Wciąż jeszcze może się przydać i musi mi towarzyszyć - powiedziała Lucilla.
        - Dobrze, Wielka Czcigodna Macierzy. Czy twoje przebaczenie oznacza, że mogę poznać twe imię?
        - Nie.
        Murbella westchnęła.
        - Schwytaliśmy gholę - powiedziała. - Przybył z południa w przebraniu Tleilaxanina. Właśnie miałam z nim iść do łóżka, kiedy przyszliście.
        Burzmali zbliżył się chwiejnym krokiem. Lucilla spostrzegła, że rozpoznaje już zagrożenie. To "zupełnie bezpieczne" miejsce jest siedzibą wroga! Ale wróg wciąż jeszcze o niczym nie wiedział.
        - Ghola nie jest ranny? - spytał Burzmali.
        - To ciągle mówi - zdziwiła się Murbella. - Ale heca!
        - Nie będziesz się kładła do łóżka z ghola - przerwała Lucilla. - Powierzono go moim szczególnym względom.
        - Grajmy czysto, Wielka Czcigodna Macierzy. Ja pierwsza go naznaczyłam. I już częściowo mi uległ.
        Zaśmiała się znów z nieokiełznaną nonszalancją, która zaskoczyła Lucillę.
        - Tędy proszę - powiedziała. - Jest tam miejsce, z którego będziecie mogli się przyglądać.
        Obyś umarł na Kaladanie!
        Starożytny toast biesiadny
        Duncan usiłował przypomnieć sobie, gdzie jest. Wiedział, że Tormsa nie żyje. Krew tryskającą z oczu Tormsy pamiętał z przeraźliwą ostrością. Weszli do ciemnego budynku i nagle ze wszystkich stron rozbłysły światła. Duncan poczuł tępy ból z tyłu głowy. Uderzenie? Spróbował się poruszyć, ale mięśnie odmówiły mu posłuszeństwa.
        Pamiętał, że siedział na skraju dużego trawnika. Grano w jakąś odmianę kręgli. Kule o przesuniętym środku ciężkości skakały i odbijały się w nieprzewidywalnych kierunkach. Gracze byli młodzi, ubrani w to, co zwykle noszono na Giedi Prime.
        "Trenują, jak gdyby pilno im było do starości" - powiedział. Pamiętał, że to powiedział.
        Jego towarzyszka, młoda kobieta, spojrzała na niego tępo.
        "Tylko staruszkowie powinni bawić się w te gry" - wyjaśnił.
        "Ach tak?" - zapytała zdawkowo. Dała mu kosza za pomocą najprostszej odżywki.
        "A w następnej chwili wydała mnie Harkonnenom!"
        A więc to było wspomnienie z poprzedniego życia.
        Przed ghola.
        Pamiętał Twierdzę Bene Gesserit na Gammu. Biblioteka: znalazł w niej hologramy i trigramy księcia Atrydy, Leto I. Podobieństwo Tega nie było dziełem przypadku. Baszar był nieco wyższy, lecz poza tym łudząco przypominał księcia - ta długa, szczupła twarz z wydatnym nosem, ta słynna atrydzka charyzma...
        Teg...
        Pamiętał ostatni rycerski popis starego żołnierza tamtej nocy na Gammu.
        "Gdzie ja jestem?"
        Tormsa przyprowadził go tutaj. Szli zarośniętą ścieżką na peryferiach Ysai. Baronii. Kiedy przeszli pierwsze dwieście metrów, zaczął padać śnieg, mokry śnieg, który lepił się do ubrań. Zimny, ohydny śnieg, sprawiający, że po minucie nie można już było opanować szczękania zębów. Zatrzymali się, żeby naciągnąć kaptury i zapiąć ocieplane kurtki. Poczuli się trochę lepiej. Ale nadciągała noc. A nocą było o wiele chłodniej.
        "Trochę wyżej jest miejsce, gdzie można się schronić - rzekł Tormsa. - Przeczekamy tam noc."
        Kiedy Duncan nie odzywał się, dodał jeszcze:
        "Ciepło nie będzie, ale będzie sucho."
        Z odległości trzystu kroków Duncan zauważył bryłę dwupiętrowego budynku, szarzejącą na tle brudnego śniegu. Poznał ją od razu. Były to harkonneńskie rogatki rachunkowe. To tutaj strażnicy liczyli - a czasem i zabijali - przechodzących ludzi. Za materiał budowlany posłużył miejscowy muł, zamieniony w jedną gigantyczną cegłę przy użyciu stosunkowo prostej technologii: budowano dom z mulistych brykietów, a potem spiekano je palnikiem o szerokim zasięgu, takim samym, jaki służył Harkonnenom do ujarzmiania tłumu.
        Kiedy podeszli bliżej, Duncan spostrzegł resztki panoramicznego ekranu obronnego, w którym ziały otwory strzelnicze. Sam system został zniszczony wiele lat temu. Wyrwane w siatce pola dziury w większej części zarosły już krzaki, ale strzelnice nadal były otwarte. Domyślił się, że miały umożliwić ukrytym w środku ludziom obserwowanie nadchodzących.
        Tormsa przystanął i nasłuchiwał, ostrożnie rozglądając się wkoło.
        Duncan przyjrzał się rogatkom. Pamiętał je doskonale. To, przed czym stał, przypominało zdeformowany walec. Pod wpływem wysokiej temperatury powierzchnia przybrała gładź szkła. W miejscach, gdzie została przegrzana, potworzyły się bąble i wybrzuszenia Tysiąclecia erozji pozostawiły wyraźne ślady, ale nie naruszyły pierwotnego kształtu. Spojrzał w górę i rozpoznał część starej windy dryfowej. Do wystającej ze ściany krokwi ktoś prowizorycznie przymocował bloczek i linę wyciągową.
        A zatem szpara w ekranie została zrobiona niedawno. Tormsa zbliżył się do niej i zniknął w przejściu.
        Wizja zniknęła nagle, jak gdyby ktoś przekręcił kontakt, i zaraz pamięć podsunęła Duncanowi inny obraz. Był w bibliotece Harkonnenów wraz z Tegiem. Projektor wyświetlał serię zdjęć współczesnego Ysai. Pojęcie nowoczesności miało dla niego dziwny wydźwięk. Baronia wtedy też była nowoczesnym miastem, jeżeli za kryterium nowoczesności przyjąć technologiczną zgodność z wymogami epoki. Transport ludzi i materiałów odbywał się wyłącznie poprzez system przenośników dryfowych, biegnących wysoko w powietrzu. Nie było wejść na poziomie gruntu. Właśnie tłumaczył to Tegowi.
        Wspomagając się planem, stworzył wizję miasta, które zachłannie wykorzystywało każdy wolny metr powierzchni, czy to w poziomie, czy w pionie. Ruch ludzi i towarów nie zajmował wiele miejsca; wloty przenośników były tylko tak wysokie i szerokie, aby zmieścił się weń uniwersalny kontener transportowy.
        "Idealnym kształtem byłby walec z płaskim dachem, na którym mogłyby lądować ornitoptery" - zauważył wtedy Teg.
        "Harkonnenowie woleli kwadrat i prostopadłościan."
        Tak było.
        Duncan pamiętał Baronię z ostrością, od której włos mu się jeżył na głowie. Kanały przenośników przecinały miasto jak krecie korytarze - proste, zakręcone, zawracając pod ostrym kątem w górę, w dół, na boki. Oprócz prostopadłościennego ideału, narzuconego przez harkonneński kaprys, architektura Baronii wynikała jeszcze z naporu czynnika demograficznego: należało osiągnąć maksymalne zagęszczenie przy możliwie najmniejszym nakładzie budulca.
        "Płaskie dachy byty jedynym miejscem, które w tym cholernym mieście nadawało się dla człowieka!" - pamiętał, że mówił to do Tega i Lucilli.
        Dachy zastawione były bunkrami. Wszędzie wartownie: na każdej krawędzi, przy lądowiskach, przy wejściach na niższe piętra, wokół wszystkich parków. Ludzie mieszkający na szczycie mogli zapomnieć o masie ciał stłoczonych ciasno jak śledzie tuż pod ich stopami. Na górę nie docierał smród i hałas tego mrowiska. Służba musiała się kąpać i przebierać w wyjałowioną odzież, zanim wpuszczono ją na górę.
        Teg nie mógł tego zrozumieć.
        "Dlaczego ta masa ludzi godziła się żyć w takiej ciasnocie?"
        Powód był prosty i Duncan wyjaśnił go. Świat zewnętrzny budził grozę. Władcy miasta przedstawiali go jako jeszcze groźniejszy, niż był w istocie. Poza tym, mało kto wiedział o lepszym życiu Na Zewnątrz. Jedyne lepsze życie, o jakim słyszeli, toczyło się na dachu. A jedyna droga w górę prowadziła przez komą służalczość.
        "Tak będzie i nic na to nie poradzisz!"
        W mózgu Duncana wyraźnie rozległ się inny głos.
        Paul!
        Jakie to dziwne" - myślał Duncan. Prorok był równie arogancki jak mentat w obronie swojej kruchej logiki.
        "Nigdy dotąd nie uważałem go za aroganta."
        Duncan patrzył na swoją twarz w lustrze. Jakaś część umysłu podszepnęła mu, że to też jest wspomnienie z tamtego życia. Nagle pojawiło się inne lustro i jego twarz, lecz również inna. W tym smagłym okrągłym obliczu widać było zaczątki twardszych, surowych rysów, które przybrałaby, gdyby dojrzała. Spojrzał sobie w oczy. Tak, to były jego oczy. Słyszał kiedyś, jak ktoś powiedział o nich "jaskiniowe zwierzątka". Przysiadły na wystających kościach policzkowych, chowając się głęboko pod brwiami. Słyszał, że trudno stwierdzić, czy jego oczy są ciemnoniebieskie czy ciemnozielone, chyba że światło jest właśnie takie, jak trzeba.
        Powiedziała to kobieta. Nie pamiętał jej.
        Próbował dotknąć swoich włosów, ale ręce nie chciały go słuchać. Przypomniał sobie wtedy, że ktoś rozjaśnił mu włosy. Kto to był? Jakaś stara kobieta. Jego włosy nie były już czapą ciemnych pierścionków.
        Książę Leto stał w drzwiach sali biesiadnej na Kaladanie i patrzył na niego.
        "Siadajmy do stołu" - powiedział. Był to królewski rozkaz, który mógłby być wzięty za arogancję, gdyby nie lekki uśmieszek, mówiący: Ktoś to musiał powiedzieć.
        "Co się dzieje z moją głową?"
        Pamiętał, jak szedł za Tormsą do miejsca, gdzie, jak twierdził Tormsa, miał po nich przybyć statek pozaprzestrzenny.
        Był to wielki budynek, piętrzący się przed nimi w ciemnościach. Obsiadło go kilka niższych przybudówek, które wydawały się być zamieszkałe. Ze środka dochodziły głosy i szum maszyn. Nikt nie wyjrzał przez któreś z wąskich okien. Nie uchyliły się żadne drzwi. Kiedy mijali największą przybudówkę, doleciał ich zapach gotowanej potrawy. Duncan przypomniał sobie, że od rana jedli tylko wysuszone paski twardego jak podeszwa czegoś, co Tormsa nazywał "suchym prowiantem".
        Weszli do ciemnego budynku.
        Rozbłysły światła.
        Oczy Tormsy eksplodowały w fontannie krwi.
        Ciemność.
        Duncan patrzył w twarz kobiety. Widział ją już kiedyś: pojedynczy tryd wycięty z dłuższej sekwencji holofilmu. Gdzie to było? Gdzie on to widział? Twarz była owalna i tylko nieznaczne rozszerzenie na wysokości brwi mąciło doskonałość krzywizny.
        Dziewczyna powiedziała: "Na imię mam Murbella. Nie będziesz tego pamiętał, ale jestem teraz z tobą i naznaczam cię. Jesteś mój".
        "Pamiętam cię, Murbello."
        Szeroko rozstawione oczy pod wygiętymi brwiami skupiały na sobie uwagę, pozostawiając na później podbródek i drobne usta. Wargi miała pełne i Duncan domyślał się, że dziewczyna lubi je wydymać.
        Zielone oczy patrzyły prosto w jego oczy. Jakie zimne spojrzenie. Jakie potężne.
        Coś musnęło go w policzek.
        Otworzył oczy. To nie było wspomnienie. To naprawdę się dzieje! Dzieje się teraz!
        Murbella. Była tu, a potem odeszła. Teraz wróciła. Pamiętał, że obudził się nagi na czymś miękkim... to było posłanie, powiedziały mu to jego dłonie. Murbella zrzuciła suknię tuż nad jego głową. Zielone oczy patrzyły na niego z przeraźliwym natężeniem. Dotykała go w wielu miejscach naraz. Jej wargi zaczęły cicho nucić.
        Poczuł nagłą erekcję, bolesną w swej gwałtowności.
        Nie miał siły się opierać. Jej dłonie krążyły po jego ciele. Jej język. Ta melodia! Usta dotykały go wszędzie. Sztywne sutki muskały mu pierś, policzki. Kiedy patrzył jej w oczy, widział w nich wyrachowanie.
        Murbella wróciła i znów to robi!
        Ponad prawym ramieniem dziewczyny dostrzegł duże okno z plazu, a za nim Lucillę i Burzmaliego. "Czy to sen?" Burzmali oparł pięści o szybę. Lucilla stoi ze skrzyżowanymi ramionami, a na jej twarzy mieszają się gniew i ciekawość.
        - Moje ręce to płomień - wymruczała mu Murbella do ucha.
        Jej ciało przesłoniło twarze za szkłem. Płomień palił go, ilekroć go dotykała.
        Nagle pożar rozszalał mu się w mózgu. Ukryte miejsca wewnątrz niego ożyły. Widział sznur czerwonych kapsułek, przesuwających mu się przed oczami jak lśniące kiełbaski. Czuł, że ma gorączkę. Był wypełnioną krwią kapsułą, narastające podniecenie rozsadzało mu świadomość. Te krople... Znał je! Były nim samym. Były...
        Wszyscy Duncanowie Idaho, ten prawdziwy i kolejni seryjni gholę, pojawili się tłumnie w jego mózgu. Byli jak bujnie rozrastające się z nasion chwasty, zaprzeczające istnieniu czegokolwiek poza sobą. Widział swoje ciało, zgniatane przez wielkiego czerwieka o ludzkiej twarzy.
        "Żebyś zdechł, Leto!"
        Miażdżony, miażdżony i miażdżony... i jeszcze raz, i znowu.
        Ginął od miecza sardaukara. Ból eksplodował jak oślepiający rozbłysk, po chwili pochłonięty przez ciemność.
        Ginął w płonącym ornitopterze. Ginął od noża morderczyni w mundurze Mówiących-do-Ryb. Ginął i ginął, i ginął.
        I żył.
        Zalewały go wspomnienia i dziwił się, jak mógł je wszystkie pomieścić. Kruche piękno nowo narodzonej córeczki, którą trzymał na ręku. Ciężki aromat perfum roznamiętnionej kochanki. Kaskada zapachów najlepszego wina z Danu. Wyczerpujący wysiłek w sali treningowej.
        Zbiorniki aksolotlowe!
        Pamiętał, jak się wyłaniał, raz za razem: jaskrawe światło i miękko wyścielone mechaniczne ręce. Ręce obracały nim i rozmazanym, nieostrym wzrokiem noworodka widział wielką górę kobiecego ciała, monstrualnego w swym nieruchomym ogromie.
        Labirynt ciemnych rurek łączył to ciało z olbrzymim metalowym pojemnikiem.
        Zbiornik aksolotlowy?
        Zachłysnął się lawiną spadających na niego wspomnień. Wszystkie te życia...! Wszystkie te życia...!
        Teraz pamiętał już, czym obdarzyli go Tleilaxanie - uśpiona świadomością, która czekała tylko na moment uwiedzenia przez Imprinterkę Bene Gesserit.
        Tylko że to była Murbella, a ona nie jest Bene Gesserit.
        Ale jest kobietą i reakcje Duncana zdominował wszczepiony przez Tleilaxan wzór.
        Zaczął nucić pod nosem i pieścić ją ze zręcznością, która całkiem zbiła Murbellę z tropu. "Nie powinien być aż tak czuły - myślała. - Nie aż tak!" Prawą rękę przesunął lekko między jej udami, a lewą głaskał nasadę jej pleców. Równocześnie jego wargi wędrowały wzdłuż nosa, w dół, do ust, i dalej w dół, do zagłębienia pod jej lewą pachą.
        I cały czas nucił cicho, a rytm tej melodii pulsował jej w ciele... kołysał... odbierał siły...
        Próbowała mu się wyrwać, czując, jak rozpala w niej żądzę.
        "Skąd wiedział, że ma mnie dotknąć właśnie tam, właśnie w tej chwili? I tam! I tam! O, Święta Skało Dura, skąd on to wie?"
        Duncan ujrzał, że jej piersi nabrzmiewają, a oddech przyśpiesza spazmatycznie. Widział, jak sutki sztywnieją coraz bardziej i sterczą w ciemniejącej obwódce. Jęknęła głucho i rozchyliła szeroko uda.
        "Pomóż mi, Wielka Macierzy!"
        Ale jedyna Wielka Macierz, o której mogła myśleć w tej sytuacji, znajdowała się za zaryglowanymi drzwiami, odgrodzona od tego pokoju solidnym zamkiem i taflą pancernego plazu.
        Murbella poczuła przypływ rozpaczliwej energii. Zareagowała w jedyny sposób, jaki znała - dotknięciami, pieszczotą, czerpiąc ze wszystkich technik, których uczyła się tak pilnie podczas długich lat terminowania w tej sztuce.
        Na każdy jej ruch Duncan odpowiadał wściekle stymulującą kontrą.
        Murbella odkryła nagle, że własne ciało wymknęło się jej spod kontroli. Reakcje były automatyczne; wypływały z jakiejś studni wiedzy o wiele głębszej niż to, czego się nauczyła. Czuła, jak tężeją mięśnie jej pochwy. Czuła gwałtowną, ciepłą wilgoć swego ciała. Duncan wszedł w nią i posłyszała własny chrapliwy jęk. Jej ręce, nogi, całe jej ciało poruszało się w rytm obu systemów reakcji na bodźce - zautomatyzowanej rutyny i głębszej, otchłannej świadomości innych potrzeb.
        "Co on mi zrobił?"
        Z mięśni w centrum miednicy rozbiegły się fale ekstatycznych skurczów. Odpowiedział natychmiast. Uderzył w nią silny strumień wytrysku. To pobudziło ją jeszcze bardziej. Tętniąca rozkosz objęła pochwę i rozlewała się dalej... coraz szerzej... Wir uniesienia wchłonął wszystkie jej zmysły. Pod powiekami eksplodowała oślepiająca biel. Każdy mięsień drżał w niesłychanej, niewyobrażalnej rozkoszy.
        Fale znów rozlały się szeroko.
        I znowu...
        Straciła rachubę. Kiedy Duncan jęczał, ona jęczała też. A oszalałe kręgi znów rozbiegały się dookoła.
        I znów...
        Nie było poczucia czasu ani miejsca, tylko pogrążenie w nie kończącej się ekstazie.
        Chciała, by to trwało wiecznie, i chciała się z tego wyrwać. To nie powinno zdarzyć się kobiecie! Czcigodnej Macierzy nie wolno czegoś takiego doznawać! To mężczyznami rządziło się z pomocą tych emocji.
        Duncan wyłamał się w końcu z ciągu reakcji, który wszczepili mu Tleilaxanie. Jest jeszcze coś, co ma zrobić. Nie mógł sobie jednak przypomnieć, co to ma być.
        Lucilla?
        W wyobraźni widział ją martwą u swych stóp. Ale ta kobieta nie była Lucilla. To była... to była Murbella.
        Pozostało mu bardzo niewiele sił. Oderwał się od niej i udało mu się podnieść na kolana. Jej ręce dygotały w podświadomym wzburzeniu, którego nie rozumiał.
        Murbella uczyniła ruch, jak gdyby chciała go odepchnąć, i jej dłonie trafiły w próżnię. Raptownie otwarła oczy.
        Duncan klęczał nad nią. Nie miała pojęcia, ile upłynęło czasu.
        Spróbowała zebrać tyle energii, żeby usiąść, lecz bez skutku. Powoli powracała jej zdolność myślenia.
        Zajrzała mu w oczy. Wiedziała teraz, kim musi być ten mężczyzna. Mężczyzna? Ledwie chłopiec. Ale robił rzeczy... rzeczy... Wszystkie Czcigodne Macierze zostały ostrzeżone o istnieniu gholi uzbrojonego przez Tleilaxan w zakazaną wiedzę. Tego gholę należało zabić!
        Do jej mięśni dotarła wreszcie odrobina siły. Dziewczyna uniosła się na łokciu. Z trudem łapiąc powietrze, uczyniła wysiłek, by odsunąć się od niego, ale opadła z powrotem na miękkie posłanie.
        Na Świętą Skałę Dura! Nie można mu pozwolić żyć! Potrafił robić rzeczy dozwolone tylko Czcigodnym Macierzom. Chciała go uderzyć, a jednocześnie chciała go przyciągnąć, by znów nakrył ją swym ciałem. Ta rozkosz! Wiedziała, że o cokolwiek by ją teraz poprosił, zrobiłaby to. Zrobiłaby to dla niego.
        "Nie! Muszę go zabić!"
        Jeszcze raz podparła się na łokciu i wreszcie udało jej się usiąść. Mętnym wzrokiem powiodła w stronę okna, za którym pozostawiła Wielką Czcigodną Macierz i jej przewodnika. Stali tam wciąż i patrzyli na nią. Twarz mężczyzny płonęła rumieńcem. Twarz Wielkiej Czcigodnej Macierzy była równie kamienna jak sama Święta Skała Dura.
        "Jak ona może tak po prostu stać tam po tym, co widziała?" - myślała. Wielka Czcigodna Macierz musi zabić tego gholę!
        Ruchem głowy przywołała kobietę za szybą i poczołgała się w stronę zaryglowanych drzwi. Zdołała się utrzymać na nogach tylko tak długo, by odsunąć zasuwę, i upadła z powrotem. Jej wzrok padł na klęczącego chłopaka. Pot lśnił na jego ciele. Jego cudownym ciele...
        Nie!
        Straceńczym zrywem dźwignęła się z podłogi. Podniosła się na kolana, a potem wstała, głównie siłą woli. Życie jej wracało, ale nogi drżały. Zatoczyła się w stronę posłania.
        "Zrobię to bez zastanowienia - powtarzała sobie. - Muszę to zrobić."
        Chwiała się na wszystkie strony. Zrobiła wysiłek, żeby złapać równowagę. Wymierzyła cios w szyję gholi. Dobrze znała ten cios, ćwiczyła go długie godziny. Druzgotał krtań. Ofiara dusiła się.
        Duncan uchylił się łatwo, ale poruszał się wolno... zbyt wolno.
        Murbella byłaby runęła mu do nóg, lecz podtrzymały ją ręce Wielkiej Czcigodnej Macierzy.
        - Zabij go - wychrypiała na pół przytomna do ucha Lucilli. - To ten, przed którym nas ostrzegano. Zabij go!
        I zaraz poczuła na szyi palce, z całej siły wbijające się w sploty nerwowe za jej uszami. Ostatnią rzeczą, którą usłyszała, zanim straciła przytomność, były słowa Wielkiej Czcigodnej Macierzy:
        - Nikogo nie będziemy zabijać. Ten ghola poleci na Rakis.
        Najgroźniejsza dla danego organizmu może być konkurencja osobników mu podobnych. Gatunek konsumuje niezbędne do życia zasoby. Wzrost limitowany jest przez składnik, który występuje w najmniejszej ilości. A zatem najmniej sprzyjający warunek ogranicza stopę wzrostu. (Prawo minimum)
        z "Lekcji o Arrakis"
        Budynek był oddzielony od szerokiej ulicy szpalerem drzew i dokładnie przystrzyżonym, kwitnącym żywopłotem. Żywopłot tworzył labirynt, przez który przejście oznaczono białymi słupkami wysokości człowieka. Każdy wjeżdżający albo wyjeżdżający stad pojazd mógł się poruszać jedynie w żółwim tempie. Militarny umysł Tega notował wszystkie te dane, gdy opancerzony samochód wiózł go do wejścia. Marszałek polny Muzzafar, drugi pasażer tylnego siedzenia, zauważył spojrzenia Tega i rzekł:
        - Z powietrza chronieni jesteśmy przez systemem laserowy. Żołnierz w maskującym mundurze i z długą rusznicą laserową przewieszoną przez ramię otworzył drzwi samochodu i na widok Muzzafara wyprężył się na baczność.
        Teg wysiadł w ślad za marszałkiem. Poznawał to miejsce. Był to jeden z "bezpiecznych" adresów, które dostarczył mu Wydział Bezpieczeństwa Bene Gesserit. Najwyraźniej informacje zakonu były przestarzałe. Musiały się jednak zdezaktualizować niedawno, skoro Muzzafar ani słowem nie wspomniał, że Teg mógłby znać ten dom.
        Kiedy podeszli do drzwi, Teg zauważył, że drugi system obronny, który widział podczas pierwszej podróży do Ysai, pozostał na swoim miejscu. Słupki, umieszczone wzdłuż zapór z drzew i żywopłotów, ledwo dostrzegalnie różniły się od innych. Były to fotoanalizatory, sterowane z wnętrza budynku, obserwujące przestrzeń między nimi a domem. Lekko naciśnięty guzik w sterowni gwarantował, że z każdej żywej istoty, która znalazłaby się pomiędzy polami, zostaną tylko drobne kawałki mięsa.
        Pod drzwiami Muzzafar przystanął i spojrzał na Tega.
        - Czcigodna Macierz, z którą masz się zaraz spotkać, jest najpotężniejszą, jaka dotychczas tu przybyła. Nie toleruje niczego prócz absolutnego posłuszeństwa.
        - Rozumiem, że mnie ostrzegasz.
        - Wiedziałem, że zrozumiesz. Nazywaj ją Czcigodną Macierzą. W żadnym wypadku inaczej. No, jazda. Pozwoliłem sobie zamówić dla ciebie nowy mundur.
        Pokój, do którego Muzzafar wprowadził Tega, był jednym z tych, których Teg nie oglądał w czasie poprzedniej wizyty. Mały i tak zagracony czarnymi tykającymi skrzynkami, że we dwóch ledwie się w nim mieścili. Oświetlała go samotna żółta kula świętojańska pod sufitem. Muzzafar wcisnął się w kąt, a Teg zrzucił z siebie umazany i wymięty kombinezon, który miał na sobie od wyjścia z pozaprzestrzennej kryjówki.
        - Przykro mi, że nie mogę ci zaproponować kąpieli - rzekł Muzzafar- ale musimy się śpieszyć. Zaczyna tracić cierpliwość.
        Wraz z mundurem, Teg nałożył na siebie nową osobowość. Było to znajome czarne ubranie, nawet słoneczne emblematy na kołnierzu wyglądały tak samo. A więc miał stanąć przed Czcigodna Macierzą jako baszar zakonu. Interesujące. Znów był w pełni baszarem, co nie oznaczało, że wszechogarniające poczucie tożsamości kiedykolwiek go opuściło. Mundur po prostu dopełniał je i uzewnętrzniał. W tej odzieży nie musiał już szczególnie podkreślać, kim jest.
        - Tak jest o wiele lepiej - stwierdził Muzzafar i poprowadził Tega do przedsionka, a potem przez drzwi, które Teg pamiętał. Tak, to tu nawiązywali "bezpieczne" kontakty. Znał przeznaczenie tego pokoju. Chyba się nie zmieniło. W miejscu, w którym ściany łączyły się z sufitem, biegły mikroskopijne szczeliny, ucharakteryzowane na srebrzyste prowadnice kołyszących się w górze lamp dryfowych.
        "Obserwowany nie widzi tego - pomyślał baszar. - A Obserwatorzy mają milion oczu."
        Podwójna wizja podpowiadała mu istnienie zagrożenia, lecz walka nie miała nastąpić prędko.
        W tym pokoju, długim na pięć metrów a szerokim na cztery, zawierano niezwykle poważne transakcje. Tu nigdy nie pojawiała się gotówka. Widziano tylko przenośne ekwiwalenty tego, co uchodziło za walutę. Mógł to być melanż albo mleczne kamienie wielkości gałki ocznej, idealnie kuliste, już na pierwszy rzut oka gładkie i lśniące, a pod działaniem światła lub dotknięciem żywego ciała rozjarzające się barwną, ruchliwą tęczą. W takim miejscu jak to, paczka melanżu czy zawiniątko klejnotów zostałoby przyjęte w całkiem naturalny sposób. Ceny całych planet sygnalizowano skinieniem głowy, mrugnięciem oka albo cichym pomrukiem. Nikt nigdy nie wyciągał tu portfela. W najlepszym wypadku była to cienka przezroczysta teczka zabezpieczona za pomocą trucizny, z której wnętrza wydobywano jeszcze cieńsze arkusiki ryduliańskiego papieru krystalicznego, na których niemożliwa do podrobienia czcionką wypisane były bardzo wysokie liczby.
        - To bank - powiedział Teg.
        - Co? - Muzzafar patrzył na zamknięte drzwi w przeciwległej ścianie. - A, tak. Ona zaraz tu będzie.
        - Oczywiście, teraz nas obserwuje.
        Muzzafar nie odezwał się, lecz minę miał ponurą.
        Teg rozejrzał się wokół. Czy zmieniono tu coś od jego poprzedniej wizyty? Nie zauważył znaczniejszych przeróbek. Zastanawiał się, czy w ogóle kryjówki takie jak ta zmieniały się w ciągu wieków. Na podłodze leżał deszczowy dywan, miękki jak gęsi puch i biały jak futro z długowłosego walenia. Połyskiwał fałszywą wilgocią, przeznaczoną na użytek oka. Bosa stopa poczułaby suchą, pieszczotliwą miękkość. Ale oczywiście w tym miejscu nie widziano jeszcze bosej stopy.
        Niemal w samym środku pokoju stał wąski, dwumetrowy stół. Jego blat miał około dwudziestu milimetrów grubości i zrobiony był chyba z rosnącej na Danie żarakandy. Ciemnobrązowa, wypolerowana do połysku powierzchnia przyciągała wzrok, ukazując w głębi cieniutkie żyłki, podobne do rzecznych prądów. Naokoło stołu stały cztery admiralskie krzesła, wykonane mistrzowską ręką z tego samego drewna, co stół. Siedzenia i oparcia obite były skórą w identycznym odcieniu, co polerowane drewno.
        Tylko cztery krzesła. Więcej nie było trzeba. Teg nie wypróbował ich poprzednio i teraz też nie usiadł, ale wiedział, że jego ciało znalazłoby w takim krześle wygodę równą niemal komfortowi pogardzanych oswojonych foteli. Naturalnie nie były aż tak miękkie i nie dostosowywały się do kształtu ciała. Zbyt wielki luksus mógł uśpić siedzącego. Ten pokój i jego urządzenie mówiło: "korzystaj z wygód, ale zachowaj czujność".
        W tym miejscu nie tylko było się pewnym siebie, ale i wielkiej potęgi, którą się miało za sobą. Teg doszedł do takiego wniosku już poprzednio i nie zmienił zdania.
        Tu nie było okien, a te, które widział z zewnątrz, połyskiwały tańczącymi smugami światła - zaporami siłowymi, uniemożliwiającymi zarówno wtargnięcie do środka, jak i ucieczkę na zewnątrz. Taka bariera była zagrożeniem samym w sobie, ale jej użycie nasuwało i inne, dalej idące wnioski. Energia konieczna do jej utrzymania równa była potrzebom dużego miasta przez cały okres życia najbardziej długowiecznego mieszkańca.
        W tej demonstracji bogactwa żaden szczegół nie był przypadkowy.
        Drzwi, w które wpatrywał się Muzzafar, otwarły się z lekkim trzaskiem.
        Niebezpieczeństwo!
        Do pokoju weszła kobieta w lśniącej, złocistej szacie. W fakturze tkaniny pląsały pomarańczowe smugi.
        "Ależ ona jest stara!"
        Teg nie przypuszczał, że będzie aż tak wiekowa. Twarz Czcigodnej Macierzy wyglądała jak zastygła, pomarszczona maska. Głęboko wpadnięte oczy przypominały sople zielonego lodu. Długi, haczykowaty nos rzucał cień na wąskie wargi. Czarna mycka prawie całkiem kryła siwe włosy.
        Muzzafar skłonił się.
        - Zostaw nas - powiedziała.
        Marszałek bez słowa wyszedł przez te same drzwi, w których się pojawiła, i zamknął je za sobą.
        - Czcigodna Macierzy - powiedział Teg.
        - A więc poznałeś, że to jest bank - jej głos trząsł się tylko nieznacznie.
        - Oczywiście.
        - Zawsze znajdzie się sposób na przekazanie wielkich sum lub sprzedanie siły - stwierdziła. - Nie mówię o sile, która porusza fabryki, ale o tej, która rządzi ludźmi.
        - A która zwykle ukrywa się pod dziwacznymi imionami, jak "rząd", "społeczeństwo" albo "cywilizacja".
        - Podejrzewałam, że okażesz się bardzo inteligentny - powiedziała. Odsunęła krzesło i usiadła, nie zapraszając Tega, by usiadł także. - Uważam się za bankiera. To oszczędza wielu męczących i pokrętnych wyjaśnień.
        Teg nie odpowiedział. Nie było potrzeby. Obserwował ją nadal.
        - Dlaczego tak na mnie patrzysz? - spytała
        - Nie myślałem, że jesteś aż tak stara.
        - Cha, cha, cha! Mamy dla ciebie wiele niespodzianek, baszarze. Może potem jakaś młodsza Czcigodna Macierz szepnie ci do uszka swoje imię, żeby cię naznaczyć. Chwal Dura, jeśli się tak stanie.
        Pokiwał głową, niezbyt wiele rozumiejąc z tego, co powiedziała.
        - Ten budynek też jest bardzo stary - ciągnęła. - Przyglądałam ci się, kiedy tu wszedłeś. Czy to także cię dziwi?
        - Nie.
        - Ten dom w zasadzie nie zmienił się od kilku tysięcy lat. Zbudowano go z materiałów, które przetrwają o wiele dłużej.
        Zerknął w kierunku stołu.
        - Och, nie, nie mówiłam o drewnie. Ale pod spodem jest polastyna, polaz i pormabat. "Trzy P", z których przestaje się szydzić, kiedy są konieczne.
        Teg milczał.
        - Konieczność - powtórzyła. - Może masz nam za złe któraś z koniecznych rzeczy, jakie ci uczyniliśmy?
        - Moje obiekcje się nie liczą - rzekł. Do czego zmierza? Naturalnie, bada go, tak jak on bada ją.
        - Czy uważasz, że inni mieli ci kiedyś za złe coś, co im zrobiłeś?
        - Bez wątpienia.
        - Jesteś urodzonym przywódcą, baszarze. Myślę, że będziesz dla nas cennym nabytkiem.
        - Zawsze myślałem, że najbardziej cenny jestem dla siebie.
        - Baszarze! Spójrz mi w oczy!
        Spojrzał. W białkach jej oczu unosiły się maleńkie pomarańczowe plamki. Poczucie zagrożenia wzmogło się.
        - Jeśli kiedykolwiek zobaczysz, że stały się całkiem pomarańczowe, strzeż się! - powiedziała. - Będzie to znaczyć, iż obraziłeś mnie tak, że nie puszczę tego płazem.
        Skinął głową bez słowa.
        - Podoba mi się to, że potrafisz rozkazywać, ale nie będziesz rozkazywać mnie! Ty masz rozkazywać hołocie, i to jedyne zadanie, które przewidzieliśmy dla takich jak ty.
        - Hołocie?
        - Tym tam! - Niedbale machnęła ręką. - Znasz ich. Ich ciekawość to ciasne koryta Żadne naprawdę wielkie wydarzenia nigdy do nich nie docierają.
        - Podejrzewałem, że to masz na myśli.
        - Staramy się, żeby tak było nadal. Wszystko dochodzi do nich przez gruby filtr, przepuszczający tylko to, co ma bezpośrednią wartość dla instynktu samozachowawczego.
        - Żadnych wielkich spraw - powtórzył Teg.
        - Jesteś obrażony, ale to nie ma znaczenia. Dla nich sprawą wielkiej wagi jest: "Czy będę dzisiaj jadł?", "Czy mam na dzisiejszą noc schronienie, w którym będę bezpieczny przed drapieżnikami i robactwem?" Luksus? Luksusem jest zdobycie narkotyku albo przedstawiciela odmiennej płci, który na jakiś czas może powstrzymać bestię.
        "Bestie to wy" - pomyślał.
        - Tracę dla ciebie czas, baszarze, bo widzę, że możemy mieć z ciebie jeszcze większy pożytek niż z Muzzafara. A on jest naprawdę bezcenny. Właśnie w tej chwili otrzymuje nagrodę za to, że skłonił cię do uległości.
        Teg nie odezwał się.
        - Uważasz, że nie jesteś uległy? - zachichotała.
        Teg milczał. Czyżby podali mu narkotyk w jedzeniu? Widział błyski podwójnej wizji, ale zniknęła z nich przemoc, podobnie jak pomarańczowe plamki z oczu Czcigodnej Macierzy. Musi uważać na jej stopy. Są śmiercionośną bronią.
        - Po prostu myślisz o hołocie w niewłaściwy sposób - mówiła - Na szczęście przeważnie sami się ograniczają. Czasem nawet świta im to gdzieś na dnie świadomości, ale nie mają czasu zająć się tym, ani też czymkolwiek innym, poza codzienną walką o przetrwanie.
        - I nie da się ich ulepszyć?
        - Nie wolno ich ulepszyć! O, dbamy o to, żeby praca nad sobą zawsze była w modzie. Ale to tylko na niby.
        - Następny luksus, którego muszą sobie odmówić.
        - Nie luksus! Coś, co nie istnieje! Coś, co cały czas musi pozostać zamknięte za murem, który chętnie nazywamy zapobiegawczą ignorancją.
        - Czego oczy nie widzą, sercu nie żal.
        W jej oczach znów zatańczyły pomarańczowe ogniki. Ale poczucie zagrożenia ustąpiło, gdy ponownie się roześmiała.
        - Tym, czego się boisz, jest przeciwieństwo niewidzialnego. Uczymy, że nowa wiedza może być niebezpieczna. Sam wiesz, do czego to jest sprowadzane: cała nowa wiedza jest śmiercionośna!
        Drzwi za jej plecami otwarły się i wrócił Muzzafar. Był to zupełnie inny Muzzafar: twarz mu płonęła, oczy błyszczały. Stanął za krzesłem Czcigodnej Macierzy.
        - Pewnego dnia będę mogła ci tak samo pozwolić stanąć za mną - powiedziała do Tega. - To jest w mojej mocy.
        "Co one zrobiły z Muzzafarem?" - zastanawiał się Teg. Wygląda, jak gdyby był pijany.
        - Widzisz, że mam taką władzę?
        Odchrząknął.
        - To oczywiste - powiedział.
        - Jestem bankierem, pamiętasz? Właśnie złożyłyśmy depozyt u naszego wiernego Muzzafara. Czy jesteś nam wdzięczny, Muzzafarze?
        - Tak, Czcigodna Macierzy - rzekł ochryple marszałek.
        - Jestem pewna, że generalnie rozumiesz ten rodzaj władzy, baszarze. Bene Gesserit dobrze cię wyszkoliły. Są całkiem utalentowane, ale obawiam się, że nie tak utalentowane jak my.
        - Z tego, co wiem, jesteście też bardzo liczne.
        - Nie nasza liczba jest najważniejsza, baszarze. Władzę taką jak nasza można skanalizować tak, że do jej sprawowania wystarczy garstka.
        W tych odpowiedziach, które niewiele wyjaśniały, podobna była do Wielebnej Matki.
        - Krótko mówiąc - ciągnęła - potęga taka jak nasza może stać się dla wielu ludzi czymś niezbędnym do życia. Wtedy groźba jej utraty wystarczy, byśmy mogły rządzić. - Obejrzała się przez ramię. - Czy chciałbyś, żebyśmy przestały cię obdarzać naszymi względami, Muzzafarze?
        - Nie, Czcigodna Macierzy. - Muzzafar autentycznie drżał!
        - Odkryłyście jakiś nowy narkotyk - powiedział Teg.
        Roześmiała się spontanicznie, głośno i ochryple.
        - Nie, baszarze! Mamy stary.
        - I chcecie mnie od niego uzależnić?
        - Tak jak wszyscy inni, którzy wpadną nam w ręce, masz możliwość wyboru, baszarze: śmierć albo posłuszeństwo.
        - To też raczej stary wybór - przyznał. Co mu bezpośrednio grozi? Nie wyczuwał przemocy. Wręcz przeciwnie: rozdwojona wizja podsuwała mu fragmenty obrazów o niezwykle zmysłowym podtekście. Czy sądziły, że uda im się poddać go imprintowi?
        Uśmiechnęła się do niego wszystkowiedzącym uśmiechem, który przejął go chłodem.
        - Jak myślisz, czy będzie dobrze nam służyć, Muzzafarze?
        - Sądzę, że tak, Czcigodna Macierzy.
        Teg zmarszczył brwi w zadumie. W tej parze było coś na wskroś złego. Działali na przekór wszystkim normom etycznym, które kształtowały jego postępowanie. Miło było pomyśleć, że żadne z nich nie wiedziało jeszcze o tej dziwnej zmianie, która przyśpieszyła jego reakcje.
        Jego zakłopotanie zdawało się sprawiać im przyjemność.
        Pewną pociechą było dla Tega uświadomienie sobie, że żadne z nich tak naprawdę nie cieszy się życiem. Widział to w nich wyraźnie, zakon nauczył go patrzeć. Czcigodna Macierz i Muzzafar zapomnieli - a może porzucili - wszystko to, co pomagało przeżyć radosnej istocie ludzkiej. Prawdopodobnie nie byli już zdolni do odkrycia w swoich ciałach prawdziwej krynicy radości. Pędzili żywot podglądaczy, wiecznych obserwatorów, niezdolnych uwolnić się od wspomnienia, jak było, zanim zaczęli zmieniać się w to, czym się w końcu stali. Nawet kiedy mogli tarzać się w czymś, co przedtem oznaczało cenną nagrodę, za każdym razem musieli sięgać coraz dalej, żeby choć mgliście poczuć smak dawnych wspomnień.
        Uśmiech Czcigodnej Macierzy rozciągnął się jeszcze szerzej, ukazując rząd olśniewająco białych zębów.
        - Patrz na niego, Muzzafarze. Nie ma zielonego pojęcia, co możemy zrobić.
        Teg słyszał to, ale też patrzył wyszkolonymi przez Bene Gesserit oczami. W żadnym z tych dwojga nie zostało ani szczypty niewinności. Nic nie mogło ich już zaskoczyć. Nic nie miało dla nich uroku nowości. Ale wciąż spiskowali, wciąż układali intrygi, mając nadzieję, że może ta ostateczność wreszcie wywoła niezapomniany dreszczyk. Oczywiście wiedzieli, że tak się nie stanie, i byli przygotowani na to, iż wyniosą z tego doświadczenia jeszcze bardziej palący gniew, który będzie ich popychał do kolejnych zamachów na nieosiągalny cel. Tak właśnie myśleli. Teg sprokurował dla nich specjalny uśmiech, sięgnąwszy po wszystko, czego się nauczył w służbie Bene Gesserit. Był to uśmiech pełen współczucia, zrozumienia i żywego zadowolenia z własnego życia. Wiedział, że będzie to najbardziej śmiertelna obelga, którą może rzucić im w twarz. Trafił w dziesiątkę. Muzzafar spojrzał na niego z wściekłością. Czcigodna Macierz przeszła od ataku pomarańczowej furii do nagłego zaskoczenia, a potem, pomalutku, zaświtało w jej oczach zadowolenie. Pomarańczowe zabarwienie zaczęło ustępować. Tego się nie spodziewała! To było coś nowego!
        - Muzzafarze - odezwała się - przyprowadź Czcigodną Macierz, którą wybrano, by naznaczyła naszego baszara.
        Rozdwojona wizja sygnalizowała bezpośrednie zagrożenie i Teg w końcu zrozumiał. Czuł, jak świadomość własnej przyszłości rozpływa się w nim niby fala, a równocześnie krzepnie w nim moc. Samorzutna przemiana postępowała nadal. Czuł, że jego siła rośnie. Wraz z nią przyszło zrozumienie i decyzja. Widział samego siebie, szalejącego po tym domu jak cyklon, wokół rozrzucone ciała, a między nimi także ciała Czcigodnej Macierzy i Muzzafara. I budynek wyglądający po jego przejściu jak rzeźnia.
        "Czy muszę to zrobić?" - myślał.
        Za każdego, kogo zabije, będzie musiało zginąć wielu. Ale widział, że to konieczne, tak jak widział wreszcie cały plan Tyrana. Widział też własne cierpienie i omal nie krzyknął. Powstrzymał się.
        - Tak, przyprowadźcie mi tę Czcigodną Macierz - powiedział, zadowolony, że przynajmniej tej nie będzie musiał szukać po całym budynku, aby ją zabić. Ale na pierwszy ogień musi pójść sterownia fotosystemu obronnego.
        O wy, którzy wiecie, jak tutaj cierpimy, nie zapomnijcie o nas w waszych modlitwach.
        Tablica na lądowisku w Arrakin
        (Archiwum historyczne w Dar-es-Balat)
        Taraza przyglądała się kwietnym płatkom, sypiącym jak śnieg na tle srebrzystego nieba Rakis. Był ranek i niebo lśniło opalizujące. Żadne z licznych przestudiowanych przez nią opracowań nie przewidywało czegoś takiego. Rakis kryła wiele niespodzianek. Tu, na skraju ogrodu na dachu Dar-es-Balat, silny aromat pseudopomarańczy górował nad wszystkimi innymi zapachami.
        "Nigdy nie wierz, że poznałaś do końca jakieś miejsce... albo jakiegoś człowieka" - upomniała się w duchu.
        Rozmowa skończyła się przed paroma minutami, ale w umyśle Tarazy błąkały się jeszcze echa słów, które zostały tu wypowiedziane. Wszyscy zgodzili się w końcu, że przyszła pora działania. Niedługo Sheeana zatańczy im taniec czerwia i raz jeszcze zademonstruje swe mistrzostwo.
        Waff i nowy przedstawiciel kapłanów mieli również brać udział w tym "uświęconym wydarzeniu", ale Taraza była pewna, że żaden z nich nie zdaje sobie sprawy z rzeczywistej istoty tego, co mieli oglądać. Waff, oczywiście, będzie znudzony. Nadal obnosił wokół ten wyraz rozdrażnionej niewiary we wszystko, co widzi lub słyszy. W połączeniu z podświadomym lękiem, jakim napawał go pobyt na Rakis, tworzyło to dość szczególną mieszankę. Gniew z powodu świadomości, że rządzą tu głupcy, wyraźnie działał jako dodatkowy katalizator.
        Odrade wyszła z sali posiedzeń i zatrzymała się obok Tarazy.
        - Bardzo niepokoją mnie doniesienia z Gammu - powiedziała Taraza. - Masz coś nowego?
        - Nie. Nadal panuje tam wyraźny chaos.
        - Jak myślisz, Daro, co powinnyśmy zrobić?
        - Stale chodzą mi po głowie słowa, które Tyran wypowiedział do Chenoeh: "Bene Gesserit są tak bliskie tego, czym powinny być, a równocześnie tak dalekie".
        Taraza wskazała na pustynię, rozpościerającą się poza otaczającym miasto-muzeum kanatem.
        - On tam wciąż jest, Daro. Jestem tego pewna. - Odwróciła się, by spojrzeć w oczy Odrade. - A Sheeana z nim rozmawia.
        - Tak często kłamał.
        - Ale nie kłamał, mówiąc o swoim własnym wcieleniu. Pamiętasz, co powiedział: "Każda zrodzona ze mnie cząstka będzie niosła zawartą w sobie część mojej świadomości, zagubioną i bezradną - kropelkę mnie, po omacku pełznącą w piasku, pochwyconą przez nie kończący się sen".
        - Lwią część swojej wiary opierasz na potędze tego snu - zauważyła Odrade.
        - Musimy przywrócić plan Tyrana! Co do joty!
        Odrade westchnęła, ale nie odezwała się.
        - Nigdy nie lekceważ potęgi idei - powiedziała Taraza. - Atrydzi zawsze mieszali rządzenie z filozofią. A filozofia zawsze jest niebezpieczna, bo pomaga w tworzeniu nowych idei.
        Odrade milczała
        - Czerw nadal nosi to w sobie, Daro! Wszystkie siły, które rozpętał, są wciąż w nim obecne.
        - Starasz się przekonać mnie czy siebie samą, Taro?
        - Mszczę się na tobie, Daro. Tak samo jak Tyran wciąż odkuwa się na nas.
        - Za to, że nie jesteśmy tym, czym powinnyśmy? O, idzie już Sheeana i reszta.
        - Język czerwia, Daro. To jest ważne.
        - Skoro tak mówisz, Matko Przełożona.
        Taraza posłała wściekłe spojrzenie za Odrade, odchodzącą, by powitać przybyłych. Odrade była ostatnio niepokojąco ponura.
        Obecność Sheeany wkrótce przywróciła Tarazie poczucie sensu swoich starań. Bystra mała. Bardzo dobry materiał. Poprzedniego wieczoru Sheeana pokazała im swój taniec w wielkiej sali muzealnej, na tle tkanej zasłony. Egzotyczny taniec na tle egzotycznego gobelinu z przyprawowego włókna, przedstawiającego pustynię i czerwie. Zdawała się niemal być częścią zasłony, małą figurką wystającą spomiędzy stylizowanych wydm i przecinających je, drobiazgowo odmalowanych czerwi. Taraza przypomniała sobie nagle rozsypane w piruecie ciemne włosy Sheeany, wirujące rozwichrzonym półkolem. Padające z ukosa światło podkreślało ich rudawy połysk. Dziewczyna miała zamknięte oczy, ale na twarzy nie malował się spokój. Podniecenie zdradzał namiętny wyraz pełnych ust, rozdęte nozdrza, wysunięty w przód podbródek. W ruchach przejawiało się wewnętrzne wyrafinowanie, kłócące się z dziecinnym wyglądem.
        "Ten taniec jest jej językiem - myślała Taraza. - Odrade ma rację. Patrząc na nią, nauczymy się go."
        Waff wydawał się tego ranka pogrążony w zadumie. Trudno było stwierdzić, czy jego oczy patrzą na zewnątrz, czy do środka.
        Obok niego szedł Tuluszan, przystojny, smagły Rakianin, reprezentant kapłanów w dzisiejszym "świętym wydarzeniu". Taraza poznała go na pokazie tańca i była oszołomiona faktem, że chociaż Tuluszan nigdy nie mówił "ale", to jednak słowo to wisiało nad każdym zdaniem, które wypowiadał. Ideał biurokraty. Mógł przypuszczać, że zajdzie daleko, ale jego oczekiwania miały się wkrótce rozwiać. Taraza wiedziała o tym, lecz nie współczuła mu. Tuluszan był smarkaczem o delikatnej buzi, zbyt młodym na to, by piastować tak odpowiedzialne stanowisko. Oczywiście, pozory nie świadczyły o wszystkim. Ale chwilami obiecywały zbyt wiele. Waff przeniósł się na skraj ogrodu, pozostawiając Odrade i Sheeanę z Tuluszanem.
        Młody kapłan był, naturalnie, zdolny do dużego wysiłku. To tłumaczyło, dlaczego wydelegowano go na tę eskapadę. Dla Tarazy oznaczało zaś, że osiągnęła już odpowiedni poziom tajonej wściekłości. Nie sądziła jednak, by którakolwiek z kapłańskich frakcji ośmieliła się skrzywdzić Sheeanę.
        "Będziemy blisko Sheeany" - pomyślała.
        Miały za sobą pracowity tydzień, który upłynął od czasu demonstracji seksualnych osiągnięć dziwek. Bardzo męczący tydzień, prawdę mówiąc. Odrade każdą chwilę poświęcała Sheeanie. Taraza wolałaby wprawdzie, żeby jej edukacją zajęła się Lucilla, ale brało się to, co było pod ręką, a do tego szkolenia Odrade z pewnością była najlepsza na Rakis. Znów spojrzała w pustynię. Czekali na ornitoptery z Kin, na pokładzie których mieli się znajdować Bardzo Ważni Obserwatorzy. Bardzo Ważni Obserwatorzy nie byli jeszcze spóźnieni, ale na pewno pojawią się w ostatniej chwili, jak tacy ludzie mają w zwyczaju.
        Edukacja seksualna Sheeany postępowała dobrze, choć Taraza niezbyt wysoko ceniła męskich nauczycieli zakonu, dostępnych na Rakis. Wezwała jednego z nich do siebie pierwszej nocy po przylocie. Uznała później, że szkoda było fatygi na tę odrobinę radości i zapomnienia, której doznała. Poza tym, cóż takiego miałaby chcieć zapomnieć? Zapomnienie oznaczało przyznanie się do słabości.
        Nigdy nie zapominać!
        To właśnie robiły te dziwki. Kupczyły zapomnieniem. I w najmniejszym stopniu nie zdawały sobie sprawy, że silna jak nałóg władza Tyrana nad losem ludzkości trwa nadal. Ani z tego, że nadszedł już czas wyrwać się z tych objęć.
        Dzień wcześniej Taraza podsłuchała rozmowę Sheeany z Odrade.
        "Co właściwie chciałam usłyszeć?" - zastanowiła się.
        Dziewczynka i jej nauczycielka siedziały naprzeciw siebie na ławkach w ogrodzie na dachu. Przenośny ixiański dławik zagłuszał ich słowa dla każdego, kto nie miał odpowiednio zakodowanego czytnika. Czarny dysk kołysał się nad ich głowami jak dziwaczny parasol, rozsyłając zakłócenia, kryjące ruchy ust i dźwięk głosów.
        Dla Tarazy, stojącej w długiej sali konferencyjnej, z maleńkim czytnikiem w uchu, ta lekcja była jak wspomnienie, w które wdarły się takie właśnie zakłócenia.
        "Kiedy mnie uczono podobnych rzeczy, nikt jeszcze nie wiedział, do czego są zdolne dziwki Rozproszonych" - pomyślała.
        "Dlaczego mówimy o złożoności seksu? - spytała Sheeana. - Mężczyzna, którego przysłałaś mi zeszłej nocy, ciągle to powtarzał."
        "Wielu ludziom wydaje się, że to rozumieją, Sheeano. Być może nikt jeszcze naprawdę tego nie zrozumiał, bo umysł wymaga więcej słów niż ciało."
        "Dlaczego nie wolno mi posługiwać się tym, co demonstrowali Tancerze Oblicza?"
        "Sheeano, złożoność kryje się w złożoności. Z pomocą seksu dokonywano zarówno wielkich dzieł, jak nikczemnych. Mówimy o ťsile seksuŤ i ťenergii seksualnejŤ, i o czymś takim, jak ťobezwładniająca moc pożądaniaŤ. Nie zaprzeczam, że można przyglądać się czemuś takiemu, ale to, na co patrzymy, jest siłą zdolną zniszczyć ciebie i wszystko, czemu przypisujesz jakąkolwiek wartość."
        "To właśnie staram się zrozumieć. Co właściwie dziwki robią nie tak?"
        "Lekceważą prawa gatunku, Sheeano. Myślę, że potrafisz już to wyczuć. Tyran z pewnością o tym wiedział. Czymże była jego Złota Droga, jeżeli nie wizją sił seksu, bez końca odradzających rodzaj ludzki?"
        "A dziwki nie tworzą?"
        "Używają tej siły głównie po to, by rządzić światem."
        "Tak się wydaje."
        "No, i jakie przeciwstawne siły pobudza ich działanie?"
        "Nie rozumiem."
        "Wiesz, co to jest Głos i że za je go pomocą można rządzić niektórymi ludźmi?"
        "Ale nie wszystkimi."
        "Właśnie. Cywilizacja podległa sile Głosu po pewnym czasie wykształca metody niwelowania tej siły, uwolnienia się od manipulacji tych, którzy posługują się Głosem."
        "A więc są ludzie, którzy potrafią oprzeć się dziwkom?"
        "Mamy tego niepodważalne dowody, i to jest jedna z przyczyn, dla których jesteśmy tu, na Rakis."
        "Dziwki też tu przylecą?"
        "Obawiam się, że tak. Chcą zawładnąć sercem Starego Imperium, bo w ich oczach stanowimy łatwą zdobycz."
        "Nie boisz się, że zwyciężą?"
        "Nie zwyciężą, Sheeana. Możesz być tego pewna. Nawet działają na naszą korzyść."
        "Jak to?"
        W głosie Sheeany dźwięczało to samo oszołomienie, którego doznała Taraza, słuchając stów Odrade. Jak wiele domyśla się Odrade? W następnej chwili Taraza uzyskała odpowiedź i zaczęła się zastanawiać, czy ta lekcja była równie zrozumiała dla dziewczynki.
        "To serce, ten rdzeń, jest statyczny, Sheeana. Mamy za sobą tysiące lat niemal całkowitego zastoju. Życie i ruch są tam, na zewnątrz. Są nim ci z Rozproszonych, którzy oparli się dziwkom. Cokolwiek będziemy robić, musimy umocnić ten opór."
        Szum nadlatujących ornitopterów wyrwał Tarazę ze wspomnień. Bardzo Ważni Obserwatorzy przybywali z Kin. Byli jeszcze daleko, ale dźwięk niósł się wyraźnie w czystym powietrzu.
        Metody dydaktyczne Odrade są niezłe, przyznała w duchu Taraza, wpatrując się w niebo, by dojrzeć ornitoptery. Chyba leciały nisko i z drugiej strony budynku. Dziwny kierunek, ale być może Bardzo Ważnych Obserwatorów zabrano na małą wycieczkę nad ruinami muru Tyrana. Wielu ludzi marzyło o ujrzeniu miejsca, w którym Odrade znalazła ukryty skład przyprawy.
        Sheeana, Odrade, Waff i Tuluszan zeszli z powrotem do sali konferencyjnej. Także słyszeli ornitoptery. Sheeana z niecierpliwością oczekiwała chwili, kiedy będzie mogła pochwalić się swoją władzą nad czerwiem. Taraza zawahała się. Silniki nadlatujących maszyn pracowały głośno, z wysiłkiem. Czyżby były przeciążone? Ilu obserwatorów mogli tu przywieźć?
        Pierwszy ornitopter opuścił się nad dach bunkra i Taraza dostrzegła opancerzoną kabinę. Zdała sobie sprawę z zasadzki, jeszcze zanim pierwsza laserowa wiązka wystrzeliła z maszyny, odcinając jej nogi pod kolanami. Upadła ciężko na rosnące w donicy drzewo. Następna wiązka uderzyła w nią, biegnąc na ukos przez biodro. Ornitopter przemknął z potężnym rykiem wspomagających odrzutowych dopalaczy i skręcił w lewo.
        Taraza uchwyciła się drzewa, walcząc z nadchodzącą śmiercią.
        Udało jej się z grubsza opanować krwotok z ran, ale ból był straszliwy. Nie tak wielki jak agonia przyprawowa, powiedziała sobie. Trochę jej to pomogło, ale wiedziała, że nie ma szans. Słyszała strzały i liczne odgłosy walki w całym budynku muzeum.
        "Wygrałam!" - pomyślała.
        Odrade wypadła z bunkra i nachyliła się nad nią. Nie padło ani jedno słowo, ale Odrade zrozumiała i przytknęła czoło do skroni Tarazy. Bene Gesserit robiły tak od wieków. Taraza zaczęła przelewać swoje życie w Odrade. Inne Wspomnienia, nadzieje, lęki... wszystko.
        Jedna z nich mogła jeszcze się uratować.
        Sheeana patrzyła na wszystko z bunkra, gdzie nakazano jej zostać. Wiedziała, co dzieje się w ogrodzie na dachu. Była to największa tajemnica Bene Gesserit, której świadomość miała każda postulantka.
        Waff i Tuluszan, którzy zniknęli zanim rozpoczął się atak, nie wrócili.
        Zrozumienie przyprawiło Sheeanę o dreszcz.
        Nagle Odrade wstała i pobiegła z powrotem do bunkra. W oczach miała szaleństwo, ale poruszała się z sensem. Podskakując chwytała za sznurki kule świętojańskie i zbierała je w pęczki. Wepchnęła spory pęk lamp w ręce Sheeany i dziewczynka poczuła, że jej ciało staje się lżejsze. Pola dryfowe lamp wypychały ją w górę. Ciągnąc za sobą kiście świecących kuł, Odrade pobiegła na drugi koniec wąskiego pokoju, gdzie w ścianę wmontowana była kratownica. Z pomocą Sheeany zdjęła kratę z zaczepów, odsłaniając ciemny szyb wentylacyjny. Światło padło na chropowatą ścianę.
        - Zbierz lampy razem, żeby uzyskać maksymalny efekt pola - poleciła Odrade. - No, wskakuj!
        Sheeana zacisnęła sznureczki w mokrej od potu dłoni i skoczyła w głąb ciemnej studni. Poleciała w dół, przerażona. Wyżej błyskały światła; Odrade spadała w ślad za nią.
        Wylądowały w przepompowni. Przez szum licznych wentylatorów przebijały się odgłosy potyczki na zewnątrz.
        - Musimy przedostać się do komór pozaprzestrzennych, a stamtąd na pustynię - powiedziała Odrade. - Wszystkie systemy są z sobą powiązane. Musi być przejście.
        - Ona nie żyje? - szepnęła Sheeana.
        - Tak.
        - Biedna Matka Przełożona.
        - Ja jestem teraz Matką Przełożoną, Sheeano. Przynajmniej na razie. Wskazała palcem w górę.
        - Dziwki zaatakowały. Musimy się śpieszyć.
        Świat jest siedliskiem żywych. A kimże są oni?
        Pozwalamy ciemności wnikać nam za skórę.
        Ona była powiewem, który liście goni,
        Schwytałem ją w ramiona i dotąd ją tulę.
        Kto z prochu powstał, ten zdąża w świetlistość,
        Wie, co to znaczy światła wiekuistość.*
        Theodore Roethke
        (Cytaty historyczne z Dar-es-Balat)
        Teg zmienił się w cyklon właściwie bez podejmowania świadomej decyzji. Na koniec poznał naturę zagrożenia, które niosły z sobą Czcigodne Macierze. Ta obserwacja znalazła miejsce wśród niejasnych zadań, którymi zarzucała go jego nowa mentacka świadomość, idąca w parze z niewiarygodną szybkością.
        Potworne zagrożenie wymagało od niego potwornego przeciwnatarcia. Zbryzgany krwią, parł przez kwaterę Rozproszonych, szlachtując każdego, kogo napotkał.
        W szkole Bene Gesserit nauczył się, że istotnym problem ludzkiego wszechświata jest instynkt rozrodczy. Szedł przez korytarze, siejąc zniszczenie, a w głowie dźwięczał mu głos jego pierwszej nauczycielki:
        "Możesz myśleć o rym tylko w kategoriach popędu płciowego, ale my wolimy szerszy termin: prokreacja. Ma ona wiele aspektów i odgałęzień, i jak się wydaje, niewyczerpaną energię. Emocja zwana Ťmiłościąť jest tylko jednym z jej przejawów."
        Teg zmiażdżył krtań mężczyzny, który stanął mu na drodze, i w końcu znalazł sterownię systemów obronnych budynku. Siedział w niej zaledwie jeden człowiek. Jego dłoń zawisła już nad czerwonym guzikiem na konsoli.
        Straszliwym ciosem lewej ręki Teg niemal oddzielił jego głowę od tułowia. Ciało powolnym ruchem odchyliło się do tyłu. Krew ciekła z otwartej szyi.
        "Zakon ma słuszność, nazywając je dziwkami!"
        Można było doprowadzić ludzkość niemal wszędzie, manipulując olbrzymimi siłami prokreacji. Można było zmusić ludzi do działań, które wcześniej uznaliby za niemożliwe. Jedna z nauczycielek Tega powiedziała wprost:
        "Ta energia musi mieć ujście. Zakorkuj je, a stanie się potwornie niebezpieczna. Zmień jej kierunek, a zmiecie wszystko, co napotka na drodze. To najgłębsza tajemnica każdej religii."
        Opuszczając budynek, Teg miał świadomość, że pozostawił za sobą ponad pięćdziesiąt trupów. Ostatnią ofiarą był żołnierz w polowym mundurze, który stał w otwartych drzwiach, jak gdyby właśnie miał wejść.
        Teg biegł, mijając pozornie nieruchomych ludzi i pojazdy. Umysł, pracujący na zwiększonych obrotach, miał czas zastanowić się nad tym, co się dzieje. Czy mógł uznać za pocieszenie, że ostatnim uczuciem, które zobaczył na twarzy Czcigodnej Macierzy, było szczere zaskoczenie? Czy mógł sobie pogratulować, że Muzzafar nigdy już nie zobaczy swojego drzewnego domu?
        Konieczność dokonania tego, co zrobił w ciągu paru uderzeń serca, była jednak jasna dla wychowanka Bene Gesserit. Teg dobrze znał historię. W Starym Imperium było wiele rajskich planet, a prawdopodobnie o wiele więcej było ich w przestrzeni zajętej przez Rozproszonych. Ludzkość bez końca próbowała podobnych głupich eksperymentów. Mieszkańcy takich planet przeważnie włóczyli się bezczynnie. Powierzchowna analiza wykazywała, że przyczyną tego był sprzyjający klimat. Teg wiedział, że to bzdury. Po prostu energia seksualna znajdowała w takich miejscach łatwiejsze ujście. Wystarczyło wpuścić do jednego z owych rajów misjonarzy Podzielonego Boga albo inny twór wyznaniowy, a już miało się ostry konflikt.
        "My, Bene Gesserit, wiemy o tym - powiedziała kiedyś jedna z nauczycielek Tega. - Niejeden raz Missionaria Protectiva przytknęła ogień do takiego lontu."
        Teg nie zwalniał kroku, aż znalazł się o pięć kilometrów od rzeźni, która kiedyś była siedzibą sztabu starej Czcigodnej Macierzy. Wiedział, że upłynęło bardzo mało czasu, ale musiał się skupić nad czymś o wiele ważniejszym. Nie zabił wszystkich mieszkańców tamtego budynku. Pozostawił za sobą oczy należące do ludzi, którzy teraz już wiedzą, do czego jest zdolny. Widzieli, jak zabija Czcigodną Macierz. Widzieli, jak Muzzafar osuwa się z jego rąk na ziemię. Ciała, które znaczyły jego drogę, i nagrania, odtworzone w zwolnionym tempie, wyjaśnią wszystko.
        Oparł się o ścianę. Lewą dłoń miał obdartą w jednym miejscu ze skóry. Powoli wracał do normalnego czasu, obserwując krew sączącą się z rany. Była prawie czarna.
        Więcej tlenu we krwi?
        Opadł z sił, ale nie aż tak, jak mógł się tego spodziewać po równie ogromnym wysiłku.
        "Co się ze mną stało?" - zastanowił się.
        Wiedział, że było to coś, co odziedziczył po Atrydach. Kryzysowy moment wepchnął go w inny wymiar ludzkich możliwości. Na czymkolwiek polegałaby jego przemiana - sięgała głęboko. Widział przyszłe kroki, które musiał podjąć. Ludzie, których mijał biegnąc aleją, wyglądali jak posągi.
        "Czy nadejdzie dzień, w którym uznam ich za hołotę?"
        Wiedział, że stanie się to tylko, jeśli będzie tego chciał. Ale pokusa istniała. Pozwolił sobie na krótką chwilę współczucia dla Czcigodnych Macierzy. Wielka Pokusa obaliła je w ich własną mierzwę.
        Co ma teraz robić?
        Główna linia postępowania była oczywista. W Ysai jest człowiek znający z pewnością wszystkich, którzy mogli mu się teraz przydać. Teg rozejrzał się po ulicy. Tak, ten człowiek jest w pobliżu.
        Z dalszej części bulwaru doleciała go woń kwiatów i ziół. Ruszył tam. Był pewien, że zapach doprowadzi go we właściwe miejsce, i że nie czeka go tam walka. Na razie wpłynął na spokojne wody.
        Szybko odnalazł źródło zapachu. Cofnięte w głąb muru drzwi zdobił niebieski szyld, a na nim wypisano dwa słowa we współczesnym języku Galach: "Obsługa osobista".
        Teg wszedł i od razu domyślił się, dokąd trafił. Takie lokale można było znaleźć w wielu miejscach Starego Imperium. Były to restauracje, w których wracano do starożytnej tradycji. Rezygnowano w nich z automatyzacji od kuchni aż po stół. Większość w ogóle się nie afiszowała. Mówiło się przyjaciołom o najnowszym "odkryciu", dodając, żeby trzymali to w tajemnicy.
        "Nie chciałbym, żeby zaczęły się tam schodzić tłumy."
        Baszara zawsze to szczerze bawiło. Rozpowiadało się wokół o nich, udając, że mówi się o tym w najgłębszej tajemnicy.
        Z kuchni na zapleczu dolatywały smakowite zapachy. Obok przeszedł kelner, niosąc tacę, z której buchała para, obiecując rozkosze podniebienia.
        Do Tega podeszła młoda kobieta w krótkiej czarnej sukience i białym fartuszku.
        - Tędy, proszę pana. Mamy wolny stolik tam, w rogu. Odsunęła mu krzesło, zwrócone plecami do ściany.
        - Ktoś zaraz podejdzie do pana. - Podała mu sztywną kartkę taniego, grubego papieru. - Oto menu. Mam nadzieję, że znajdzie pan coś dla siebie.
        Oddaliła się. Ten sam kelner minął Tega, wracając do kuchni. Jego taca była pusta.
        Nogi same przyniosły tu Tega, jak gdyby biegł wytyczonym szlakiem. A człowiek, którego szukał, jadł obiad przy sąsiednim stoliku.
        Kelner zatrzymał się, by pogawędzić z mężczyzną, od którego zależała cała dalsza strategia. Śmiali się razem. Teg zlustrował resztę pomieszczenia. W sumie zajętych było tylko pięć stolików. W przeciwległym kącie podstarzała kobieta dziobała jakieś chrupkie słodycze. Ubrana była w coś, co zdaniem Tega musiało być ostatnim krzykiem mody - krótką, obcisłą czerwoną sukienkę z wielkim dekoltem. Buty też miała czerwone. Z prawej strony siedziała para młodych ludzi, a pod drzwiami starszy mężczyzna w staromodnej, ciasnej brązowej tunice walczył z półmiskiem zieleniny. Jadł oszczędnie, za to pożerał ją oczami.
        Mężczyzna, który rozmawiał z kelnerem, zaśmiał się głośno.
        Teg spojrzał na tył głowy kelnera. Kosmyki jasnych włosów sterczały mu na karku jak połamane źdźbła zeschłej trawy, opadając na wyświechtany kołnierz. Teg opuścił wzrok. Buty miały zdarte obcasy. Brzeg czarnej marynarki nosił ślady cerowania. Czy aż tak oszczędzano w tym miejscu? Oszczędność, czy jakiś inny rodzaj presji ekonomicznej? Zapachy z kuchni nie sugerowały, żeby skąpiono tu zbytnio. Nakrycia były lśniące i czyste. Żadnych wyszczerbionych naczyń. Ale obrus w czerwone i białe paski w kilku miejscach był naprawiany, choć ktoś zatroszczył się, by szwy były niewidoczne.
        Teg jeszcze raz przyjrzał się pozostałym klientom. Wyglądali dostatnio. Nie było tu głodujących biedaków. Wiedział już, w czym rzecz. To nie tylko "swojski" lokalik, ktoś zadbał też, by robił dokładnie takie wrażenie. Za tym pomysłem kryła się tęga głowa. Do tego typu restauracji młodzi, ambitni urzędnicy zapraszali obiecujących klientów albo szefów, których chcieli sobie zjednać. Jedzenie było w nich świetne, a porcje szczodre. Teg uświadomił sobie, że instynkt, który go tu przyprowadził, zadziałał prawidłowo. Baszar pochylił się nad jadłospisem. Wreszcie dotarło do niego, że jest głodny. Co najmniej tak wściekle głodny, jak wtedy, gdy zadziwił świętej pamięci marszałka polnego Muzzafara.
        Kelner pojawił się obok niego z tacą, na której leżało otwarte pudełko i słoik, woniejący cierpko maścią regeneracyjną.
        - Zauważyłem, że zranił się pan w rękę, baszarze. - Postawił tacę na stoliku. - Pozwoli pan, że założę panu opatrunek, zanim złoży pan zamówienie.
        Teg podniósł pokaleczoną dłoń i przyglądał się, jak tamten opatruje ją szybko i zręcznie.
        - Znasz mnie? - zapytał.
        - Tak, panie. A po tym, co słyszałem, dziwi mnie, że widzę pana w mundurze. O, gotowe.
        - Co słyszałeś? - spytał Teg cicho.
        - Że Czcigodne Macierze polują na pana.
        - Dopiero co zabiłem ich kilka i wielu ich... jak właściwie powinno się ich nazywać?
        Kelner przybladł, lecz powiedział twardo:
        - Niewolnicy to dobre określenie, sir.
        - Byłeś pod Renditai, prawda?
        - Tak, panie. Wielu z nas później osiedliło się tutaj.
        - Muszę coś zjeść, ale nie mam czym ci zapłacić.
        - Nikt z Renditai nie wziąłby od pana pieniędzy. Czy oni wiedzą, że pan tu jest?
        - Nie wydaje mi się.
        - Są tu tylko stali klienci. Żaden z nich pana nie zdradzi. Postaram się pana ostrzec, jeżeli zjawi się ktoś groźny. Co chciałby pan zjeść?
        - Przede wszystkim dużo. Wybór pozostawiam tobie. Węglowodanów około dwóch razy więcej niż protein. Bez stymulantów.
        - Co pan rozumie przez "dużo", sir?
        - Po prostu przynoś, aż powiem ci, żebyś przestał... albo kiedy poczujesz, że nadużyłem twojej gościnności.
        - Wbrew pozorom, sir, to nie jest ubogi lokalik. Napiwki uczyniły mnie bogatym człowiekiem.
        "Pięć punktów za ocenę" - pomyślał Teg. Te oszczędności rzeczywiście stanowią część image'u.
        Kelner oddalił się i rzucił słówko klientowi przy środkowym stoliku. Teg przyjrzał mu się otwarcie, kiedy kelner zniknął w kuchni. Tak, to jest ten człowiek. Na jego talerzu piętrzył się udekorowany zieleniną makaron.
        Wygląda na to, że mężczyzna ów nie ma kobiety, która by się o niego troszczyła. Kołnierz krzywo zapięty, zaczepy poplątane. Lewy rękaw poplamiony zielonkawym sosem. Jest praworęczny, ale nie zwraca uwagi, że jedząc ochlapuje sobie drugą rękę. Wystrzępione mankiety spodni. Obszycie jednej nogawki puściło i odpruty brzeg zwisa, przydeptany obcasem. Skarpetki - każda inna, jedna błękitna a druga bladożółta. To wszystko jednak zdaje się mu nie przeszkadzać. Chyba nigdy matka ani żadna inna kobieta nie zawróciła go od drzwi, każąc mu doprowadzić się do porządku. Cały jego wygląd jest odbiciem filozofii życiowej: "Taki jestem, jakiego mnie widzicie, i nie dbam o to, czy to się wam podoba".
        Mężczyzna podniósł raptownie głowę. Rozejrzał się po sali, zatrzymując wzrok na każdej twarzy, jak gdyby szukał wśród nich tej jednej, po czym ponownie skupił się na własnym talerzu.
        Kelner powrócił z rzadką zupą, w której pływały drobne kawałki jajka i jakieś zielone warzywa.
        - To zanim nie przygotujemy reszty dań - powiedział.
        - Przyjechałeś tu prosto z Renditai? - spytał Teg.
        - Tak, panie. Ale służyłem też z panem na Acline.
        - Gammu 67.
        - Tak jest
        - Ocaliliśmy tam niemało istnień - powiedział Teg. - Ich i naszych.
        - Życzy pan sobie, żeby przynieść wykrywacz trucizny? - spytał chłodno kelner, gdy Teg nadal nie zabierał się do jedzenia.
        - Nie, skoro to ty mi podajesz - odparł Teg. Mówił szczerze, ale czuł się trochę tak, jak gdyby popełnił oszustwo, bo wizja upewniła go, że jedzenie jest bezpieczne.
        Udobruchany kelner odwrócił się, by odejść.
        - Chwileczkę - zatrzymał go Teg.
        - Tak, panie?
        - Ten człowiek przy środkowym stoliku. To jeden z waszych stałych klientów?
        - Profesor Delnay? O, tak.
        - Delnay. Tak właśnie myślałem.
        - Profesor sztuki wojennej. I jej historii.
        - Wiem. Kiedy przyjdzie pora na deser, proszę go zapytać, czy nie zechciałby się do mnie przysiąść.
        - Czy mam mu powiedzieć, kim pan jest?
        - Myślisz, że jeszcze nie wie?
        - Prawdopodobnie wie, sir, ale mimo wszystko...
        - Bądź ostrożny wtedy, kiedy trzeba - rzekł Teg. - A teraz przynieś jedzenie.
        Zainteresowanie Delnaya sięgnęło szczytu na długo przedtem, nim kelner przekazał mu zaproszenie Tega. Pierwsze jego słowa, gdy wreszcie usiadł naprzeciwko, brzmiały:
        - To był najwspanialszy gastronomiczny spektakl, jaki zdarzyło mi się oglądać. Czy jest pan pewien, że zmieści pan jeszcze deser?
        - Co najmniej dwa albo trzy - zapewnił go Teg.
        - Fascynujące!
        Teg włożył do ust łyżeczkę polewanego miodem kremu. Przełknął ją i powiedział:
        - To miejsce to prawdziwy klejnot.
        - Trzymam je w głębokiej tajemnicy - rzekł Delnay. - Oczywiście nie przed paroma bliskimi przyjaciółmi. Czemu mam zawdzięczać zaszczyt pańskiego zaproszenia?
        - Czy kiedykolwiek został pan... hm, naznaczony przez Czcigodną Macierz?
        - Bogowie zatraty, nie! Nie jestem na to dość ważną figurą.
        - Chciałem pana prosić, żeby zaryzykował pan dla mnie życie.
        - W ten sposób?
        Żadnego wahania To pocieszające.
        - Jest w Ysai miejsce, gdzie spotykają się moi starzy żołnierze. Chcę tam iść i zobaczyć się z nimi, zgromadzić ich jak najwięcej.
        - Iść przez ulice w mundurze, tak jak teraz?
        - W jakikolwiek sposób, w jaki pan to zaaranżuje.
        Delnay położył palec na dolnej wardze i odchylił się w krześle, patrząc na Tega.
        - Pańską postać niełatwo przebrać, sam pan wie. Ale może znajdzie się sposób. - Pokiwał głową w zamyśleniu. - Tak. - Uśmiechnął się. - Obawiam się tylko, że nie będzie pan zachwycony.
        - Co pan ma na myśli?
        - Parę poduszek i trochę charakteryzacji. Przeszmuglujemy pana w przebraniu majstra bordanów. Oczywiście będzie pan śmierdział kanalizacją. I będzie pan musiał udawać, że w ogóle pan tego nie czuje.
        - Dlaczego pan uważa, że to się uda?
        - Och, tej nocy będzie burza. Często się zdarza o tej porze roku. Pozostawia wilgoć dla przyszłorocznych plonów. I napełnia zbiorniki cieplarni, wie pan.
        - Niewiele z pańskiego wywodu rozumiem, ale kiedy skończę następny deser, pójdziemy.
        - Spodoba się panu miejsce, w którym schronimy się przed burzą - powiedział Delnay. - Chyba zwariowałem, że chcę to zrobić. Ale właściciel tej knajpy powiedział, że jeśli panu nie pomogę, mogę już tu nie wracać.
        Godzinę po zapadnięciu ciemności Delnay zaprowadził Tega na miejsce spotkania. Teg odziany był w skóry i udawał, że utyka. Wiele siły psychicznej kosztowało go ignorowanie własnego smrodu. Przyjaciele Delnaya obłożyli go odchodami, a potem opłukali. Podczas suszenia strumieniem ciepłego powietrza ściekowe zapachy wystąpiły w całej pełni.
        Zdalny odczyt meteorologiczny na drzwiach gospody wskazywał, że w ciągu ostatniej godziny temperatura spadła o piętnaście stopni. Delnay wszedł pierwszy do zatłoczonego pomieszczenia, z którego dobiegał hałas i pobrzękiwanie szklanek. Teg przystanął, żeby zapoznać się z pogodą. Wiatr dochodził w porywach do trzydziestu stopni. Ciśnienie atmosferyczne spadało. Spojrzał na umieszczony powyżej szyld:
        "Na użytek naszych klientów".
        Prawdopodobnie również na korzyść baru. Chyba każdy wychodzący stąd klient, rzuciwszy okiem na odczyt pogody, wolał wrócić z powrotem do towarzystwa i zacisznego ciepła.
        W kącie za barem w obszernym kominku płonął prawdziwy ogień. Pachniało drewno.
        Delnay wrócił, pociągnął nosem, skrzywił się i przeprowadził Tega pod ścianami do pokoju na zapleczu, a stamtąd do prywatnej łazienki. Mundur, wyprany i odprasowany, leżał na krześle.
        - Będę przy kominku, kiedy pan stąd wyjdzie.
        - Ze wszystkimi dystynkcjami, tak? - spytał Teg.
        - To niebezpieczne tylko na ulicy - rzekł Delnay i oddalił się tą samą drogą, którą przyszli.
        Po pewnym czasie Teg wszedł do baru i zaczął przepychać się do kominka, mijając grupki ludzi, którzy milkli nagle, rozpoznając go. Tu i ówdzie rozlegały się zduszone szepty: "Sam stary baszar!", "O, tak, to Teg. Służyłem pod nim. Poznałbym wszędzie tę twarz i tę postać".
        Klienci stłoczyli się w cieple ognia. Wokół unosił się zapach mokrych ubrań i przesiąkniętych alkoholem oddechów.
        Czyżby to burza zagnała cały ten tłum do baru? Teg spojrzał na stwardniałe w walce żołnierskie rysy twarzy i pomyślał, że to nie jest zwyczajna zbieranina, cokolwiek by mówił Delnay. Ci ludzie znali się nawzajem i spodziewali się tu zastać o tej właśnie godzinie.
        Delnay siedział na ławce przy kominku ze szklanką pełną bursztynowego trunku.
        - Rozesłałeś wieść, że mają się tu z nami spotkać - rzekł Teg.
        - Czy nie tego chciałeś, baszarze?
        - Kim ty jesteś, Delnay?
        - Jestem właścicielem zimowej farmy o parę stopni na południe stąd, a oprócz tego mam kilku przyjaciół bankierów, którzy czasami pożyczają mi samochód. Jeżeli chcesz, żebym wyrażał się ściślej, to jestem taki sam, jak wszyscy w tym pokoju. Jestem kimś, kto chce zrzucić Czcigodne Macierze z naszych karków.
        - Czy to prawda, że zabiłeś ich dziś setkę, baszarze? - spytał ktoś z tyłu.
        - Liczba jest bardzo przesadzona - skwitował Teg sucho, nie odwracając się. - Czy mógłbym dostać drinka?
        Ktoś pośpieszył mu nalać, podczas gdy Teg rozglądał się po gospodzie z wyżyn swojego wzrostu. Szklanka, którą mu podano, zawierała, jak się zresztą spodziewał, ciemnobłękitne Marinette z Danu. Starzy żołnierze wiedzieli, co lubi.
        Wokół nadal pito, ale już o wiele powściągliwiej. Czekali, aż wyjawi im swoje zamiary.
        Sącząc wino, Teg myślał o tym, że wrodzony ludziom instynkt stadny w burzliwą noc jeszcze bardziej przybiera na sile. Plemienni bracia, zebrani przy ognisku u wylotu jaskini! "Nic nam nie grozi, zwłaszcza że zwierzęta widzą, iż mamy ogień." W ilu miejscach na Gammu ludzie podobnie gromadzą się w takie noce? Paskudna pogoda mogła być przykrywką działań, których zebrani towarzysze woleliby nie ujawniać. Pozwalała też siedzieć pod dachem ludziom, którzy w przeciwnym wypadku nie mieliby prawa tam pozostać.
        Rozpoznał kilka twarzy z przeszłości. Oficerowie i szeregowcy. Niektórych pamiętał dobrze, jako oddanych, godnych zaufania ludzi. Część z nich zginie tej nocy.
        Hałas znów zaczął się wzmagać, w miarę jak ludzie oswajali się z jego obecnością. Nikt nie żądał od niego wyjaśnień. Dobrze go znali. Teg ustalał własny porządek dnia.
        Wiedział, że podobne rozmowy i śmiechy musiały towarzyszyć tego rodzaju zebraniom od pradawnych czasów, kiedy to ludzie skupiali się razem dla wspólnej ochrony. Brzęk szklanek, nagłe wybuchy śmiechu, tu i ówdzie ciche chichoty. To ci, którzy w większym stopniu świadomi byli własnego znaczenia - cichy śmiech daje do zrozumienia, że potrafisz się bawić, ale nie musisz robić z siebie rechoczącego błazna. Delnay śmiał się cicho. Teg podniósł głowę i zobaczył, że zbudowany z belek sufit jest stosunkowo niski. Sprawiało to, że zamknięta nim przestrzeń wydawała się równocześnie rozleglejsza i bardziej zaciszna. Ktoś tutaj świetnie zna się na ludzkiej psychologii. Teg wiele razy spotykał się na Gammu z przejawami tej wiedzy. Znać tu było troskę o to, by tłumić niepożądaną czujność. Niech ludzie mają poczucie wygody i bezpieczeństwa. Rzeczywistość była całkiem inna, lecz nie można pozwolić, by to do nich dotarło.
        Przez kilka następnych chwil Teg przyglądał się, jak fachowy personel roznosi napoje: ciemne gatunki miejscowego piwa i droższe trunki z importu. Na barze i dyskretnie oświetlonych stolikach rozstawiono miseczki z obsmażanymi, mocno solonymi warzywami z Gammu. Nikt nie wydawał się być urażony tym dość ostentacyjnym sposobem wzniecania pragnienia. W powszechnej opinii to było normalne dla tego typu miejsca. Piwo też na pewno jest bardzo słone. Zawsze było. Piwowarzy wiedzieli, jak zwiększać obroty.
        Niektóre grupki hałasowały coraz śmielej. Trunki zaczęły już demonstrować swoją pradawną, czarodziejską moc. Między zebranych wkradł się Bachus. Teg wiedział, że jeżeli spotkanie będzie się toczyć naturalną koleją, nieco później hałas osiągnie punkt kulminacyjny, a potem stopniowo, bardzo powoli, zacznie cichnąć. Ktoś wyjrzy na dwór, żeby zobaczyć, jaka pogoda. W zależności od tego, co zobaczy, lokal opróżni się od razu albo zabawa, już spokojniejsza, będzie trwała dalej. Teg uświadomił sobie, że z całą pewnością ci za barem mają sposób, by fałszować wskaźniki meteorologiczne. Jest to zbyt dobra metoda nakręcania obrotów, żeby ją przepuścić.
        "Zwab ich do środka, a potem przytrzymaj, chwytając się wszelkich środków, jakie klienci będą tolerować."
        Personel tej instytucji podporządkowałby się Czcigodnym Macierzom bez mrugnięcia okiem.
        Teg odstawił szklankę i krzyknął:
        - Czy mogę prosić was o uwagę?
        Zapadła cisza. Nawet kelnerzy zastygli w bezruchu.
        - Niech ktoś stanie przy drzwiach - ciągnął Teg. - Nikt nie może wejść ani wyjść, póki nie wydam rozkazu. Tylne drzwi też, jeśli łaska.
        Kiedy jego polecenie zostało wykonane, rozejrzał się dookoła, wybierając tych, którym zgodnie z podwójną wizją i długoletnim doświadczeniem wojskowym mógł najbardziej zaufać. To, co musi zrobić, stało się teraz dla niego zupełnie jasne. Na skraju jego nowej świadomości majaczył Burzmali, Lucilla i Duncan. Wiedział już, czego im trzeba.
        - Zakładam, że większość z was może dość szybko zdobyć broń - powiedział.
        - Jesteśmy gotowi, baszarze! - krzyknął jakiś mężczyzna. Teg dosłyszał w jego głosie zdecydowanie, które daje alkohol w połączeniu z zastrzykiem adrenaliny tłoczonej do krwi jak za dawnych, dobrych, drogich czasów.
        - Musimy zdobyć statek pozaprzestrzenny - oznajmił Teg.
        To ich całkiem porwało. Żaden inny wytwór cywilizacji nie był równie zazdrośnie strzeżony. Takie statki na krótko przysiadały na lądowiskach, a potem odlatywały. Opancerzone burty najeżone były działami. Załoga strategicznych stanowisk znajdowała się w ciągłym pogotowiu bojowym. Można było próbować wziąć je podstępem - w otwartym ataku szanse były nikłe. Ale tu, w tym pokoju, potrzeba i niesforne atrydzkie dziedzictwo genetyczne stworzyły w Tegu nowy rodzaj świadomości. Znał pozycje niewidzialnych statków na powierzchni i wokół Gammu. On je widział. W jego umyśle płonęły jasne plamki i - jak nić biegnąca od jednego koralika do następnego - rozdwojona wizja prowadziła go przez ten labirynt
        "A ja wcale nie mam ochoty iść" - pomyślał.
        Ale temu, co go prowadziło, nie mógł się przeciwstawić.
        - Konkretnie, zamierzamy zdobyć statek Rozproszonych - uzupełnił. - Mają najlepszy sprzęt. Ty, ty, ty i ty - wskazał - zostaniecie tutaj i dopilnujecie, żeby nikt stad nie wyszedł ani nie skontaktował się z nikim z zewnątrz. Podejrzewam, że was zaatakują. Trzymajcie się tak długo, jak dacie radę. Reszta bierze broń i ruszamy.
        Sprawiedliwość? Kto szuka sprawiedliwości? Zaprowadzimy naszą własną sprawiedliwość. Zaprowadzimy ją tutaj, na Arrakis - zwyciężając lub ginąc. Nie gardłujmy o sprawiedliwość dopóty, dopóki mamy ręce i tyle wolności, by móc ich używać.
        Leto I
        (z Archiwum Bene Gesserit)
        Statek pozaprzestrzenny opuszczał się nad rakiańska pustynię. Jego przelot wzniecił wirujące tumany kurzu, które otoczyły go, gdy siadał na nierównym, sypkim podłożu. Srebrnożółte słońce opadało za horyzont, na którym majaczyły miraże zrodzone z upału długiego, skwarnego dnia. Błyszcząca stalowa kula, nieuchwytna dla oczu i uszu ludzi, jasnowidzów i przyrządów dalekiego zasięgu, wylądowała z chrzęstem. Podwójne widzenie Tega upewniło go, że nikt niepożądany nie dostrzegał jego przybycia.
        - Chcę mieć tu uzbrojone ornitoptery i pojazdy w ciągu dziesięciu minut - powiedział.
        Za jego plecami ludzie rzucili się do roboty.
        - Jesteś pewien, że oni są tutaj, baszarze? - odezwał się głos kompana od kieliszka z baru na Gammu, wysokiego oficera spod Renditai, którego twarz nie była już twarzą kogoś, kto wciąż na nowo przeżywa dziecinne lęki. Widział, jak starzy przyjaciele giną w bitwie na Gammu. Tak samo jak inni, którzy przeżyli i przybyli tu z nim, pozostawił rodzinę, której losu nie znał. W jego głosie pobrzmiewała gorycz, jak gdyby chciał sam siebie przekonać, że został zmuszony do tej eskapady.
        - Będą tu wkrótce - powiedział Teg. - Przyjadą na grzbiecie czerwia.
        - Skąd to wiesz?
        - Tak było ustalone.
        Teg przymknął oczy. Nie były mu potrzebne, by wiedzieć, co dzieje się dookoła niego. Ten posterunek był taki sam jak wiele innych, którymi dowodził: owalna kabina pełna aparatury i obsługujących ją ludzi, oficerowie czekający na rozkazy.
        - Co to za miejsce? - spytał ktoś.
        - Tamte skały na północ od nas - odparł Teg. - Widzicie? Były kiedyś wysokim urwiskiem. Nazywano je Oddzielacz Wiatru. Była tam fremeńska sicz. Teraz została z niej tylko spora jaskinia. Żyje w niej paru rakiańskich pionierów.
        - Fremeni - rozległ się szept. - Bogowie! Nie mogę się doczekać, kiedy zobaczę tego czerwia. Nigdy nie przypuszczałem, że ujrzę coś takiego.
        - Kolejna niespodzianka twojego autorstwa, co? - spytał oficer z jeszcze większą goryczą.
        "Co by powiedział, gdyby odkrył moje nowe zdolności? - zastanawiał się Teg. - Mógłby pomyśleć, że ukrywałem zamiary, których mógłbym się wstydzić". I miałby rację. Ten człowiek jest o krok od objawienia. Czy pozostałby mi wierny, gdyby otwarły mu się oczy?"
        Potrząsnął głową. Oficer nie miał wyboru. Jedyna możliwość, która im została, to walczyć i zginąć.
        "To prawda - pomyślał - że proces łagodzenia konfliktów pociąga za sobą konieczność okłamywania całych rzesz ludzi." Jakże łatwo było wpaść w przyzwyczajenia Czcigodnych Macierzy!
        Co za rynsztok!
        Oszustwo nie było tak trudne, jak mogłoby się zdawać. Większość ludzi chciała, by ktoś ich prowadził. Ten oficer też tego chciał. Potężną podświadomą motywację tego zjawiska tworzył głęboko zakorzeniony instynkt stadny. Naturalną reakcją kogoś, kto uświadomił sobie, jak łatwo jest prowadzony, było szukanie kozłów ofiarnych. Ten oficer, tam, za nim, chciał mieć kozła ofiarnego.
        - Burzmali chce się z tobą widzieć - powiedział ktoś z lewej.
        - Nie teraz.
        Burzmali może zaczekać. Już niebawem przyjdzie jego wielki dzień. A na razie może tylko przeszkadzać. Będzie miał jeszcze czas, żeby niebezpiecznie otrzeć się o rolę kozła ofiarnego.
        Jak łatwo był kreować takie ofiary i jak chętnie były one przyjmowane przez ogół! Sprawdzało się to szczególnie wtedy, gdy alternatywą było odkrycie, że jest się winnym albo głupcem - lub jednym i drugim. Teg chciał powiedzieć wszystkim tym ludziom: Przyjrzyjcie się kłamstwom! Wtedy poznacie nasze prawdziwe intencje!
        - Z Burzmalim jest ta Wielebna Matka - powiedział oficer łącznościowy. - Domaga się, żebyś ich przyjął.
        - Powiedz Burzmaliemu, żeby wracał do Duncana. Niech zajrzy do Murbelli i sprawdzi, czy jest dobrze zamknięta. Lucilla może wejść.
        "Tak musiało być" - pomyślał. Lucillę coraz bardziej dziwiły zmiany, które w nim zaszły. Mógł być pewien, że Wielebna Matka pozna różnicę.
        Lucilla wtargnęła do kabiny z szelestem szat, który podkreślał jej zapalczywość. Była wściekła, ale zręcznie to ukrywała.
        - Żądam wyjaśnienia, Milesie!
        "Niezłe wejście" - pomyślał.
        - Czego? - spytał.
        - Dlaczego po prostu nie wylądowaliśmy w...
        - Ponieważ Czcigodne Macierze i ich tleilaxańscy koledzy z Rozproszenia panują w tej chwili prawie nad wszystkimi większymi ośrodkami Rakis.
        - Skąd...jak...
        - Zabili Tarazę, wiesz? - rzucił.
        Zatkało ja, ale nie na długo.
        - Milesie, żądam, żebyś mi powiedział...
        - Nie mamy wiele czasu - przerwał. - Przelot następnego satelity ujawni naszą pozycję.
        - Ale system obronny Rakis...
        - Jest tak samo zawodny, jak każdy inny system obronny, kiedy staje się statyczny. Rodziny obrońców są tu, na dole. Schwytaj rodziny, a zyskasz efektywną władzę nad obrońcami.
        - Ale dlaczego siedzimy tu w...
        - Żeby zabrać Odrade i tę jej smarkatą. Aha, ich czerwia też.
        - Co będziemy robić z...
        - Odrade będzie wiedziała, co robić z czerwiem. Wiesz, że jest teraz twoją Matką Przełożoną?
        - A więc masz zamiar nas stąd usunąć...
        - Same się usuniecie! Moi ludzie i ja zostaniemy tutaj i zaczniemy dywersję.
        W kabinie dowodzenia zaległa wiele mówiąca cisza. "Dywersja - pomyślał Teg. - Cóż za źle dobrane słowo." Opór, który zamierzał stawić, przyprawi Czcigodne Macierze o histerię, szczególnie kiedy uwierzą, że ghola jest tu, na Rakis. Nie tylko rozpoczną przeciwnatarcie. Przypuszczalnie posuną się aż do zniszczenia planety. Większość Rakis stanie się zwęgloną ruiną. Mało było prawdopodobne, by przeżył jakikolwiek człowiek, czerw czy piaskopływak.
        - Czcigodne Macierze starały się zlokalizować i schwytać czerwia. Bez większych rezultatów - powiedział. - Naprawdę nie rozumiem, jak mogły być do tego stopnia ślepe, że nie odkryły sposobu, w jaki przeniesiecie jednego z nich.
        - Przeniesiemy... - Lucilla plątała się w domysłach. Teg nigdy nie widział żadnej Wielebnej Matki równie oszołomionej. Próbowała poskładać razem to, co powiedział. Teg dawno zauważył, że członkinie zakonu wykazują pewne zdolności mentackie. Mentat mógł dojść do uzasadnionych wniosków bez dostatecznych danych. Pomyślał, że będzie już daleko poza jej zasięgiem (i zasięgiem jakiejkolwiek Wielebnej Matki), zanim Lucilla pozbiera wystarczające dane. Ależ się rzucą na jego potomstwo! Na pewno zawloką Dimelę do swoich genetyczek. Odrade też. Nie ucieknie im.
        - A więc grozi nam tu niebezpieczeństwo - powiedziała Lucilla.
        - Pewne niebezpieczeństwo, tak. Cały kłopot z Czcigodnymi Macierzami to ten, że są za bogate. Robią błędy bogaczy.
        - Zdeprawowane wywłoki! - syknęła Lucilla.
        - Proponuję, żebyś poszła na pomost wejściowy - powiedział. - Odrade wkrótce tu będzie.
        Opuściła go bez jednego słowa.
        - Uzbrojenie wyładowane i gotowe do akcji! - zameldował oficer łącznościowy.
        - Zawiadom Burzmaliego, żeby był gotowy objąć tu dowodzenie - rzekł Teg. - Niedługo wymarsz.
        - Oczekujesz, że wszyscy pójdziemy za tobą? - To ten, który szukał kozła ofiarnego.
        - Ja idę - powiedział Teg. - Jeżeli będzie trzeba, pójdę sam. Dołączą do mnie tylko ci, którzy zechcą.
        "Po takim wstępie pójdą wszyscy" - pomyślał. Presja koleżeństwa nie była należycie doceniana poza kręgiem wychowanków Bene Gesserit.
        W kabinie dowodzenia zrobiło się cicho. Tylko przyrządy cykały i pomrukiwały. Teg pogrążył się w rozmyślaniach o "zdeprawowanych wywłokach".
        "Słowo Ťzdeprawowaneť nie oddaje prawdy" - myślał. Czasami wielcy bogacze ulegali deprawacji. Najpierw była wiara, że pieniądz
        - albo władza - może kupić wszystkich i wszystko. A dlaczegóżby nie mieli w to wierzyć?! Widzieli to codziennie, na własne oczy. Łatwo uwierzyć w absoluty.
        "Wszystko to marność, tylko nadzieja jest wieczna."
        To jest jak religia. Pieniądze kupią nawet niemożliwe.
        Potem przychodziła deprawacja.
        Z Czcigodnymi Macierzami było inaczej. W jakiś sposób były poza zasięgiem pojęcia deprawacji. Przekroczyły ją; Teg widział to wyraźnie. A teraz tak daleko pozostawiły ją za sobą, że Teg zastanawiał się, czy naprawdę chciałby wiedzieć o nich więcej.
        A jednak wiedział. Wiedza była wrośnięta w jego nową świadomość. Żadna z tych istot nie zawahałaby się ani przez moment przed skazaniem na tortury całej planety, gdyby miało to oznaczać osobisty zysk. Albo gdyby przynosiło w zamian jakąś wyimaginowaną przyjemność. Albo gdyby te cierpienia miały przedłużyć ich życie o kilka dni lub godzin.
        Jeżeli można to było nazwać życiem.
        Co dla nich było radością? Co nagrodą? Byli jak narkomani. Cokolwiek sprawiało im przyjemność, za każdym następnym razem potrzebowali tego więcej i więcej.
        I wiedzieli o tym!
        Ależ musieli być wściekli! Tak dać się złapać! Widzieli wszystko, a nigdy nie było im dosyć. Nic nie było dość dobre ani dość złe. Zupełnie zatracili zdolność umiaru.
        Byli jednak niebezpieczni. I być może się mylił; być może zapomnieli już, jak to było przed potworną transformacją tych tracących burdelem stymulatorek, których oczy zabarwiały się na pomarańczowo. We wspomnieniach wspomnień mogły pojawić się przekłamania. Każdego mentata uczulano, by widział w sobie tę skazę.
        - Jest czerw! - rozległ się okrzyk oficera łącznościowego.
        Teg obrócił się z krzesłem i spojrzał na miniaturową holograficzną projekcję widoku na południowy zachód. Czerw wił się w oddali jak srebrna smużka. Na grzbiecie miał dwie maleńkie plamki.
        - Kiedy przyjadą, wprowadź tutaj Odrade - polecił. - Sheeana, ta młoda dziewczyna, zostanie, żeby pomóc wam wprowadzić czerwia do ładowni. On jej posłucha Pilnuj, żeby Burzmali był w pobliżu. Nie będziemy mieli wiele czasu na przekazanie dowództwa.
        Kiedy Odrade weszła do kabiny dowództwa, wciąż jeszcze oddychała ciężko i roztaczała wokół siebie zapach pustyni, mieszaninę melanżu, krzemienia i ludzkiego potu. Teg siedział w fotelu i zdawał się odpoczywać. Oczy miał zamknięte.
        Odrade pomyślała, że udało jej się przyłapać baszara na chwili bezczynności, może rozmyślań. Wtedy otwarł oczy i zauważyła zmianę, o której Lucilla zdążyła tylko ostrzegawczo napomknąć. Co się z nim stało? Nieomal pozował przed nią, zmuszał ją, by to w nim dostrzegła. Brodę wysuniętą miał nieco do przodu, jak zwykle, gdy czemuś się przyglądał. Wąska, osnuta pajęczyną zmarszczek twarz nie straciła nic ze swego czujnego wyrazu. Długi ostry nos, tak charakterystyczne dziedzictwo Corrinów i Atrydów, z wiekiem wydłużył się trochę. Ale siwe włosy wciąż były gęste, a mała wypukłość na czole skupiała wzrok obserwatora...
        Na jego oczach!
        - Skąd wiedziałeś, że tu nas zastaniesz? - spytała. - Nie miałyśmy pojęcia, dokąd zaniesie nas czerw.
        - W pasie okołobiegunowym jest bardzo niewiele nie zamieszkanych miejsc - odparł. - Ryzyko gracza. To wydawało się właściwe.
        Ryzyko gracza? Znała ten mentacki termin, ale nigdy dotąd go nie rozumiała.
        Teg podniósł się z fotela.
        - Weź ten statek i leć do miejsca, które znasz najlepiej - powiedział.
        Kapitularz? Prawie powiedziała to na głos, ale powstrzymała ją obecność innych, obcych żołnierzy, których zebrał wokół siebie Teg. Kim byli? Krótkie wyjaśnienie Lucilli nie zadowoliło jej.
        - Zmienimy trochę plan Tarazy - rzekł Teg. - Ghola nie zostanie tutaj. Musi lecieć z tobą.
        Zrozumiała. Będą potrzebowali nowych talentów Duncana Idaho, by stawić czoła dziwkom. Chłopak przestał być wyłącznie przynętą, mającą sprowokować zniszczenie Rakis.
        - Oczywiście nie będzie mógł opuścić kryjówki pozaprzestrzennej- zauważył Teg.
        Skinęła głową. Duncan nie był chroniony przed jasnowidzącymi szpiegami... czy choćby Nawigatorami Gildii.
        - Baszarze! - wołał oficer łącznościowy. - Namierzył nas satelita!
        - Dobrze, szczury lądowe! - ryknął Teg. - Wszyscy na zewnątrz! Dawać tu Burzmaliego!
        Właz w tylnej części kabiny otworzył się gwałtownie i wpadł przezeń Burzmali.
        - Baszarze, co mamy...
        - Nie ma czasu! Przejmuj dowództwo! - Teg zerwał się z fotela i niecierpliwym gestem przywołał Burzmaliego. - Odrade powie ci, dokąd masz lecieć.
        Ulegając impulsowi, o którym wiedział, że przynajmniej częściowo składa się z chęci odwetu, Teg uścisnął lewe ramię Odrade, pochylił się ku niej i pocałował ją w policzek.
        - Czyń, co powinnaś, córeczko - szepnął. - Ten czerw w ładowni niedługo będzie pewnie jedynym we wszechświecie.
        Odrade rozumiała już wszystko: Teg znał cały plan Tarazy i zamierzał wypełnić rozkaz swej Matki Przełożonej do samego końca. Czyń, co powinnaś. Te słowa mówiły wszystko!
        Nie patrzymy na nowy stan materii, ale na nowo odkrytą zależność między świadomością a materią, uwikłanie umożliwiające nam wnikliwsze spojrzenie na działanie wyroczni. Prorok kształtuje rzutowany do wewnątrz wszechświat tak, że tworzy nowe możliwości rozwoju zdarzeń na zewnątrz. Rodzą się one z sił, których nie rozumiemy. Zrozumienie ich nie jest niezbędne, by można było ich użyć do formowania fizycznego wszechświata. Starożytni kowale nie musieli rozumieć molekularnej i submolekularnej złożoności stali, brązu, miedzi, złota i cyny. Wymyślili siły mistyczne, by opisać Nieznane, a sami nadal dęli z miechów w swoje piece i bili młotami.
        Matka Przełożona Taraza
        Wystąpienie na Radzie
        Starożytny budynek, w którym zakon żeński ukrył swoją Kapitułę, Archiwa i urzędy władzy duchowej, nie skrzypiał w nocy zwyczajnie, jak inne. Jego szmery przypominały raczej celowo wysyłane sygnały. W ciągu wielu spędzonych tutaj lat Odrade nauczyła się je rozpoznawać. O, tam, ten pełen napięcia trzask, to była drewniana belka w podłodze, której nikt nie wymienił od ośmiuset lat. W nocy kurczyła się i hałasowała.
        Do pomocy w nasłuchu miała wspomnienia Tarazy. Nie były jeszcze całkiem zintegrowane z resztą; miała tak mało czasu. Nocą, tu, w dawnej pracowni Tarazy, starała się wykorzystać nieliczne wolne chwile, żeby dokończyć integracji.
        - Dara i Tara, nareszcie razem.
        To było całkiem wyraźne stwierdzenie Tarazy.
        Ściganie Innych Wspomnień przypominało istnienie na wielu poziomach równocześnie, czasami bardzo głęboko, ale Taraza zawsze była blisko powierzchni. Odrade zanurzyła się głębiej w te wielorakie byty. Teraz właśnie jaźń, którą oddychała, była daleka, podczas gdy inne domagały się, żeby rzuciła się głową naprzód we wszechogarniające wizje, zapachy, dotknięcia, emocje - wszystkie szczegóły oryginału zachowane bez uszczerbku we wnętrzu jej świadomości.
        - Cudze sny odbierają spokój.
        To znowu Taraza.
        Taraza, która prowadziła śmiertelnie niebezpieczną grę, kładąc na szali przyszłość całego zakonu żeńskiego! Jak precyzyjnie określiła w czasie przeciek informacji o tym, że Tleilaxanie wyposażyli gholę w groźne umiejętności. Atak na Twierdzę na Gammu był potwierdzeniem, że informacja dotarła do źródła. Ale brutalność ataku ostrzegła Tarazę, że czasu jest niewiele. Można było być pewnym, że dziwki zgromadzą środki dla całkowitego zniszczenia planety - tylko po to, by zabić tego jednego gholę.
        Tak wiele zależało od Tega.
        Widziała baszara przez pryzmat własnej kompilacji Innych Wspomnień: ojciec, którego nigdy naprawdę nie znała.
        "Wtedy, na końcu, także go nie znałam."
        Grzebanie się we wspomnieniach osłabiało ją, ale nie potrafiła zamknąć uszu na zew tego oceanu pokus.
        Przyszły jej na myśl słowa Tyrana: Ta straszna równina mojej przyszłości! Odpowiedzi zrywają się jak stada spłoszonych ptaków, czerniąc niebo wspomnień, od których nie mogę uciec.
        Odrade jak pływak balansowała tuż pod powierzchnią wody.
        "Najprawdopodobniej wybiorą kogoś innego na to miejsce - pomyślała. - Może nawet otrzymam surową naganę. Bellonda z pewnością nie zgodzi się łatwo na ten nowy status quo na stanowisku dowodzenia. Nie szkodzi. Ocalenie zakonu jest wszystkim, co powinno je obchodzić."
        Odrade uwolniła się od Innych Wspomnień i rzuciła okiem na przeciwległy kąt pokoju, gdzie w cienistej wnęce można było dostrzec popiersie pewnej kobiety. W słabym świetle kształty rozmywały się, lecz Odrade dobrze znała tę twarz: Chenoeh, symboliczna strażniczka Kapitularza.
        Tylko dla chwały Boga...
        Każda siostra, która przeszła przez przyprawową agonię (Chenoeh to się nie udało), mówiła albo myślała to samo, ale co w rzeczywistości znaczyły owe słowa? Przemyślana hodowla i drobiazgowe szkolenie dostarczały doskonałych egzemplarzy w wystarczających ilościach. Gdzie była w tym ręka Boga? Czerw, którego przywiozły z Rakis, z pewnością nie był Bogiem. Czy Bóg był obecny tylko w sukcesach zakonu?
        "Staję się ofiarą aspiracji własnej Missionaria Protectiva!"
        Wiedziała, że ten pokój był świadkiem podobnych myśli i pytań niezliczoną ilość razy. To nie ma sensu! A jednak nie mogła zdobyć się na to, by usunąć popiersie strażniczki z niszy, w której spoczywała tak długo.
        "Nie jestem przesądna - powiedziała sobie. - Nie ulegam emocjom. To kwestia tradycji. Takie rzeczy mają wartość, z której świetnie zdajemy sobie sprawę."
        "No, moje popiersie na pewno nie będzie odbierać takich hołdów."
        Pomyślała o Waffie i jego Tancerzach Oblicza, zabitych wraz z Milesem Tegiem w katastrofalnej eksplozji Rakis. Roztrząsanie krwawego starcia, które wstrząsnęło Starym Imperium, nie mogło przynieść nic dobrego. Lepiej już było myśleć o sprężynach odwetu, napiętych przez nieprzemyślane okrucieństwo Czcigodnych Macierzy.
        Teg wiedział!
        Zwołane ostatnio posiedzenie Rady rozeszło się w końcu po wielu godzinach, nie uchwaliwszy niczego. Odrade i tak mogła sobie pogratulować szczęścia, że udało jej się zwrócić uwagę zgromadzenia na kilka pilnych spraw, które wszystkim im leżały na sercu.
        Kwestia kary: zajmowały się tym już od dłuższego czasu. Precedensy dziejowe dodane do analiz archiwalnych doprowadziły wreszcie do zadowalających wyników. Tym grupom ludzi, które sprzymierzały się z Czcigodnymi Macierzami, należał się mały wstrząs.
        Ix z pewnością samo się wykończy. Nawet mgliście nie podejrzewali, że konkurencja Rozproszonych zupełnie ich zmiażdży.
        Gildia zostanie odstawiona na boczny tor i zmuszona do płacenia bajońskich sum za melanż i aparaturę. Gildia i Ix, rzucone sobie w objęcia, upadną razem.
        Mówiące-do-Ryb można sobie podarować. Czekając na okruchy z ixiańskiego stołu, już odchodziły w przeszłość, o której ludzie niedługo zapomną.
        I wreszcie Bene Tleilax. No, tak, Tleilaxanie. Waff poddał się Czcigodnym Macierzom. Nigdy się do tego nie przyznał, ale prawda i tak była oczywista. Tylko raz i z moim własnym Tancerzem Oblicza.
        Odrade uśmiechnęła się ze smutkiem, wspominając gorzki pocałunek ojca
        "Każę tu wykuć jeszcze jedną niszę - pomyślała. - I postawię jeszcze jedno popiersie: Milesa Tega, Wielkiego Heretyka!"
        Podejrzenia Lucilli wprawiały ją jednak w zaniepokojenie. Czyżby Teg na końcu okazał się jasnowidzący i zobaczył nadlatujące statki? No cóż, genetyczki będą starały się zbadać tę wersję wydarzeń.
        "Okopałyśmy się" - piekliła się Bellonda.
        Wszystkie znały znaczenie tego słowa: wycofały się na obronne pozycje przed nadchodzącą długą nocą, nocą dziwek.
        Odrade uświadomiła sobie, że nie bardzo lubi Bellondę. Nie cierpiała jej wybuchów śmiechu, odsłaniających starte, końskie zęby.
        Jakiś czas temu omawiały próbki tkanek Sheeany. Wykazywały obecność "czynnika Siony". Pochodzenie Sheeany chroniło ją przed okiem wyroczni, mogła więc opuścić niewidzialny statek.
        Za to Duncan nie.
        Odrade przypomniała sobie o gholi, pozostawionym w zacumowanym statku. Wstała z krzesła, podeszła do ciemnego okna i spojrzała w kierunku odległego lądowiska.
        Czy mogą zaryzykować wypuszczenie Duncana z kryjówki? Analizy komórkowe dowodziły, że jest mieszanką kilku gholi Idaho, a niektórzy z nich mieli w sobie krew Siony. Ale co ze skazą oryginału?
        "Nie. Musi pozostać w ukryciu" - zdecydowała.
        I była jeszcze Murbella - ciężarna Murbella. Czcigodna Macierz odarta z czci.
        "Tleilaxanie chcieli, żebym zabił Imprinterkę" - powiedział jakiś czas temu Duncan.
        "Czy będziesz próbował zabić tę dziwkę?" - spytała wtedy Lucilla.
        "Ona nie jest Imprinterką" - odparł.
        Rada przedyskutowała gruntownie naturę potencjalnych więzów między Duncanem i Murbella. Lucilla utrzymywała, że takowe więzy w ogóle nie istniały. Między tą dwójką panowało coś w rodzaju rozejmu.
        "Lepiej nie popychać ich ku sobie, to zbyt ryzykowne."
        Trzeba było jednak dokładnie poznać seksualny kunszt dziwek. Może da się zaaranżować spotkanie tych dwojga we wnętrzu statku. Oczywiście z zachowaniem szczególnej ostrożności.
        Na koniec przyszedł jej na myśl zamknięty w ładowni czerw. Zbliżała się chwila przemiany. Na czerwia czekał mały, wkopany w ziemię basen napełniony melanżem. Kiedy nadejdzie odpowiednia chwila, Sheeana wyprowadzi go na zewnątrz, prosto do melanżowej kąpieli. Powstałe w jej wyniku piaskopływaki będą mogły rozpocząć swój długi cykl.
        "Miałeś rację, ojcze. To było tak proste, kiedy wreszcie zobaczyłeś to wyraźnie."
        Nie trzeba było szukać pustynnej planety dla czerwi. Piaskopływaki same przygotują środowisko dla Szej-huluda. Myśl o planecie-kapitularzu zmienionej w jedno wielkie pustkowie nie była przyjemna, ale to było konieczne.
        "Ostatnia wola i testament Milesa Tega", wpisana przez niego w submolekularne struktury gromadzenia danych statku baszara, musiała zostać uszanowana Nawet Bellonda nie miała żadnych obiekcji.
        Kapituła musi przeprowadzić gruntowną rewizję wszystkich zapisów historycznych. To, czego dowiedział się Teg o Utraconych - dziwkach Rozproszenia - stawiało je teraz w zupełnie nowym świetle.
        Rzadko masz okazję poznać imiona tych. którzy naprawdę mają w ręku bogactwo i władzę. Widzisz tylko ich rzeczników. Na politycznej arenie zdarzają się wyjątki od tej reguły, ale nigdy nie odsłaniają one pełnego układu sił.
        Mentat-filozof stworzył ogromną wyrwę we wszystkim, co uważały za pewnik, a to, co dał im w zamian, nie pasowało do archiwalnego uzależnienia od "niepodważalnych ocen".
        "Wiedziałyśmy o tym, Milesie, tylko nigdy nie chciałyśmy stawić temu czoła. Teraz wszystkie będziemy się grzebać w Innych Wspomnieniach jeszcze przez parę następnych pokoleń."
        Skostniały system gromadzenia danych nie zasługiwał na zaufanie.
        Jeżeli zniszczycie większość dokumentów, czas sam zajmie się resztą.
        Jaka awantura wybuchła w Archiwach, gdy dotarło do nich to stwierdzenie baszara!
        Opisywanie historii jest przede wszystkim procesem odwracania uwagi. Prawie wszystkie dokumenty historyczne starają się zatuszować sekretne powiązania między opisywanymi zdarzeniami.
        To właśnie dla Bellondy stało się gwoździem do trumny. Sama zajęła się tą sprawą, przyznając: "Te kilka opowieści, którym udało się przejść przez restrykcyjne sito, ginie w mroku za sprawą pewnych oczywistych procesów".
        Teg wymienił niektóre z tych procesów: Niszczenie wszystkich egzemplarzy, które uda się przejąć, podważanie i ośmieszanie zbytnio odkrywczych tekstów, ignorowanie ich przez szkolnictwo, przeciwdziałanie cytowaniu ich gdzie indziej, a w niektórych przypadkach - eliminacja autorów.
        "Nie wspominając już o procesie tworzenia kozłów ofiarnych, który kosztował życie niejednego kuriera niepożądanych nowin" - pomyślała Odrade. Przypomniał jej się pewien starożytny władca, trzymający zawsze pod ręką pikę, którą przebijał posłańców przynoszących złe wieści.
        "Dysponujemy niezłą bazą danych, na której możemy zbudować lepsze zrozumienie przeszłości - tłumaczyła Radzie. - Zawsze wiedziałyśmy, że rzeczywistym przedmiotem konfliktów było wskazanie tego, kto będzie trzymał w ręku pieniądz lub jego ekwiwalent."
        Może to nie był "szlachetny cel", ale na razie musiał im wystarczyć.
        "Ciągle omijam najważniejszy problem" - pomyślała.
        Coś trzeba było zrobić z Duncanem Idaho i wszyscy o tym wiedzieli.
        Z cichym westchnieniem wezwała ornitopter i przygotowała się do krótkiego lotu na statek.
        "Więzienie Duncana jest przynajmniej wygodne" - pomyślała wchodząc. Duncan zajmował kwaterę dowódcy statku, której ostatnim mieszkańcem był Miles Teg. Pozostały tu jeszcze ślady jego obecności. Ot, choćby ten mały projektor holostatyczny, wyświetlający zdjęcie domu Tega na Lernaeusie. Dostojny stary dom, długi trawnik, rzeka. Prócz tego na bocznym stoliku baszar zostawił swoją skrzynkę z przyborami do szycia.
        Ghola siedział w wyplatanym fotelu i wpatrywał się w zdjęcie. Powitał Odrade obojętnym spojrzeniem.
        - Po prostu zostawiłyście go tam, żeby zginał, prawda? - zapytał.
        - Czynimy to, co powinnyśmy - odrzekła. - Wykonałam jego rozkaz.
        - Wiem, po co tu przyszłaś - powiedział. - Nie namówisz mnie, żebym zmienił zdanie. Nie jestem żadnym cholernym ogierem dla czarownic. Rozumiesz?
        Odrade wygładziła suknię i przysiadła na brzegu łóżka, naprzeciw niego.
        - Przejrzałeś nagranie, które mój ojciec nam zostawił? - spytała.
        - Twój ojciec?
        - Miles Teg był moim ojcem. Polecam ci jego ostatnie słowa. Na statku spełnił rolę naszych oczu. Jestem pewna, że widział śmierć Rakis. "Myśl u swych źródeł" dostrzegała bariery i kluczowe pnie.
        Duncan patrzył na nią osłupiały, wyjaśniła więc:
        - Zbyt długo byliśmy uwikłani w proroczej pajęczynie Tyrana. Wyprostował się, zaciekawiony. Koci wdzięk jego ruchów mówił o doskonale wytrenowanych do walki mięśniach.
        - W żaden sposób nie wydostaniesz się żywy z tego statku - powiedziała. - Wiesz, dlaczego.
        - Siona.
        - Stanowisz dla nas zagrożenie, ale chcemy, żebyś żył i zajął się czymś użytecznym.
        - Mimo to nie mam zamiaru płodzić dla was dzieci, a już zwłaszcza nie z tą małą paplą z Rakis!
        Odrade uśmiechnęła się. Ciekawe, jak Sheeana zareagowałaby na to określenie.
        - Uważasz, że to śmieszne? - spytał.
        - Nie, oczywiście, że nie. No cóż, mamy jeszcze dziecko Murbelli. Zdaje się, że będzie musiało nam wystarczyć.
        - Rozmawiałem z Murbellą przez interkom. Myśli, że zostanie Wielebną Matką, że przyjmiecie ją do Bene Gesserit.
        - Czemu nie? Jej komórki są wrażliwe na próbę Siony. Uważam, że będzie z niej doskonała siostra.
        - Naprawdę dałyście się na to nabrać?
        - Masz na myśli to, czy nie zauważyłyśmy, że pragnie zostać z nami, aż pozna wszystkie nasze tajemnice, i wtedy chce uciec? Och, wiemy o tym, Duncanie.
        - I twierdzisz, że nie może się wam wymknąć?
        - Kiedy je raz dostaniemy, Duncanie, nigdy już tak naprawdę ich nie tracimy.
        - Nie wydaje ci się, że straciłyście lady Jessikę?
        - W końcu wróciła do nas.
        - Dlaczego właściwie przyszłaś mnie odwiedzić?
        - Uznałam, że należy ci się wyjaśnienie planu Matki Przełożonej. Widzisz, jego celem było zniszczenie Rakis. W rzeczywistości chciała doprowadzić do wytępienia prawie wszystkich czerwi.
        - Wielcy bogowie głębin! Po co?
        - Były proroczą siłą, która trzymała nas w okowach. Perełki świadomości Leto II jeszcze wzmacniały ten uścisk. On nie przewidywał zdarzeń, on je tworzył.
        - A co z tym? - Duncan machnął ręką w stronę dna statku.
        - Ten? Na razie jest tylko jeden. Zanim rozmnoży się na tyle, by znowu móc wywierać na nas wpływ, ludzkość wyrwie mu się, pójdzie własną drogą. Do tego czasu będziemy już zbyt liczni, zbyt wiele rzeczy zrobimy po swojemu. Żadna pojedyncza siła nie będzie już rządzić naszymi losami. Nigdy więcej.
        Wstała.
        - Proszę, pomyśl jeszcze o swoim przyszłym życiu, oczywiście w ramach narzuconych ograniczeń, z których, jak widzę, zdajesz sobie sprawę. Przyrzekam, że pomogę ci we wszystkim, w czym zdołam.
        - Dlaczego miałabyś mi pomagać?
        - Bo kochali cię moi przodkowie. Bo mój ojciec cię kochał.
        - Miłość? Wy, wiedźmy, nie potraficie odczuwać miłości!
        Patrzyła na niego dosyć długo w milczeniu. Rozjaśnione włosy odrastały mu w naturalnym kolorze i znów zaczynały skręcać się w pierścionki, zwłaszcza na karku.
        - Czuję to, co czuję - powiedziała w końcu. - A twoja woda jest naszą wodą, Duncanie Idaho.
        Widziała, że podziałało na niego to fremeńskie powiedzenie. Odwróciła się i wyszła, mijając strażników.
        Nim opuściła statek, zeszła jeszcze do ładowni, by spojrzeć na czerwia, który leżał nieruchomo na posłaniu z rakiańskiego piasku. Patrzyła na swego jeńca z wysokości niemal dwustu metrów. I śmiała się bezgłośnie wraz z wtapiającą się w nią Taraza.
        - To my miałyśmy rację, a nie Schwangyu i jej ludzie. Wiedziałyśmy, że chce się z tego wyrwać. Musiał chcieć po tym, co zrobił.
        Mówiła cichym szeptem, trochę do siebie, trochę do rozstawionych wokół obserwatorów, którzy mieli dać znać, kiedy rozpocznie się metamorfoza czerwia.
        - Znamy teraz twój język - powiedziała.
        W tym języku nie było słów, a tylko ruchome, taneczne dostosowanie się do ruchomego, tańczącego wszechświata. Można było najwyżej mówić tym językiem, nie dało się go tłumaczyć. By poznać jakieś znaczenie, trzeba było je przeżyć, a nawet wtedy wciąż zmieniało się ono przed oczyma. "Szlachetny cel" był w końcu nieprzetłumaczalnym doznaniem. Ale gdy tak patrzyła w dół na szorstką, odporną na skwar skórę czerwia z rakiańskiej pustyni, wiedziała, że to, co widzi, jest widomym przykładem szlachetnego celu.
        - Hej! Stary czerwiu! Taki miałeś plan? - zawołała cicho.
        Nie było żadnej odpowiedzi, ale przecież wcale jej nie oczekiwała.
        TERMINOLOGIA IMPERIUM
        A
        ABA: luźna szata (zwykle czarna).
        ABDL: jedna z dwóch (obok Mahaja) najwyższych godności Tleilaxan.
        ABIOTYCZNY, KOC: koc sporządzony z materiału ekranizującego przejawy życia, uniemożliwiający wykrycie z powietrza istot żywych ukrytych pod nim.
        AGONIA PRZYPRAWOWA: próba, do której przystępują wybrane siostry Bene Gesserit w celu uzyskania statusu Wielebnych Matek, polegająca na przyjęciu przez nie i przekształceniu we własnym ciele "trucizny objawienia" (esencji przyprawowej), a dzięki temu wzniesieniu się na wyższy szczebel świadomości.
        AKSOLOTLOWY, ZBIORNIK: urządzenie zawierające końcowe produkty technologii aksolotlowej, najbardziej istotnego osiągnięcia Tleilaxan. Technologia aksolotlowa nie ograniczała się wyłącznie do samego zbiornika, który był wynikiem znacznie wcześniejszych, długotrwałych badań genetycznych i przekształceń i nieco tylko przewyższał sztuczną macicę. Wytworami techniki aksolotlowej Tleilaxan były m.in. ghole, "wypaczeni" mentaci oraz lepsza, "poprawiona" rasa Nawigatorów Gildii Planetarnej (patrz: GHOLE oraz NAWIGATORZY).
        AL-DHANAB: sztuczna planeta o bardzo surowych warunkach i niestabilnym klimacie, utrzymywana przez Bene Gesserit jako naśladownictwo najgorszych warunków panujących na Salusa Secundus. Jeden ze stworzonych przez zakon żeński światów-skarbców; miejsce pod wieloma względami znacznie gorsze od Diuny: wysokie klify i szerokie wąwozy, naprzemian gorące i lodowate wiatry, zbyt duża i zbyt mała wilgotność.
        ALYAMA: w jednym ze starożytnych języków: błogosławiona.
        ARRAKIN: używana niegdyś pełna nazwa pierwszej osady na Rakis; przez długi czas siedziba rządu planetarnego.
        B
        BANDALONG: najstarsze miasto Tleilaxu (samotnej planety gwiazdy Thalima).
        BARONIA: dawna nazwa miasta Ysai na Gammu.
        BASZAR: pierwotnie - termin z militarnego leksykonu rodu Corrinów, oznaczający oficera sardaukarów o jeden stopień wyższego rangą od pułkownika w zunifikowanej hierarchii Imperium. Stopień stworzony dla wojskowego komendanta podregionu planetarnego. Termin przejęty między innymi przez Fremenów, Mówiące-do-Ryb i standardowy Galach.
        BAT: używany potocznie skrót nazwy pormabat (patrz: PORMABAT).
        BENE GESSERIT (1): wychowanka zakonu żeńskiego (patrz: BENE GESSERIT-2).
        BENE GESSERIT (2): zakon żeński założony na Wallach IX (dziewiątej planecie układu Laoudżin) dla dziewcząt po tym, jak Dżihad Butlerjańska zniszczyła tak zwane "myślące machiny" i roboty. W ciągu wielu stuleci następujących po Wielkiej Rewolcie Bene Gesserit prowadziły działalność za parawanem jednej z kilku półmistycznych szkół kształcenia ducha i ciała.
        BENE TLEILAX: społeczność dzieląca się na Tancerzy Oblicza i Mistrzów. Tancerze Oblicza to hermafrodyci, są bezpłodni i podlegają Mistrzom (patrz: TLEILAXANIE).
        BENOTTO, HADIA: archeolog, odkrywczyni komór pozaprzestrzennych w Dar-es-Balat.
        B.G.: żargonowe określenie Bene Gesserit.
        BIBLIA PROTESTANCKO-KATOLICKA: "Księga Ksiąg", pismo święte opracowane przez Kongres Ekumeniczny Federacji (K.E.F.), który odbył się na neutralnej wyspie Starej Ziemi; zrewidowane połączenie starożytnych pism świętych, zawierające elementy najstarszych religii, łącznie z Maometh Saari, chrześcijańską Mahajanną, katolicyzmem zensunnickim i przekazami buddislamskimi. Za najwyższe przykazanie Biblii P.K. uważa się: "Nie będziesz kaleczył ducha".
        BENDU: termin odnoszący się do układu nerwowego człowieka, szczególnie do szkolenia nerwów. Często określane jako bindu-nerwatura (patrz: PRANA oraz SZKOLENIE).
        BODAL: w Islamijacie, tajnym języku Tleilaxan: wyprawa wojenna, mająca na celu ostateczną wendetę (Laszkar).
        BORDANI: ludzie hodowani i szkoleni do pracy w kompresorowni wykorzystującej gazy ściekowe. Poprzez staranny dobór przytępiono u nich zmysł węchu, a rozbudowano muskulaturę ramion i barków.
        C
        CHADASARZY: w Islamijacie, tajnym języku Tleilaxan: strażnicy dopilnowujący obowiązkowego dopełniania rytuału ghufranu, a także strzegący selamlików z kobietami i patrolujący wszystkie granice Tleilaxu.
        CHAKOBSA: tak zwany "język magnetyczny", który wywodzi się częściowo z pradawnego Bhotani (Bhotani-dżib, gdzie "dżib" oznacza dialekt). Mieszanina starożytnych narzeczy, zmodyfikowanych przez rozmaite grupy w celu dochowania tajemnicy; jej podstawę stanowi język łowiecki Bhotani: żargon najemnych morderców z okresu pierwszych Wojen Assasinów.
        CHENOEH, KWINTYNIA VIOLET: siostra Bene Gesserit, żyła w czasach panowania Imperatora Leto II (Tyrana). Zmarła w 51. roku służby zakonowi wskutek nietolerancji melanżu, która wystąpiła podczas agonii przyprawowej - próby uzyskania statusu Matki Wielebnej.
        CORRINÓW, RÓD: ród pochodzący z Salusa Secundus (trzeciej planety Gammy Waiping), biorący swą nazwę od niby-mgławicy Corrin, w pobliżu której rozegrała się słynna bitwa kosmiczna (w roku 88 P.G.), ustalająca jego panowanie nad Imperium. Padyszach Imperator Szaddam IV (ojciec Irulany Corrino-Atrydy), był ostatnim, osiemdziesiątym pierwszym władcą z dynastii Corrinów. Po klęsce zadanej przez Fremenów sardaukarom (żołnierzom-fanatykom rodu Corrinów) w bitwie pod Arrakin (10193 E.G.), ród ten już nigdy nie zdołał odzyskać swojej dawnej świetności (patrz: SALUSA SECUNDUS).
        CZCIGODNE MACIERZE: powracające z Rozproszenia adeptki Zakonu Hormitek.
        CZERW PUSTYNI: patrz: SZEJ-HULUD.
        D
        DAN: trzecia planeta Delty Pawia, zwana niegdyś Kaladanem.
        DAR-ES-BALAT: miasto na Rakis w ubogim regionie Kalatorano; miejsce ukrycia przez Leto II jego komór pozaprzestrzennych.
        DIUNA: potoczna nazwa Rakis, trzeciej planety Canopusa.
        DRYF: wtórna kolektorowa faza generatora polowego Holtzmana.
        DUDNIK: wynaleziony przez Fremenów przyrząd w kształcie krótkiego palika z mechanizmem sprężynowym i kołatką na końcu, używany w dwóch celach: przywołania lub odciągnięcia czerwi pustyni. Po wbiciu go w bardziej zwarta, nawietrzną stronę wydmy i zwolnieniu mechanizmu sprężynowego, kołatka powodowała charakterystyczne "dudnienie" przywabiające szej-huludy.
        DUR: imię, pod którym Leto II (Tyran) czczony był w Rozproszeniu.
        DŻIHAD: "święta wojna", krucjata religijna, krucjata fanatyczna.
        DŻIHAD BUTLERJAŃSKA: krucjata przeciwko maszynom myślącym, komputerom i świadomym robotom, zwana potocznie Wielką Rewoltą. Napięcie między programistami a tymi, którzy uznawali wyższość zdolności człowieka (znaczone raz po raz mniejszymi i większymi pogromami antykomputerowymi), wzrastało przez przeszło pięćset lat, by - w roku 201 P.G. - przemienić się w siejącą śmierć i zniszczenie prawie stuletnią dżihad (zakończoną w 108 P.G.). Główne przykazanie Dżihad Butlerjańskiej zachowało się w Biblii P.K. jako "Nie będziesz czynił machin na obraz i podobieństwo rozumu ludzkiego".
        E
        E.G.: "era Gildii", skrót w kalendarzu Imperium opartym na dacie powstania monopolu Gildii Planetarnej (patrz: P.G.).
        FILTRFRAK: osłaniający ciało ubiór wynaleziony przez Fremenów, pozwalający na przetrwanie w pustyni poprzez zapobieganie utraty wydalanej wody i wilgoci. Jego podstawę stanowi mikrowarstwowa tkanina, będąca systemem filtracyjnym wydzielin ciała i pochłaniaczem ciepła o wysokiej wydajności.
        FREMENI: wolne plemiona Diuny, mieszkańcy pustyni z czasów przybycia Atrydów na Arrakis, potomkowie Zensunnitów, którzy przybyli na tę planetę przed około ośmiu tysiącami lat.
        FUTARY: efekt nieudanych genetycznych manipulacji Tleilaxan: przybyłe z Rozproszenia krzyżówki ludzi z drapieżnymi zwierzętami, słuchające poleceń Treserów. Istoty z wyglądu przypominające ludzi, ale o osobowościach dzikich zwierząt.
        G
        GALACH: oficjalny język Imperium.
        GAMMU: planeta Wężownika B (36), zwana niegdyś Giedi Prime. Nazwy Gammu użył po raz pierwszy Gurney Halleck podczas Wielkiego Odnawiania Map, choć jeszcze przez przeszło trzy i pół tysiąca lat obowiązywała stara. Nową nazwę nadali oficjalnie dopiero koloniści z Danu (trzeciej planety Delty Pawia), którzy odbudowali Gammu po czasach Głodu i Rozproszenia.
        GHOLE: istoty ludzkie wyhodowane z komórek martwego ciała w aksolotlowych zbiornikach Tleilaxan, zachowujące wzór genów oryginałów; dziewicze ciało pozbawione wspomnień pierwowzoru (patrz: AKSOLOTLOWY ZBIORNIK).
        GHUFRAN: religijny rytuał oczyszczenia, obowiązujący każdego powracającego z innej planety mieszkańca Tleilaxu, który zetknął się z powindahami: "prawo rządzące na scenie (zwanej Kehlem), na której Tleilaxanie od niepamiętnych czasów rozgrywają swój los".
        GIEDI PRIME: dawna nazwa planety Wężownika B (36); (patrz: GAMMU).
        GŁOS: termin używany w odniesieniu do manipulacji mową w celu zdobycia całkowitej kontroli nad słuchaczem; jedno z najbardziej imponujących uzdolnień Bene Gesserit: umiejętność wytwarzania (przez odpowiednio dobrane odcienie barwy głosu) bodźca słuchowego w celu zaszczepienia polecenia w podświadomości osobnika, a zatem stworzenia przymusu posłuszeństwa.
        GŁÓD, CZASY GŁODU: głód był łatwym do przewidzenia rezultatem upadku Drugiego Imperium (po śmierci Imperatora Leto II Atrydy w roku 13724 E.G.), które kontrolowało zamieszkałe planety przez przeszło trzy tysiące lat. Taki polityczny krach musiał zaowocować poza sferą polityki; odczuto go w najbardziej podstawowych ekonomicznych aspektach ludzkiego życia. Ekonomia Imperium podczas panowania Imperatora Leto II była w rzeczywistości niezliczonym mnóstwem ekonomii pod rządami jednej politycznej siły. Niektóre z nich ograniczały się do jednej planety lub układu, podczas gdy inne kontrolowały kilka sektorów. Takie rejonowe sieci były ściśle zależne jedna od drugiej, a spoiwem, które je trzymało razem, były szybkie podróże kosmiczne, możliwe dzięki przyprawie. Upadek Leto II, a zatem zniszczenie najważniejszego "źródła" melanżu, spowodowało głód (patrz: ROZPROSZENIE).
        GŁUSZAK: broń miotająca powolne pociski; wyrzuca bolce z trucizną lub narkotykiem w grocie. Skuteczność jest ograniczona nastawieniem tarczy i ruchem względnym celu i pocisku.
        GOM DŻABBAR: (dosłownie: wróg ostateczny) igła zatruta metacyjankiem, z pomocą której Cenzorki Bene Gesserit poddają świadomość ludzką próbie śmierci.
        GOŃCZAK: patrz: GROT-GOŃCZAK.
        GROT-GOŃCZAK: pospolita broń skrytobójcza - szybująca w dryfie ostra, metalowa drzazga (o długości do 5 cm), która za pomocą ukrytej w pobliżu konsoli sterowana jest jak pocisk.
        GULDUR: "Wielki Dur" - jeden z przydomków Tyrana w Rozproszeniu.
        H
        HAKI STWORZYCIELA: pejczopodobne laski służące do chwytania, dosiadania i ujeżdżania czerwi pustyni. Z jednej strony były zakończone hakami, z drugiej szorstkie - dla pewniejszego chwytu. Laski miały różne długości: od prawie półtora do przeszło dwóch metrów.
        HARAM: rynsztokowy epitet najdobitniej określający coś krańcowo złego.
        HIPNOBONG: zakazane na wszystkich bardziej cywilizowanych planetach urządzenie, powodujące swego rodzaju narkotyczne zamroczenie.
        HORMITEK, ZAKON: założony przez Czcigodne Macierze zakon dla kobiet, kładący główny nacisk na instynkt jako czynnik odgrywający podstawową rolę w działalności człowieka.
        I
        IMPRINT: uwarunkowanie dokonane przez Bene Gesserit zwane Imprinterkami za pomocą technik seksualnych na określone słowa-hasła, w celu podporządkowania osobników płci męskiej dla planów rozrodczych zakonu żeńskiego.
        IMPRINTERKI: Bene Gesserit dokonujące imprintów (zwane potocznie "matkami do wynajęcia"); patrz: IMPRINT.
        ISLAMU AT: tajny język Tleilaxan.
        IX: dziewiąta planeta układu Eridani A, źródło wyrafinowanych technologii; zaliczana obok Richese (czwartej planety Eridani A) do niedościgłych cywilizacji technicznych.
        J
        JEŹDZIEC PIASKU: fremeński termin oznaczający każdego, kto potrafił pojmać i dosiąść czerwia pustyni.
        JĘZYK WALKI: każdy specyficzny język, służący do nieskrępowanego porozumiewania się podczas bitwy, niezrozumiały dla strony przeciwnej.
        K
        KALADAN: używana niegdyś pełna nazwa trzeciej planety Delty Pawia, z upływem czasu skrócona do końcówki Dan.
        KANAT: kanał nawadniający na pustyni, w którym można regulować przepływ wody.
        KAPITULARZ: planeta, tajna siedziba Bene Gesserit.
        KEHL: patrz: GHUFRAN.
        KHOAM: akronim utworzony z nazwy Konsorcjum Honnete Ober Advancer Mercantiles - wszechświatowej korporacji eksploatacyjnej. Stworzenie KHOAM podczas Wielkiego Synodu Finansowego w latach 10-5 P.G. wyznaczyło prawdziwy początek Imperium i stało się jednym z jego głównych elementów.
        KIESZEŃ ŁOWNA: każda kieszeń filtrfraka i filtrnamiotu, do której przefiltrowana woda jest pochwytywana i tam - magazynowana.
        KILATA: tleilaxańska biała szata ceremonialna.
        KIN: pierwsza osada na Rakis, przez długi czas siedziba rządu planetarnego, zwana niegdyś Arrakin.
        KONSORCJUM HONNETE...: patrz: KHOAM.
        KRWAWIN: pasożytnicza roślina pnąca, której ojczyzną jest Gammu, planeta Wężownika B (36). Pędów i korzeni krwawinu często używano jako bicze w obozach niewolników. Twardy, giętki korzeń uderzał z siłą równą skórzanemu czy plastikowemu biczowi, powodując intensywny, palący ból, trwający przez kilka godzin, a także pozostawiając ofiarom czerwony tatuaż i nie ustępujący (do sześciu lat) ból o niskim natężeniu.
        KULA ŚWIĘTOJAŃSKA: samozasilające (zazwyczaj z baterii organicznych) urządzenie oświetleniowe zawieszone w dryfie, dzięki umieszczonemu wewnątrz zminiaturyzowanemu generatorowi Holtzmana o bardzo małej mocy. Kulę świętojańską wynalazł w roku 4266 jeden z najwcześniejszych badaczy planety Ekaz.
        KWISATZ HADERACH: "Skrócenie drogi". Taką nazwę nadały Bene Gesserit niewiadomej, dla której poszukiwały rozwiązania genetycznego: Bene Gesserit płci męskiej, którego witalne siły psychiczne łączyłyby przestrzeń i czas. Według Ceduły Doboru (rejestru głównego programu ludzkiej hodowli) miał być nim syn zrodzony z córki Jessiki i Feyda-Rauthy Harkonnena. Jednakże wskutek wielu czynników pierwszy Kwisatz Haderach Bene Gesserit pojawił się wcześniej: był nim Paul Atryda, ojciec Imperatora Leto II (Tyrana).
        L
        LAMPA DRYFOWA: patrz: KULA ŚWIĘTOJAŃSKA.
        LASZKAR: w terminologii Tleilaxan: wyprawa wojenna mająca na celu ostateczną wendetę (w języku Islamijat zwana Bodalem).
        LAZ: używany potocznie skrót nazwy polaz (patrz: POLAZ).
        LEGION: jednostka bojowa składająca się z dziesięciu brygad (ok. 30 000 ludzi).
        LERNAEUS: ojczysta planeta baszara Milesa Tega.
        LITERJON: wykonany z bezodpryskowego plastiku jednolitrowy pojemnik z idealnym zamknięciem do przenoszenia wody na Diunie.
        M
        MAHAJ: jedna z dwóch (obok Abdla) najwyższych godności Tleilaxan.
        MELANŻ: "przyprawa nad przyprawami", której źródłem jest Rakis. Znana głównie ze swych życiodajnych właściwości, przyjmowana w ilościach powyżej dwóch gramów dziennie na siedemdziesiąt kilogramów wagi ciała jest łagodnie warunkująca Melanż powstaje z masy preprzyprawowej - stadium grzybowatego, burzliwego wzrostu, spowodowanego dostaniem się ekskrementów piaskopływaków do wody (patrz: PIASKOPŁYWAKI). Rakiańska przyprawa w tym stadium "wybucha" w charakterystyczny sposób, mieszając substancje z głębi ziemi z substancją z jej powierzchni. Ta masa, poddana działaniu słońca i wiatru, staje się melanżem.
        MELOKSA: przyprawowy utleniacz, powodujący szybkie otrzeźwienie po nadużyciu napojów alkoholowych.
        MENTAT: "ludzki komputer", wcielenie logiki i rozumu; specjalna klasa obywateli Imperium szkolonych w umiejętnościach myślenia logicznego na nadludzkim poziomie. Mentat był zdolny do dokonywania błyskawicznych obliczeń skomplikowanych danych i znakomitych wnioskowych skojarzeń, ale zazwyczaj tylko wtedy, gdy pogrążył się w mentackim transie (objawiającym się szklistością oczu i monotonną intonacją głosu). Jak wykazały pewne badania, świadomość podczas mentackiego transu "obraca się do wewnątrz".
        MISSIONARIA PROTECTIVA: ramię zakonu żeńskiego, którego główną funkcją było rozsiewanie zaraźliwych zabobonów na prymitywnych planetach w celu szerzenia tam wpływów Bene Gesserit.
        MÓWIĄCE-DO-RYB: żeńska armia Imperatora Leto II Atrydy (Tyrana). Mówiące-do-Ryb zostały utworzone jako reakcja na wydarzenia, które nastąpiły w trzech fazach: rozwiązanie fedajkinów (jeszcze podczas regencji Alii Atrydy), upadek fremeńskiego wojska oraz - główny powód - bunt Fremenów. Tyran uświadomił sobie, że w armii fremeńskiej miał narzędzie nieco wątpliwej skuteczności, którego polityczna niezawodność była chwiejna. Wkrótce po buncie po raz pierwszy usłyszano o formacji Mówiących-do-Ryb.
        N
        NAIB: "ten, kto ślubował nigdy nie dać się wziąć żywcem": tradycyjna przysięga przywódcy Fremenów.
        NIECKA: zamieszkany, nizinny obszar na Rakis, okolony wzniesieniem terenu, osłaniającym nieckę przed burzami piaskowymi.
        O
        ODDZIELACZ WIATRU: urządzenie skraplające wilgoć z powietrza, które jest zasysane do komory (najczęściej na zasadzie gwałtownego i znacznego spadku temperatury w oddzielaczu).
        ONN: Miasto Świąteczne, którego cała konstrukcja skupiała się tylko wokół jednej funkcji - publicznego oglądania Imperatora Leto II (Tyrana). W Onn znajdowały się siedziby głównej szkoły Mówiących-do-Ryb, ambasady innych planet, biura agentów handlowych, muzea i biblioteki, kadry zaopatrzeniowe i konserwatorskie, jednakże zajmowały one niecałe dziesięć procent powierzchni całego miasta. Głównym celem Onn było gościć Święto Dziesięciolecia Tyrana. Centrum miasta było gigantycznym placem, otoczonym przez balkony i platformy, z których setki tysięcy poddanych mogło podziwiać swego Boga Imperatora. Na placu były także odpowiednio rozmieszczone ixiańskie kamery, które przekazywały obraz do apartamentów na przedmieściach, wynajmowanych przez uważanych za mniej ważnych lub wystarczająco popadłych w niełaskę, by odmówić im bezpośredniego oglądania Leto II Atrydy. Drugą, mniej jawną ceremonią, która miała miejsce w Onn, był Siajnok. Projekt i budowa Miasta Świątecznego zostały zlecone przez Tyrana i jest to prawdopodobnie największy projekt budowlany o tak ściśle określonym celu w całej znanej historii ludzkości (patrz: SIAJNOK).
        ORNITOPTERY: skrzydłowce; podstawowy sposób transportu powietrznego w Imperium. Pierwsze ornitoptery - to znaczy wszelkie statki powietrzne, zdolne do długotrwałego lotu za pomocą uderzeń skrzydłami na wzór ptaków - zostały zbudowane przez grupę naukowców będących więźniami politycznymi. Więźniowie ci, zmuszeni do pracy naukowej, przeszukiwali Imperialne Archiwa Naukowe w celu odszukania porzuconych w skomputeryzowanej społeczności wynalazków, które mogłyby być ekonomicznie wykorzystane. Naukowcy-więźniowie znaleźli wiele zastosowań dla istniejących już od wieków artefaktów, a jednym z nich były właśnie ornitoptery. Pojazdy te były początkowo popularnym środkiem powietrznego transportu. Dżihad Butlerjańska ze swą proskrypcją na skomplikowane urządzenia oddała planetarne nieba w niemal niepodzielne władanie prostym i tanim ornitopterom.
        OTOMANA: niska kanapa z bocznymi wałkami zamiast poręczy i miękkim oparciem.
        P
        PASKUDZTWO: termin używany przez Bene Gesserit na określenie osób przed-urodzonych, czyli obdarzonych pełną świadomością już w łonie matki, posiadających wiedzę i wspomnienia swoich przodków.
        P.G.: "przed Gildią", skrót w kalendarzu Imperium opartym na dacie powstania monopolu Gildii Planetarnej (patrz: E.G.).
        PIASKOPŁYWAK: pół roślina, pół zwierzę, zarodek czerwia pustyni żyjący w głębi piasku, zwany niegdyś przez Fremenów maleńkim stworzycielem. Ekskrementy piaskopływaków (ginących milionami w każdym wybuchu przyprawowym) zmieszane z wodą tworzą masę preprzyprawową (patrz: MELANŻ). Poza wybuchami dla maleńkich stworzycieli śmiertelne niebezpieczeństwo stanowią też nieznaczne wahania temperatury. Nieliczne pozostałe przy życiu osobniki zapadają w półsen cystohibemacji, by po sześciu latach wyłonić się w postaci niewielkiego czerwia pustyni (patrz: SZEJ-HULUD).
        PLASTAL: stal stabilizowana włóknami stravidium, które wrastają w jej strukturę krystaliczną.
        PLAZ: tworzywo sztuczne o bardzo dużej wytrzymałości i różnym zastosowaniu, produkowane w wielu kolorach, także przejrzyste.
        POLASTYNA, POLAZ i PORMABAT: masowo produkowane tworzywa sztuczne, słynne pogardzane "Trzy P". Z czasem ich nazwy w języku potocznym skrócono do tyna, laz i bat.
        POZAPRZESTRZEŃ: zjawisko wytwarzane przez urządzenia wynalezione przez Ixian w celu ukrycia przedmiotów wewnątrz obszaru lub ukrycia samego obszaru.
        PRANA: termin odnoszący się do mięśni ciała, z których każdy jest traktowany osobno i jako osobna jednostka szkolony do maksimum. Często określane jako prana-muskulatura (patrz: BINDU oraz SZKOLENIE).
        PRAWDOMÓWCZYNI: Wielebna Matka, która posiadła sztukę zapadania w trans prawdy (wywołany jednym z narkotyków "widma świadomości") i rozpoznawania kłamstwa, oszustwa lub nieszczerości. Pewne fakty sugerują, że niektóre Prawdomówczynie mogły samowzbudzać trans prawdy bez pomocy żadnych środków, jedynie siłą autosugestii (patrz: PRAWDOPOZNANIE).
        PRAWDOPOZNANIE: (także ZMYSŁ PRAWDY) umiejętność Prawdomówczyni polegająca na dostrzeganiu najdrobniejszych przejawów świadomego kłamstwa (patrz: PRAWDOMÓWCZYNI).
        PREPRZYPRAWOWA, MASA: patrz: MELANŻ.
        PRZEKAZY USTNE: termin używany w odniesieniu do rozmaitych informacji, z których niektóre - wbrew nazwie - nigdy nie były przekazywane drogą ustną. Do czasu odkrycia Imperialnej Biblioteki w Dar-es-Balat na Rakis, Przekazy Ustne wraz z Oficjalną Historią stanowiły pełen obraz rządów dynastii Atrydów.
        PRZYPRAWA: patrz: MELANŻ.
        PUNDI, RYŻ: zmutowany ryż o bogatych w naturalny cukier ziarnach osiągających długość do czterech centymetrów długości.
        R
        RAKIS: trzecia planeta Canopusa, znana także jako Diuna.
        RODY MNIEJSZE: w Galach: richecy - przywiązana do planety klasa przedsiębiorców (zwana także niskimi rodami; patrz: RÓD).
        RODY, WYSOKIE: feudałowie posiadający lenna planetarne, przedsiębiorcy międzyplanetarni (patrz: RÓD).
        ROZPROSZENIE: po upadku Tyrana religia uległa przemianie. Niektórzy zaczęli postrzegać go nie jako Boga Imperatora, ale jako mesjasza (podobnie jak i jego ojca). Do tej wiary zaczęto mieszać elementy dawnych, wcześniejszych wierzeń. Ale wbrew tym próbom zaadaptowania wiar innych, wielu otwarcie pozostawało niechętnymi kontynuacji uznawania świętości Leto II, Muad'Diba czy jakichkolwiek obrządków z nimi związanych. Regiony bliżej Rakis zostały przy "tradycjonalistach", podczas gdy ci, którzy upierali się przy założeniu na nowo swego religijnego życia, opuścili ich. Z pomocą ixiańskich urządzeń i formuły na sztuczną przyprawę (którą w końcu udało się zsyntetyzować Tleilaxanom), pożeglowali w głąb galaktyki, rozpoczynając Rozproszenie.
        RÓD: idiomatyczne określenie klanu panującego na planecie lub w systemie planetarnym.
        RS: Rok Standardowy.
        RUSZNICE LASEROWE: miotacze laserowe wytwarzające falę ciągłą. Do czasu wynalezienia tarczy obronnej przez Holtzmana rusznice laserowe były główną bronią we wszystkich konfliktach wojskowych. W cywilizacji używającej powszechnie pól generatorowych tarcz miały ograniczone zastosowanie jako broń, gdyż zetknięcie się wiązki laserowej z tarczą obronną powodowało fuzję subatomową. W tym czasie używane były głównie jako broń przeciw dzikim zwierzętom i w sporcie strzeleckim, a sporadycznie w konfliktach z ludami o niższym rozwoju cywilizacyjnym. Podczas rządów Leto II Atrydy (Tyrana), który zakazał używania tarcz, rusznice laserowe odzyskały swoje dawne znaczenie (patrz: TARCZA OBRONNA).
        RYDULIAŃSKI PAPIER KRYSTALICZNY: wynalazek ixiańskiego naukowca specjalizującego się w badaniach form krystalicznych: papier grubości od zaledwie jednej do kilku molekuł o niezwykłej wytrzymałości i twardości, który zdolny był wytrzymać temperatury od -376°C do 1427°C bez zmiany w strukturze.
        S
        SALUSA SECUNDUS: trzecia planeta Gammy Waiping; ojczysta planeta rodu Corrinów; po przeprowadzce dworu królewskiego na Kaitain ogłoszona imperialną planetą więzienną; miejsce szkolenia żołnierzy-fanatyków rodu Corrinów, sardaukarów.
        SARDAUKARZY: żołnierze-fanatycy z Salusa Secundus (trzeciej planety Gammy Waiping), wojownicy rodu Corrinów. Sardaukarzy zostali pokonani przez Fremenów w bitwie pod Arrakin (Kin) w roku 10193 E.G., a w 10219 E.G. oddani pod rozkazy Imperatora Leto II (Tyrana).
        SEMUTA: związek pochodny otrzymywany w wyniku ekstrakcji krystalicznej popiołów pozostałych po spaleniu lasu krwisto-słojowatych drzew elakka na Ekaz (czwatej planecie Alfa Centauri B). Kryształki semuty - zażywane doustnie w postaci kapsułek lub rozpuszczane w winie - wywołują efekt opisywany jako "nieustająca, bezgraniczna ekstaza, odcięcie się od wszelkiego bólu i trosk". Efekt ten powodują pewne rytmiczne, atonalne wibracje określane mianem muzyki semuty. Semuta jest silnie uzależniająca: często nawet pojedyncza dawka wystarcza do wywołania ciężkiej fizjologicznej narkomanii.
        SERIR: miniaturowa kopia planetarnej pustyni pokrywającej powierzchnię Diuny przed Ekologiczną Transformacją. Ostatnia Pustynia Serir została założona przez Imperatora Leto II (Tyrana) w trzecim stuleciu jego rządów. Ze względu na trudności z zachowaniem równowagi klimatycznej, jej granice były ciągle przesuwane, jednakże przeciętny obszar Seriru był stały.
        SIAJNOK: Wielkie Dzielenie; Święto Leto - odbywająca się co dziesięć lat mito-polityczna ceremonia, która wzmacniała więzy pomiędzy Bogiem-Imperatorem a jego Mówiącymi-do-Ryb. Ze wszystkich aspektów służby w tej żeńskiej armii, rytuał Siajnoku był najświętszym i najważniejszym, a przez to zazdrośnie strzeżonym przed obcymi - w szczególności mężczyznami. Siajnok odbywał się zawsze przed publicznym oglądaniem Boga Imperatora w Tajemnej Sali, ulokowanej pod gigantycznym placem Miasta Świątecznego Onn (patrz: MÓWIACE-DO-RYB oraz ONN).
        SICZ: dla Fremenów "miejsce zbiórki w przypadku zagrożenia". Wskutek ciągłego użycia (jako że Fremeni nieustannie żyli w niebezpieczeństwie) termin ten przyjął się na oznaczenie wszelkiej jaskiniowej siedziby ich plemiennych społeczności (patrz: FREMENI).
        SICZ TABR: fremeńska sicz, do której w roku 10191 E.G. lady Jessika i jej syn, Paul Atryda (ojciec Tyrana), trafili podczas ucieczki przed Harkonnenami i sardaukarami (patrz: SICZ).
        SOCZEWKI OLEJOWE: olej sporządzony z rośliny pnącej zwanej hufufem (z Ekaz, czwatej planety Alfa Centauri B), utrzymywany w napięciu statycznym przez pole siłowe (i zamknięty w obudowie), który stanowi część układu powiększającego lub innego układu manipulacji światłem. Dzięki wyjątkowo czułej naturze pola siłowego, warstwy oleju mogły być regulowane skokowo co jeden mikron, przez co soczewki olejowe uchodziły za szczytowe osiągnięcie techniki precyzyjnej manipulacji światłem widzialnym.
        SOLARI: oficjalna jednostka monetarna Imperium.
        SONDA IXIAŃSKA: patrz: T-SONDA.
        SUFIZM: kierunek mistyczno-ascetyczny, kładący główny nacisk na przeżycie mistyczne (osiągane kontemplacją, ekstazą itp.) prowadzące do zespolenia z istotą boską.
        SUK, AKADEMIA MEDYCZNA: założona na Kaitain w roku 2401 E.G.; jej absolwenci uzyskiwali tzw. uwarunkowanie imperialne (patrz: SUK, LEKARZE).
        SUK, LEKARZE: lekarze, którzy ukończyli Akademię Medyczną Suk na Kaitain i uzyskali tzw. uwarunkowanie imperialne, a więc rzekomo najgłębszy odruch warunkowy przeciwko odebraniu życia istocie ludzkiej.
        SZARIAT: prawo religijne (od Szaria-a - "właściwa droga").
        SZEJ-HULUDY: gigantyczne arrakańskie czerwie pustyni, zwierzęta jedyne w swoim rodzaju, żyjące na Arrakis przed zakończeniem Ekologicznej Transformacji planety. Czerwie pustyni osiągały olbrzymie rozmiary (przekraczające 400 metrów) i dożywały sędziwego wieku, jeżeli się nazwajem nie pozabijały lub nie potopiły w wodzie, która była dla nich śmiertelną trucizną. Wskutek realizacji planu Ekologicznej Transformacji Diuny, mającej na celu likwidację pustyń na Arrakis, szej-huludy wyginęły, by odrodzić się ponownie z piaskopływaków otaczających pre-czerwie ciało Imperatora Leto Atrydy (Tyrana) po jego śmierci w roku 13724 E.G. (patrz: PIASKOPŁYWAKI).
        SZER: narkotyk chroniący przed penetracja umysłu sondą ixiańską. W przypadku śmierci penetrowanego osobnika, który spożył szer, komórki jego ciała obumierają całkowicie, zanim narkotyk przestanie działać.
        SZIGASTRUNA: metalowe wąsy płożącej się liany zwanej szigą (Narwi narviium) rosnącej tylko na Salusa Secundus i III Delty Kaising. Jej krystaliczna struktura oraz fakt, że utrzymywała ładunki elektryczne, uczynił z niej niezwykle trwały nośnik zapisu informacji, co spowodowało, że księgofilmy (czyli wszelkie odbitki na szpulach szigastruny stosowane w nauczaniu), cieszyły się wielką popularnością. Ze względu na niewiarygodną wytrzymałość na rozciąganie, szigastruny były często używane do sabotażu, w zabójstwach i okaleczeniach.
        SZKOLENIE: w odniesieniu do Bene Gesserit ten skądinąd pospolity termin nabiera specjalnego znaczenia związanego m.in. ze szczególnym uwarunkowaniem nerwów i mięśni, na jakie tylko pozwala granica ich naturalnej wytrzymałości. Kompletne szkolenie trwa około dziesięciu lat i opiera się na serii bardzo postępowych ćwiczeń, które dają adeptce B.G. moc kontrolowania siebie mentalnie, fizycznie i psychologicznie, a także możliwość kontrolowania innych (patrz: BINDU, GŁOS oraz PRANA).
        Ś
        ŚWIMAKI: jeden z najważniejszych towarów eksportowych Bene Tleilax: zwierzęta dostarczające mięsa na najdroższe dania w Imperium. Genetyczna krzyżówka wielkiego ślimaka i świni; stworzenia o wielu pyskach, bezustannie ryjące w poszukiwaniu odpadków, które błyskawicznie przerabiają na ekskrementy przypominające śluz o bardzo charakterystycznej woni.
        T
        TANCERZE OBLICZA: wyspecjalizowani artyści-szpiedzy z planety Tleilax, posiadający zdolność cielesnej adaptacji. Tancerze Oblicza stosowali intensywny trening, pozwalający im kopiować powierzchowność, głosy, formy fizyczne i ruchy innych; mogli dowolnie zmieniać swój wzrost, budowę ciała, rysy twarzy, kolor i długość włosów oraz płeć. Pierwsi Tancerze Oblicza pojawili się jako artyści-imitatorzy w roku 5122 E.G. (patrz: BENE TLEILAX).
        TANTRUS: bóg, którego wyznawcy głoszą, że jedyną formą oddawania czci ich bogu jest seks.
        TARCZA OBRONNA: pole ochronne wytwarzane przez generator Holtzmana. Pole powstaje w fazie pierwszej zjawiska dryfowo-anulacyjnego (zjawiska negatonowego odpychania przez generator tarczy). Tarcza przepuszcza jedynie obiekty poruszające się z niewielką prędkością (w zależności od nastawienia tarczy ich prędkość waha się od 6 do 9 centymetrów na sekundę) i uziemić ją może jedynie pole elektryczne wielkości hrabstwa. Teorię konstrukcji tarczy obronnej przedstawił Holtzman w roku 3832 P.G. (patrz: RUSZNICE LASEROWE).
        TLEILAX: samotna planeta gwiazdy Thalima, źródło m.in. gholi i Tancerzy Oblicza; nigdyś siedziba Zakonu Mentatów założonego przez Gilbertusa Albansa, a zniesionego przez Tyrana (patrz: BENE TLEILAX).
        TLEILAXANIE (patrz: BENE TLEILAX): mieszkańcy Tleilaxu, samotnej planety gwiazdy Thalima, źródła niemoralnych (choć tolerowanych) produktów technologicznych. Technokratyczne społeczeństwo Bene Tleilax produkowało projektowanych genetycznie ludzi ze specjalnymi przeznaczeniami (seksualne zabawki, mentatów "wypaczonych". Tancerzy Oblicza, ghole i in.).
        T-SONDA: urządzenie służące do penetracji umysłu człowieka w celu uzyskania potrzebnych informacji, ale pod warunkiem, że penetrowani osobnicy nie spożyli uprzednio szeru (patrz: SZER).
        TYCZENIE PIASKU: sztuka rozmieszczania tyczek z plastiku i włókien na obszarach pustynnych Rakis i odczytywania - ze wzorów wytrawionych na tyczkach przez burze piaskowe - wskazówek co do prognozy pogody.
        TYNA: używany potocznie skrót nazwy polastyna (patrz: POLASTYNA).
        W
        WIELEBNA MATKA: Bene Gesserit, która podczas próby zwanej agonią przyprawową przekształciła "truciznę objawienia" w swoim ciele, wznosząc się na wyższy szczebel świadomości.
        WIELKA KONWENCJA: powszechny kodeks prawny, ustalony podczas Wielkiego Synodu, ratyfikowany w roku 337 E.G. Jego główne postanowienie zabrania użycia broni atomowej przeciwko ludziom. Wszystkie punkty Wielkiej Konwencji rozpoczynają się od słów: "Należy przestrzegać konwencji..."
        WYKRYWACZ TRUCIZNY: urządzenie służące do wykrywania substancji trujących w produktach spożywczych (działające na zasadzie analizy widma promieniowania).
        Y
        YAGHIST: w Islamijacie, tajnym języku Tleilaxan: Kraina Wolnych.
        YSAI: jedno z największych miast Gammu, planety Wężownika B (36), zwane niegdyś Baronią.
        Z
        ZAKON ŻEŃSKI: patrz: BENE GESSERIT (2).
        ZENSUNNICI: pierwotnie - wyznawcy sekty Maometha (zwanego "trzecim Mahometem"), którzy porzucili jego nauki około 1381 P.G. Większość badaczy wymienia Alego Bena Ohashi jako przywódcę pierwotnej schizmy, ale istnieją pewne dowody na to, że Ohashi mógł być jedynie rzecznikiem swej drugiej żony - Nisai. Przez kilka tysiącleci Zensunnici zmuszani byli tułać się z planety na planetę, by w roku 7193 E.G. zostać przewiezionymi na Diunę przez Gildię Planetarną, która to ich ostatnie przemieszczenie zorganizowała w ścisłej tajemnicy (jako że służyło ono obu stronom - Zensunnici mieli nareszcie swój dom, a Gildia stały wstęp na Rakis). Zensunnici uznali wtedy, że nie są już tylko religijną sektą, ale narodem. Od tego czasu nazwali się Fremenami (patrz: FREMENI oraz ZENSUNNIZM).
        ZENSUNNIZM: sekta religijna, która jest znana przede wszystkim ze swego nacisku na mistycyzm i nawrotu do "zwyczajów ojców". Podczas gdy mistyczne doktryny Zensunnitów mogą zdawać się beznadziejnie skomplikowane dla niewtajemniczonych, ich fundamentalny cel był prosty do wytłumaczenia: pragnęli odpowiedzieć na Sunnę - dziesięć tysięcy pytań religijnych postawionych przez Szaria-a, wraz z mistycznym ich zrozumieniem, a nie racjonalnym podejściem (patrz: ZENSUNNICI).
        ZGONSUSZNIA: urządzenie wynalezione przez Fremenów (i tylko przez nich używane), służące do wydestylowywania wody ze zwłok.
        ŻARKANADA: rzadkie drzewo rosnące na Danie (trzeciej planecie Delty Pawia), używane do wyrobu mebli dla bardzo zamożnych.
        ŻNIWIARKA PRZYPRAWOWA: wielka (często 120 na 40 metrów) maszyna do zbioru melanżu, powszechnie stosowana na bogatych, nie zanieczyszczonych terenach wybuchów przyprawy. Najwcześniejszym modelem były zestawy linowłókowe, sprowadzone przez pierwsze ekipy ekologów imperialnych. Drugim typem były żniwiarki stosowane za czasów przybycia Atrydów na Diunę, które ze względu na przypominającą robaka sylwetkę i niezależne gąsienice zwane były często gąsienikami piaskowymi (lub gąsienikami przyprawowym). Ta potoczna nazwa przyjęła się również w stosunku do trzeciego, najnowocześniejszego typu kombajnów żniwnych przeznaczonych do zbioru przyprawy na głębokiej pustyni. Były to pojazdy poruszające się dzięki poduszce powietrznej wytwarzanej przez zainstalowany pod podwoziem potężny wentylator. Ten model żniwiarek mogąc dowolnie regulować wysokość lotu, nie wymagał specjalnego "skrzydła" (zgarniarki unoszącej w powietrze maszynę w przypadku pojawienia się czerwia).
        
* tłum. Marek Marszał.
* Tłum. M. Marszał
             * Przełożył Jacek Kotlica
