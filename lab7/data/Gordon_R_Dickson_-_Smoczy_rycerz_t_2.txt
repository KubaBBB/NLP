Gordon R. Dickson



Smoczy rycerz

Tom II


Przełożyli Edyta Madej szlachetnemu Hubert Sawa 
Rozdział 22


Dafydd? - zapytał Jim z niedowierzaniem. Twarze Briana i Gilesa nie wyrażały żadnych uczuć. Najwyraźniej chodziło o coś, czego Jim będzie sam musiał się dowiedzieć, najprawdopodobniej wprost od Dafydda. Z drugiej strony, o ile znał Dafydda, pytanie go wprost o cokolwiek nie miało sensu. Otrzymałby miłą, spokojną, nic nie mówiącą odpowiedź i pewnie grzeczną aluzję, że nie powinien zajmować się cudzymi sprawami.
Biorąc to pod uwagę, przestał na razie myśleć o tym wszystkim i pogrążył się w uroczystym świętowaniu z okazji spotkania.
Następnego dnia tylko w pięciu znaleźli się na drodze do Blois i zamku Malvinne'a. Gdzieś za Amboise Jim pomyślał o zadaniu kilku z tych pytań, które tłukły mu się po głowie. Powietrze lekko się ochłodziło, choć i tak był to ciepły letni dzień. W okolicy tej już od dwóch tygodni nie padało i skutki tego były widoczne. Droga była bardziej niż zwykle pełna kurzu.
Trzej rycerze jechali przodem, obok siebie, na swych rumakach bojowych.
Tuż za nimi jechał Dafydd. Długie nogi podkurczył po obu stronach konia, żeby utrafić stopami w strzemiona opuszczone na ostatnie dziurki, na jakie pozwalały puśliska. Walijczyk, już bez temblaka, na jednym ramieniu przewieszony miał łuk, a na drugim kołczan ze strzałami, dokładnie zabezpieczony na wypadek nagłej zmiany pogody. Za nim piętrzył się tobołek z jego osobistym dobytkiem i narzędziami, jakich używał do obróbki drzewca łuku i strzał. Na uwięzach za jego koniem podążały trzy juczne konie z bagażami i zapasami.
Aragh zniknął w chwili, w której znaleźli się pod osłoną drzew poza miastem. Jim doprawdy nie winił go za to. Wiedział, jak wilk nienawidzi zamknięcia w czterech ścianach. Kilka nocy spędzonych w czymś, co musiało być dla niego dziką mieszaniną zapachów i hałasów, wystarczało aż nadto, żeby usprawiedliwić jego chęć pobycia w samotności.
Był pewien, że wilk znów do nich dołączy, jeśli nie pod koniec tego dnia, kiedy rozbiją obóz na noc, to w ciągu następnych kilku dni. Z pewnością przyłączy się do nich, gdy miną już Blois i będą zmierzać prosto do zamku Malvinne'a.
Istniała jednak inna sprawa, którą należało teraz zbadać. Jim przeprosił Gilesa i Briana i zwolniwszy zrównał się z Dafyddem.
- Wybacz, że nie znalazłem wcześniej czasu, żeby z tobą pomówić, Dafyddzie - zagaił. - Nie potrafię ci nawet powiedzieć, jak bardzo się cieszę, że jesteś z nami.
- W rzeczy samej, cieszę się, że ty się cieszysz - odpowiedział łucznik swoim spokojnym głosem. - To dobrze, że przynajmniej jeden z nas uważa moją tu obecność za rzecz dobrą.
- W takim razie sam nie uważasz, że to dobrze? - spytał Jim.
- Wcale nie jestem pewien - powiedział Dafydd - czy to dobrze albo czy powinienem tak myśleć. Nie zaprzeczę, że, jak to zawsze bywało, pociągają mnie nieznane miejsca i ludzie, którzy mogą być mocni w haku czy w kuszy - czy w każdym innym orężu. Gdyż interesują mnie, widzisz, ci, którzy użycie broni czynią sztuką, nieważne, jaka mogłaby to być broń. Jednak nie mogę powiedzieć, że jestem szczęśliwy znajdując się tutaj; choć nie jestem też naprawdę nieszczęśliwy. Taka dziwna mieszanka uczuć mnie ogarnia, sir Jamesie, iż doprawdy nie wiem sam, co w tej chwili odczuwam.
- Z pewnością jest to możliwe, żeby jakaś sytuacja podobała się komuś z jednego punktu widzenia, a nie podobała z innego - stwierdził Jim. - Sam w to czasami popadam. Jednakże jest to coś, co zazwyczaj samo się w końcu rozwiązuje. Jedno uczucie lub drugie bierze górę i tak już zostaje.
- Doprawdy nie sądzę, że zdarzy się tak w przypadku moich uczuć - powiedział łucznik przypatrując się ponad uszami konia drodze przed nimi. - Skoro oba moje uczucia zrodziły się z przyczyn pozostałych na tej wyspie, z której obaj przybyliśmy, wątpię, żeby rozwiązały się tutaj. Jednak ty, sir Jamesie, i pozostali dwaj szlachetni rycerze jesteście dobrymi przyjaciółmi i dzielną kompanią. Tak więc, nie żałuję, że jestem tutaj.
- Miło mi to słyszeć - odparł Jim. - Jeśli mogę zrobić cokolwiek, żeby ci pomóc, powiedz tylko.
- Zrobię tak - obiecał Dafydd - w istocie... Rzucił spojrzenie w kierunku Briana i Gilesa, którzy wysunęli się nieco bardziej do przodu, by kurz nie leciał prosto w twarze Jima i łucznika, chociaż chodziło im głównie o Jima. Stukot kopyt ich koni i ożywiona rozmowa sprawiały, że nie mogli usłyszeć nic z tego, o czym Jim i Dafydd rozmawiali.
- Tak - mruknął Walijczyk w kierunku końskich uszu - być może wykorzystam twoją uprzejmą ofertę pomocy, sir Jamesie. Być może mógłbyś udzielić mi jakowejś rady, gdybyś w tej sprawie miał jakąś radę do zaofiarowania.
- Co tylko będę mógł - powiedział Jim.
Dafydd podniósł oczy znad uszu konia i spojrzał z ukosa na Jima.
- Obaj jesteśmy żonatymi mężczyznami, nieprawdaż? - odezwał się. - Nie mam zamiaru pozwalać sobie na równanie się z twoją rangą, sir Jamesie, ale to jest coś, co mamy ze sobą wspólnego, czy nie tak?
- Oczywiście - odpowiedział Jim. - Ale jeśli chodzi o rangę, to zapomnij o tym, Dafyddzie. Jesteśmy starymi przyjaciółmi w tym sensie, który czyni pozycję rzeczą bez znaczenia.
- Doprawdy miło, że tak mówisz - rzekł łucznik. - Wiec zadam ci pewne pytanie. Czy zdarza się, że czasem pani Angela ogromnie cię zaskakuje?
Jim roześmiał się.
- Często - powiedział.
- Srodze jestem zakłopotany z powodu Danielle - odezwał się Dafydd - i, zważ, nie z żadnej błahej przyczyny. Niemal od chwili gdy po raz pierwszy ją ujrzałem, ofiarowałem jej całe swoje serce. I potem, o ile to było możliwe, dałem jej wszystko, co pozostało, tak że od pewnego czasu należę do niej - sercem, ciałem i duszą. Przysiągłbym także, że nie mniej uczyniła dla mnie, tak że nie moglibyśmy się już bardziej kochać ani być bardziej szczęśliwymi, niż byliśmy. I rzeczywiście, byliśmy szczęśliwi, aż do miesiąca czy dwóch, zanim opuściłeś Anglię. Potem nadszedł dziwny dla nas czas, kiedy zdawało się, że jakoś nic nie mogę zrobić dobrze.
Przerwał i przez długą, długą chwilę jechał w milczeniu, przyglądając się uszom swego konia.
- Mów dalej - ponaglił go w końcu Jim. - To znaczy, jeśli chcesz.
- Chcę - powiedział Dafydd - bo natknąłem się w tym na coś, co przekracza wszystko, co pojąłem z życia przez te lata, które przeżyłem. Zawsze widniała przede mną prosta droga. Jeśli coś było potrzebne, wystarczyło mi tylko sięgnąć w głąb samego siebie, żeby to znaleźć. Jeśli to była sztuka łucznicza, sięgnąłem i znalazłem. Jeśli to była sztuka wyrabiania strzał, sięgnąłem i znalazłem. Jeśli było to mistrzowskie strzelanie z łuku, to także znalazłem. A kiedy znalazłem Danielle, którą kocham, trzeba było tylko, jak mi się zdawało, znaleźć odwagę, by jej o tym powiedzieć. Znalazłem na to odwagę i przysiągłbym, że to ta odwaga sprawiła w końcu, że Danielle mnie pokochała i że od tej pory wszystko między nami było dobrze.
Jima kusiło, żeby coś powiedzieć, ale potem pomyślał, że najlepiej będzie pozwolić mu zdążać wedle własnego tempa i chęci. Po chwili łucznik westchnął głęboko i znów przemówił:
- Przyznam, że na początku mogłem powiedzieć coś takiego, że żałuję, iż nie mogę być we Francji i sprawdzić, czy są tam ludzie łuku, czy to długiego, czy też kuszy, z którymi naprawdę mógłbym się zmierzyć. Od pewnego już czasu bowiem nie spotkałem nikogo, dla prześcignięcia którego potrzebowałbym zmusić się do choćby niewielkiego wysiłku - rzekł. - Nie pamiętam dokładnie, co powiedziałem ani jak to ująłem. Nie jestem nawet pewien, czy to powiedziałem. Ale chętnie uwierzę, że coś takiego mogłem rzec. Jednak od chwili, w której Danielle uznała ten pomysł za niepożądany, porzuciłem myśl o wyjeździe i powiedziałem to. Nie pamiętam dokładnie tych słów, ale jestem pewien, że jej to powiedziałem. Że jest dla mnie pierwsza i najważniejsza, ważniejsza nawet niż sztuka łucznicza czy cokolwiek innego w moim życiu. Jim czekał.
- Więc nie myślałem już o tym - ciągnął Dafydd - aż mniej więcej do miesiąca przed twoim wyjazdem. Wtedy - nie wiem jak - zaczęło się wydawać, że wszystko, co mówię, mówię źle, czy też, że wszystko, co robię, robię nie w porę, tak że, widzisz, w naszym życiu stałem się dla niej bardziej zawadą niż pomocą.
- Tak - mruknął Jim zachęcająco.
- Potem złożyliśmy wam wizytę, żeby Danielle mogła spędzić trochę czasu z twoją panią. I została w Malencontri, nie mając prawie wcale czasu dla mnie albo bardzo mało. Większość czasu - zdawałoby się, że cały, jaki mogła - spędzała z panią Angela. W tym okresie jej niezadowolenie ze mnie wcale się nie zmniejszyło. Wciąż postępowałem i mówiłem nie tak, aż wreszcie powiedziała mi stanowczo, że powinienem pojechać do Francji i dołączyć do was, jeśli tego właśnie chcę. W każdym razie żeby zostawić ją samą i nie zawracać jej głowy, dopóki po mnie nie pośle.
Łucznik odwrócił do Jima twarz zadziwiająco wymizerowaną smutkiem.
- W istocie nigdy nie spodziewałem się usłyszeć od niej czegoś takiego - powiedział - ani nie znałem ku temu powodu. Nie znam go też i teraz. Wiem tylko jedno, tam, gdzie ona jest, nie jestem mile widziany. A zatem, skoro nic lepszego nie mogłem zrobić, wyruszyłem tą samą co ty drogą i w Hastings dogoniłem Johna Chestera i twoich zbrojnych tuż przedtem, zanim wsiedli na statek.
Przestał mówić. Przez chwile jechali dalej w milczeniu. Na dłuższy czas Dafydd powrócił do wpatrywania się w uszy własnego konia, ale w końcu spojrzał znów na Jima.
- Nie masz mi nic do powiedzenia, sir Jamesie? - spytał. - Żadnego wyjaśnienia, które pomogłoby mi zrozumieć, co mi się przytrafiło, żadnej rady?
Jim czuł się rozdarty wewnętrznie. Pamiętał, co Angie powiedziała mu o obawie Danielle, że raz zobaczywszy ją rozdętą ciążą, Dafydd przestałby ją kochać. Nie był to jednak jego sekret i nie mógł zdradzić go łucznikowi, a nie istniało nic innego, co mógłby powiedzieć mu na pocieszenie. Nawet gdyby ochoczo poświęcił całą fortunę, żeby tylko móc to zrobić.
- Jedyną pociechą czy nadzieją, jaką mogę ci ofiarować - zaczął w końcu powoli mówić, słysząc ze zdziwieniem, że wyraża się jak sir Brian czy sir Giles, nieco bardziej wyszukanym językiem tego świata -jest to, że w takim jak ten przypadku zawsze istnieje jakaś przyczyna i prędzej czy później kobieta powie co to jest, jeśli tylko naprawdę kocha. A daję ci moje słowo, że wierzę prawdziwie, iż Danielle kocha cię tak samo, jak zawsze cię kochała.
- Gdybym tylko mógł w to wierzyć. - Dafydd nie był do końca przekonany.
Ponownie zapadło milczenie i tym razem trwało aż do chwili, kiedy Jim pojął, że łucznik skończył już ze zwierzeniami. Zebrał więc wodze i podjechał naprzód dołączając do Gilesa i Briana.
- Dafydd jest bardzo nieszczęśliwy - zagaił, kiedy zrównał się z tamtymi dwoma.
Giles spojrzał na niego nieco zdziwiony. Brian patrzył prosto przed siebie zaciskając szczęki.
- Na Boga - powiedział - każdy z nas układa sobie własne życie, i to życie jest jak dom, do którego trzeba być zaproszonym, zanim się tam wejdzie. Jeśli zostanę zaproszony, zrobię, co tylko zdołam. W przeciwnym razie każdy z nas ma swój własny dom, w którym żyje, a te domy obecnie zajęte są nie Dafyddem, lecz tym, co leży przed nami. Najwyższy czas, żebyśmy porozmawiali o tym, a nie o innych sprawach, skoro jesteśmy już na otwartej drodze i nikt nie może nas podsłuchać. Nagle popatrzył na Jima.
- Chyba że magicznie? - spytał. - Jamesie, czy można nas podsłuchać magicznym sposobem?
- Obawiam się, że nie jestem jeszcze takim Magiem, aby móc odpowiedzieć na to z całą pewnością - powiedział Jim - ale jestem prawie przekonany, że to niemożliwe. Co nie wyklucza takiej możliwości. Ale po prostu nie sądzę.
- Więc pomówmy! - prawie wybuchnął sir Giles. - Na świętego Cuthberta, dość mam tych szeptów i milczenia o tej sprawie. Mamy przed sobą ziemie człowieka, który trzyma w niewoli naszego następcę tronu. Zajmijmy się tym, jak może zostać uwolniony i bezpiecznie stąd zabrany.
- Jeśli pamiętasz, to radą sir Raoula było - powiedział Brian - abyśmy w lasach otaczających zamek czarodzieja spotkali tego, który był przedtem człowiekiem ojca sir Raoula. A człowiek ów wskaże nam sposób na wejście i odnalezienie miejsca, gdzie trzymają naszego księcia. Wskazówki co do odnalezienia miejsca spotkania wszyscy mamy wyryte w pamięci.
- Ee... tak - powiedział Jim z poczuciem winy. Jego wskazówki były zapisane.
- Lecz powstaje pytanie - ciągnął rycerz - czy te wskazówki wystarczą, abyśmy mogli odnaleźć to miejsce. A jeśli z jakiegoś powodu były sługa jego ojca nie będzie mógł wyjść i znaleźć nas tam, mimo że będziemy czekać przez kilka nocy? Im dłużej będziemy kręcić się po tym lesie, tym bardziej prawdopodobne, że napotkają nas inni strażnicy Malvinne'a. Dlatego nie byłoby źle poczynić plany na wypadek, gdyby trzeba nam było obejść się bez pomocy tego sługi.
- Jakie plany możemy poczynić? - spytał sir Giles. - Jeśli zamek jest tak obszerny, jak każe nam wierzyć to, co mówił sir Raoul, mogłoby nam zająć całe tygodnie przeszukanie go tylko dookoła, aby znaleźć bezpieczne wejście.
- Tak - zamyślił się Jim - to prawdziwy problem. W tej akurat chwili nie widzę sposobu na rozwiązanie go.
- Być może, że ja go mam - powiedział Brian. - Dlatego właśnie zaproponowałem, żebym poszedł z wami, Jamesie i Gilesie, a także, żeby zabrać z nami Aragha i Dafydda. Czy nie uderzyło was, jak szczęśliwie dobrana jest nasza piątka jako oddział mający znaleźć dostęp do nieznanego zamku i miejsca, w którym trzyma się kogoś jako więźnia?
Zamilkł zamyślony.
- Z łucznikiem - kontynuował po chwili - posiadamy teraz środki, żeby cicho, na odległość, zabić każdego strażnika, którego musimy się pozbyć. A w wilku mamy nie tylko kogoś, kto może nas ostrzec, że wróg zbliża się do nas po cichu w ciemnościach, ale także kogoś, kto w razie potrzeby może wytropić drogę do wejścia, którym jakikolwiek strażnik wyszedł z zamku, tak że będziemy mogli poczynić własne plany, jak się tam mamy przedostać.
- Ale zakładasz - powiedział Giles - że do zamku będzie więcej niż jedno wejście. Niewiele zamków ma więcej niż jedno wejście, a jeżeli istnieje dodatkowe, to jest ono sekretną drogą ucieczki pana zamku, dobrze ukrytą i prawdopodobnie silnie strzeżoną.
- Zgaduję - powiedział Brian - że w zamku takim jak ten, strzeżonym zarówno przez Magię, jak i oręż, może być więcej niż jedna, a nawet kilka dróg wejścia i wyjścia.
Popatrzył na Jima i Gilesa znacząco.
- Jedno dla dużych grup ludzi i koni, jedno lub więcej takich tajemnych wejść, o jakich mówisz, Gilesie. Ale także inne wejścia i wyjścia dla pomniejszych zamkowych sług. Jak mówię, to z mojej strony tylko przypuszczenie, ale sądzę, że to przypuszczenie słuszne. Co więcej, jedynym, który może odkryć, czy to prawda, jest wilk, który - jeśli będzie uważał to za słuszne - mógłby pójść przodem lub po prostu przeszukać teren, podczas gdy my będziemy czekać w wyznaczonym miejscu na tego, kto ma się tam z nami spotkać. Wilk przyniósłby nam jakąś wiadomość o wejściu, z którego moglibyśmy skorzystać, gdyby ten były sługa się nie pojawił.
Jim poczuł się bardziej niż tylko trochę mało znaczącą osobą. Wtedy kiedy schodzili na ląd w Breście i kierowali się do miejscowej gospody, myślał o tym, że tylko jego pozycja sprawiała, iż nominalnie był głową tej wyprawy i że Brian albo Giles byliby znacznie lepsi jako jej dowódcy. Z pewnością zapatrywania Briana i to, co do tej pory im powiedział, potwierdzały to.
To prawda, że Jim nie był specjalistą od zamków. Znał Malencontri, znał Zamek Smythe i Zamek Malvern, który był siedzibą de Chaneyów, rodziny damy serca Briana. Ale to było wszystko i musiał przyznać teraz przed samym sobą, że nigdy nie zajął się zbadaniem żadnego z tych zamków, włącznie z własnym Malencontri, od strony ich przydatności do obrony lub możliwości przedostania się do nich nieprzyjaciół z zewnątrz.
Tę noc spędzili przy drodze, obozując na powietrzu. Aragh nie wrócił. Późnym popołudniem następnego dnia dotarli do Blois i przenocowali w gospodzie, gdzie wilk, oczywiście, także się nie pokazał. Dopiero kiedy byli o dwa dni drogi za Blois, dołączył do nich. Tymczasem Jim bardzo się starał wymyślić jakiś sposób na to, żeby za pomocą Magii odkryć, jaki był powód udziału Aragha w wyprawie.
Miał niejasne wrażenie, że Carolinus mógłby naprowadzić go na trop tej przyczyny, gdyby tylko starszy czarodziej miał taką ochotę. Pozostawało tylko pytanie, jak porozumieć się z nim. Powinien istnieć, myślał Jim, jakiś magiczny odpowiednik telefonu. Czy przynajmniej jakaś forma komunikacji, która mogłaby skontaktować jego umysł z umysłem Maga.
Dopiero drugiej nocy za Blois przyszło natchnienie.
Mity pełne były tego rodzaju rzeczy, jakich szukał. Co więcej, uderzyło go, że istniał podobny mechanizm stosowany w psychologii.
Mitologia z pewnością graniczyła z Magią w tym sensie, że bardzo często Magia była w niej obecna. Jednym z najbardziej powszechnych magicznych zdarzeń w mitologii było to, że ktoś śnił o czymś, co miało potem się sprawdzić albo zdarzało się w innym miejscu lub też działo w innym miejscu w tym samym czasie.
Oczywiście gdyby jego Magia zdołała przywołać taki sen, to powinien być w stanie nawiązać kontakt miedzy sobą a Carolinusem.
Tej nocy, zanim zasnął, starannie zapisał na wewnętrznej strome czoła:

JA/SEN ---- SEN/CAROLINUS
Im więcej o tym myślał - kiedy leżał owinięty w swoje derki pod gwiazdami, przy stygnącym żarze ogniska, za którym spoczywały ciemne wzniesienia, będące ciałami jego trzech towarzyszy - tym bardziej podobał mu się ten pomysł. Jego umysł rozważał ten problem na wszystkie strony. Zrobił, co mógł, żeby wymyślić powody, dla których taka niezdarna formuła miałaby zadziałać lub nie. Wreszcie, wyczerpany przeskakiwaniem tam i z powrotem od jednej możliwości do drugiej, zapadł w głęboki sen.
Przez chwilę jego myśli krążyły i przesuwały się przez serię nie związanych ze sobą sennych marzeń, co było bardzo zwyczajne i częste, kiedy zaczynał zasypiać. Potem przyszła chwila pustki. Następnie, niespodziewanie, znalazł się przed domkiem Carolinusa przy Dźwięcznej Wodzie. Zbliżał się właśnie świt. Czarodziej i Aragh byli tam obaj, stali na zewnątrz domu na ścieżce między kwiatami. Jedynym problemem z tym snem było to, że wszystko stało do góry nogami.
- Co to ma być? - odezwał się ostro we śnie do Wydziału Kontroli. Gdy tylko przyśniło mu się, że wypowiada te słowa, poczuł się zdziwiony swoim własnym zuchwalstwem. Jeszcze nigdy w życiu nie odezwał się tak szorstko do Wydziału Kontroli. Lecz we śnie Wydział mu odpowiedział, i to dalekim od złości, pokornym tonem.
- Och, przepraszamy - odrzekł tubalny głos i widok odwrócił się właściwą stroną do góry. - Właściwie - ciągnął głos - to ty byłeś do góry nogami.
Jim zastanawiał się, jak mógł być do góry nogami, skoro, o ile mógł to stwierdzić, wcale go tam nie było. Wydawało mu się, że jest pozbawionym ciała punktem widzenia, niewidoczną parą oczu. A także najwyraźniej niewidoczną parą uszu, bo właśnie zorientował się, że słyszy rozmowę między Magiem a wilkiem.
- Cóż, wszystko w porządku - przynajmniej tutaj - mówił Carolinus. - Powinieneś czuć to równie wyraźnie jak ja. Szkoda, że nie mogę tego samego powiedzieć o innych miejscach. Wiesz, że James pojechał do Francji?
- Tak - warknął Aragh. - Mówiłem mu, że to głupota!
- Głupota jest kwestią punktu widzenia, wilku - powiedział czarodziej. - Co jest głupotą dla ciebie, nie musi być głupotą dla Jamesa, sir Briana czy wielu innych ludzi.
- Wszyscy dwunożni... - zaczął gderliwie Arach i urwał. - Bez obrazy, Magu. Nie mówiłem o tobie. Ale przysięgam, prawie wszystko na dwóch nogach ma tyle rozsądku co motylek.
- Świat się kręci nie tylko opierając się na rozsądku, zdrowym rozsądku, który, jak mniemam, masz na myśli - powiedział Carolinus. - Ta sprawa z uwięzieniem księcia we Francji nie jest w niczym podobna do sprawy Twierdzy Loathly, prawda? Nie taka to prosta sprawa jak wtedy, ze złem usadowionym w ciemnym miejscu, ze stworami zebranymi poniżej, gotowymi walczyć ze wszystkim, co nadejdzie. Ze złem ślącym legiony takich stworów jak piaszczomroki, żeby pokonywały każdego, kto się mu sprzeciwia. Wcale nie taka sprawa jak z Twierdzą Loathly, prawda? Wilk popatrzył na czarodzieja zbójeckimi oczami.
- Jeżeli chcesz mi coś powiedzieć, Magu, powiedz to po prostu - rzekł. - Moja droga zawsze była prostą drogą. Nie mam żadnego zamiłowania do ciemnych aluzji i sprytnego przekręcania słów.
- Dobrze - zgodził się Carolinus - no to powiem ci bez ogródek, że ta sprawa jest taką samą potyczką z Ciemnymi Mocami jak ta pod Twierdzą Loathly, w której uczestniczyłeś. Lecz tym razem jest osłonięta światowymi ambicjami i marzeniami ludzi, więc nie jest tak widoczna jak przedtem. Mimo to jest to znowu ta sama historia. Istnieje zagrożenie i James, Brian, a teraz nawet Dafydd, idą mu naprzeciw. I są jedyną nadzieją na powstrzymanie zła od wyrwania się na świat i poczynienia wielkich szkód, tak jak nam to groziło poprzednim razem. Wszyscy tam są - oprócz ciebie.
- Nie moja rzecz - warknął wilk.
- To znaczy, nie chcesz uznać tego za swą rzecz - powiedział czarodziej - i dla poparcia tej ślepoty udajesz, że twoi przyjaciele nie potrzebują cię i że James wraz z innymi idą przeciw wrogowi, który wcale nie jest potężniejszy od nich.
Aragh znowu zawarczał, lecz tym razem bez słów i z zakłopotaniem.
- Mówisz wielkimi słowami, które mają w środku mało sensu, jak zwykle, Magu - stwierdził. - Prosiłem, żebyś jasno mi powiedział, jaka jest sytuacja, ale ty wciąż krążysz i krążysz. I nie zmierzasz prosto do sedna sprawy. No to po co dałeś znać, żebym tu przybył? Czego ode mnie chcesz i czemu uważasz, że powinienem ci to coś dać?
- Powiem ci tak - rzekł Carolinus - bo jesteś zrzędliwym, upartym, samolubnym angielskim wilkiem i trzeba ci samemu znaleźć odpowiedź na to twoje pytanie - inaczej nigdy byś w nią nie uwierzył. Rozumiem, że wiesz, co to jest wilcze szczenię?
- Czy wiem? - Aragh wywiesił język w grymasie bardzo podobnym do śmiechu. - Nie tylko wiem, ale jest obecnie wiele dorosłych już wilków, które... ale nieważne. Moje życie to moje życie. Tak, wiem, co to jest wilcze szczenię i jak wygląda. Co z tego?
- Czy wysłałbyś wilcze szczenię do walki z innym, w pełni dorosłym wilkiem? - spytał czarodziej.
- Twoje pytania stają się nieco szalone - oczywiście z całym szacunkiem, Magu - powiedział wilk. - Naturalnie, że nie. Ani nie wysłałbym szczeniaka - nie żebym w ogóle nie mógł wysłać, skoro angielski wilk to angielski wilk i niezależnie od wieku robi to, co chce, a nie to, co ktoś inny każe mu zrobić - ani nie wysłałbym dwuletniego wilka przeciw takiemu, który przeżył pięć lat i zaznał wilczych praw. To by było jak wysyłanie owieczki prosto w moją paszczę.
- To, co sądzisz o wysłaniu młodego czarodzieja klasy D przeciwko Magowi klasy niemal tak wysokiej jak moja - AAA? Czy nie przypominałoby to trochę wysłania dwuletniego wilka przeciw pięcioletniemu? A nawet szczenięcia przeciw dorosłemu wilkowi?
- Mówisz o Jamesie i jego wiedzy jako czarnoksiężnika...
- Czarodzieja, jeśli łaska, wilku! - rzucił Carolinus. - Między nami, którzy pracujemy nad Sztuką, "czarnoksiężnik" to nie jest ładne określenie. Jestem Magiem i James też jest Magiem. Ten, przeciw któremu zmierza, może zasługiwać na miano, jakiego właśnie użyłeś.
- Więc - powiedział wilk - mówisz mi, że James potrzebuje mnie we Francji?
- Tak - odparł Mag.
- No to pójdę - zadecydował Aragh - chociaż nie cierpię podróżować poza Anglię. I zrobię, co mogę, żeby wspomóc Jamesa i innych moich przyjaciół, ale tylko dlatego, że są to moi przyjaciele.
Roześmiał się nagle i cicho, szeroko otwierając szczęki, a jego mordercze zęby zabłysły ponuro w świetle słońca.
- Mogę im pomóc przeciw wszystkim, poza wilkami - powiedział.
- Wilkami? - spytał Carolinus. - Dlaczego nie przeciw wilkom? Czy francuskie wilki to twoi przyjaciele?
Aragh zaśmiał się znowu.
- Przyjaciele? Wszystko, tylko nie to - odpowiedział. - Ale między wilkami też istnieją zasady, Magu - nawet jeśli ty i twój rodzaj mało o tym wiecie. Będę na terytorium francuskich wilków. Muszę tam ustępować każdemu z nich albo walczyć ze wszystkimi wilkami we Francji, a nawet ja nie wierzę, żebym mógł pokonać wszystkie francuskie wilki.
Zamknął paszczę i przekrzywił głowę spoglądając kpiąco na Carolinusa.
- A ty, Magu? - spytał. - Kiedy my wszyscy będziemy zajęci zagranicznym czarnoksiężnikiem, czy jak go chcesz tam nazywać, to gdzie będzie ta pomoc, którą ty możesz ofiarować?
- Byłem w to zamieszany, jeszcze zanim się zaczęło - odpowiedział cierpko czarodziej. - Chociaż ty tego nie widziałeś i może nigdy nie zobaczysz, jak jestem w to zamieszany.
Jego głos, jak na Carolinusa, zrobił się niezwykle łagodny.
- Ze wszystkich królestw, na jakie są podzielone ludzkie i nieludzkie istoty tego świata - powiedział - najbliższym temu, które powstrzymuje Ciemne Moce i ich stwory, jest królestwo nas, Magów, Araghu. Gdyż nasza Sztuka to niebezpieczna nauka, ciężka nauka, długa nauka i taka, która nigdy się nie skończy. Tak jak nasza odpowiedzialność za to, by pomagać powstrzymać Ciemne Moce, nie kończy się nigdy. Zawsze - my, którzy nazywamy siebie Magami - jesteśmy na pierwszej linii każdej bitwy przeciw tym mocom i wszystkiemu, nad czym panują, włącznie z naszymi pobratymcami, którzy przeszli na drugą stronę i stali się czarnoksiężnikami.
- Zatem... - zaczął wilk, ale czarodziej podniósł dłoń i go powstrzymał.
- Lecz powody są takie, jakich nikt, poza Magiem mojej lub bliskiej mi klasy, nie mógłby pojąć - powiedział. - Z tych to powodów w tej chwili Jim musi wystąpić przeciw temu, który nazywa siebie Malvinne'em, sam jeden, mimo że Malvinne góruje nad nim niczym potężna góra nad takim małym domkiem jak mój. Podczas gdy ja, równy Malvinne'owi lub większy od niego, muszę stać z boku i pozwolić, żeby zdarzyło się to, co ma się zdarzyć. Nie mogę teraz się w to włączyć. Ale ty możesz, Araghu, i ogromnie mi ulżyło, gdy usłyszałem, że tak zrobisz. Bo będziesz Jimowi potrzebny; i nikt inny cię w tej potrzebie nie zastąpi.
- Zawsze cię znałem jako uczciwego człowieka, Magu - mruknął wilk - więc poprzestańmy na tym. Jim już wyruszył na wybrzeże i w tej-chwili być może jest na statku płynącym do Francji. Jeśli nie, to może go jednak dogonię, zanim wypłynie, co ułatwiłoby znacznie moją przeprawę przez wodę. Choć i tak znalazłbym sposób. Zrób tylko dla mnie jedną rzecz. Nie mów Jimowi, że robię to z sympatii do niego. Nie trzeba, by zaczął myśleć, że niech tylko wpadnie w jakieś tarapaty, a Aragh zaraz przyleci biegiem. Jestem wolnym wilkiem i sam podejmuję swoje decyzje.
- Obiecuję ci - powiedział Carolinus - że nie powiem mu ani słowa o tym, że robisz to z miłości do niego.
- Dobrze - stwierdził Aragh. Odwrócił się i momentalnie zniknął.
Śniąc Jim patrzył, jak czarodziej stoi sam na alejce przed swoim małym domkiem. Przez chwilę stał, jak gdyby zamyślony, potem odwrócił się i we śnie było to tak, jakby podchodził prosto do Jima, którego tam jednak nie było. Jego twarz rosła i rosła, aż zasłoniła niemal całą resztę obrazu.
- Od tej chwili zaczyna się prawdziwy sprawdzian - odezwał się Mag - ale nie próbuj więcej tak się ze mną łączyć. Malvinne też ma sny.
Jim obudził się. Noc dokoła niego była cicha, z wyjątkiem lekkiego wiaterku, który błądził między nim a gwiazdami. Przez kilka chwil miał głowę pełną tego, co dopiero widział, a potem wspomnienie zaczęło blednąc, aż zaczął zastanawiać się, czy nie był to rodzaj jakiegoś snu spełniającego życzenia, który wywołał sobie dla pociechy.
Położył się i znowu zapadł w głęboki sen bez snów.

Rozdział 23


Gdy niecały rok temu Jim i inni zbliżali się do Twierdzy Loathly przed ostateczną bitwą z jej stworami, zarówno ziemia, powietrze i woda, jak i wszystko zawarte w tych trzech żywiołach nosiło oznaki tego, do jakiego rodzaju miejsca się zbliżali. We wszystkim była jakaś szarość, apatia i ogólny smutek - podobny niemal do śmierci.
Jednakże teraz, gdy w końcu zbliżyli się do zamku Malvinne'a, nic takiego nie było widać w otaczającym ich blasku dnia. Było późne popołudnie, ale słońce wciąż jasno świeciło. Pojawiło się parę chmur, które zebrały się na wschodzie, tak że w żaden sposób nie przysłaniały słonecznego światła. Nieco sucha, lecz zielona letnia trawa gęsto pokrywała ziemię, drzewa były pełne liści, a tu i tam rozkwitały kępami letnie kwiaty.
Jakiś czas temu, kierując się wskazówkami sir Raoula, zjechali z głównej drogi w punkcie, którego polecił im szukać. Droga do zamku Malvinne'a, powiedział francuski rycerz, bywała widoczna tylko wtedy, kiedy czarnoksiężnik tego chciał. W przeciwnym razie większość przejeżdżających mijała jego majątek, nie widząc go i nigdy nie podejrzewając, że tam się znajdował.
Po raz pierwszy dostrzegli château Malvinne'a z dosyć sporego wzniesienia. W oddali widać było niebieski nurt Loary, tuż za gmachami, które pod pewnymi względami, od strony architektury, przypominały zamek, chociaż budowla była dużo rozleglejsza niż wszystkie widziane wcześniej przez Jima.
Całość skrzyła się w blasku słońca.
Tylko ciemny las, ten czarny gęsty las - który musiał otaczać château na szerokość mili czy półtorej, tak że całkowicie odgradzał go od wód Loary - był pierwszym przejawem ciemności przypominającej tę, którą widzieli wokół Twierdzy Loathly.
Czerń ta nie była jedynie czernią ciemnego lasu, ale lasu, który był dosłownie czarny, lasu o czarnym podszyciu - krzewach, karłowatych drzewach i może nawet samej trawie - chociaż nie można było być tego pewnym z tej odległości i mogła to być po prostu czarna ziemia pod drzewami.
Same drzewa rosły obok siebie tak gęsto, że cały las wyglądał jak pojedyncza kępa ciernistych zarośli. Żadne z drzew nie wyrastało wysoko. Jim oceniał, że rzadko które sięgało wyżej niż piętnaście czy dwadzieścia stóp. Ale nie musiały być wysokie, gęstość rozrostu i plątanina gałęzi wystarczały za wyjaśnienie przeznaczenia tego lasu i jego reputacji.
Ale, powiedział sobie Jim, muszą biec tam jakieś ścieżki, inaczej ci, których Malvinne wysyłał, żeby patrolowali las w poszukiwaniu intruzów, nie mogliby się przezeń przedrzeć. Lecz ścieżki te mogły być - jak ścieżki labiryntu - wystarczająco bezpieczne dla tych, którzy je znali, stanowić zaś pułapkę dla każdego, kto ich nie znał i wtargnął pod ciemne gałęzie.
Wszyscy, włącznie z Araghem, odruchowo przystanęli na szczycie zielonego wzniesienia. Siedzieli w milczeniu, spoglądając w dół na cel swej podróży. Poza drzewami zamek skąpany był w ostatnich promieniach słońca. Tylko złowieszcza szarość jego zwieńczonych blankami wież, murów i strzelnic wydawała się zapowiadać coś niedobrego. Strzyżone ogrody, altany, niewielkie sadzawki i trawniki znajdujące się wokół podstawy zamku wyglądały atrakcyjnie, lecz tam gdzie zaczynał się sam zamek, wszystko wyglądało jak w najsroższej fortecy, z jedną różnicą, mianowicie nie było fosy.
Kiedyś Jim roześmiałby się na tę myśl - ale teraz przyszło mu do głowy, że mimo wszystko fosa mogła tam być. Niewidoczna dla ich oczu tak jak droga od posiadłości do głównego traktu, za sprawą Malvinne'a ukazująca się, gdy zbliżali się odwiedzający, których pragnął gościnnie przyjąć.
- Poczekamy przynajmniej do zmierzchu - powiedział Jim, ze zdziwieniem słysząc w swoim głosie rozkazującą nutę. - Potem, kiedy światło zacznie przygasać, przeprowadzimy rozpoznanie w tych lasach. Tymczasem powinniśmy chyba znaleźć jakieś miejsce, w którym się ukryjemy aż do zachodu słońca.
- W rzeczy samej, masz rację Jamesie - poparł go Brian. - Najmądrzej byłoby znaleźć miejsce na kryjówkę dla nas nie tylko na teraz, ale i na dłużej, jeśli trzeba będzie czekać. Coś mi mówi, że skontaktowanie się z tym czymś, co kiedyś było człowiekiem, zajmie nam przynajmniej kilka dni.
- Spójrzcie na dół, trochę na lewo od nas, może ze ćwierć angielskiej mili - odezwał się Aragh. - Spójrzcie tam, gdzie na stoku wzgórza jest zagłębienie. Nie ma tam drzew ani innej roślinności, która mogłaby je osłonić, ale jeśli dobrze zgaduję, to zagłębienie zakręca i albo będzie tam jakaś mała, zamknięta kotlinka, albo jaskinia.
Wszyscy spojrzeli. Doskonały zmysł obserwacyjny wilka pozwolił mu dostrzec to, co umknęło pozostałym. Przelotne spojrzenie pominęłoby coś, co zdawało się, jak powiedział Aragh, zaledwie zagłębieniem na zboczu wzgórza. Ale teraz, gdy przyjrzeli się dokładnie, dostrzegli cienie w jego głębi, które mogły oznaczać, że kotlinka ciągnęła się dalej w zboczu wzgórza.
- Zjedźmy tam na dół - powiedział Brian. Zjechali i okazało się, że wilk miał rację. Kotlinka okazała się zagłębieniem w stoku wzgórza, które ciągnęło się dalej i skręcało na prawo, tak że wypiętrzona ściana ziemi zabezpieczała ich przed dostrzeżeniem z lasu lub zamku poniżej. Mały strumień spływał ze wzgórza, sączył się dookoła zagłębienia i biegł dalej w dół w kierunku drzew. To nie tylko dobra kryjówka, pomyślał Jim, ale i bardzo dobre miejsce na obozowisko.
Było to jednak chłodne obozowisko, gdyż zamek stał zbyt blisko, by ryzykować rozpalenie ognia. Szczęśliwie zaopatrzeni byli w gotowane mięso, chleb oraz ser; to właśnie wraz z winem zmieszanym z wodą ze strumienia stanowiło ich kolację.
Gdy zjedli, rozsiedli się w świetle kończącego się dnia, rozmawiając w tym poczuciu bliskiego koleżeństwa, jakie przychodzi na ludzi, którzy razem mają dokonać czegoś niebezpiecznego. Jedynie Aragh miał mało do powiedzenia. Leżał na ziemi jak lew, na brzuchu, ze wzniesioną głową i wyciągniętymi razem przed siebie przednimi łapami. Chociaż zamku i lasu nie można było stąd dostrzec, wilk nieprzerwanie miał wzrok skierowany na zakręt wzgórza, który skrywał przed nimi ten widok. Najwyraźniej nawet teraz trzymał straż.
Pozostali długo porównywali swoje mapy i to, co zapamiętali, nim doszli do porozumienia, gdzie przypuszczalnie powinni, na skraju lasu, znaleźć wejście na ścieżkę. Ścieżkę, która poprowadzi ich wśród drzew aż do miejsca, gdzie będą mogli skontaktować się z tym, kogo mieli spotkać. Może będą musieli przeszukać około stu jardów wzdłuż skraju lasu, ale nie więcej.
Po ustaleniu tego wszystkiego rozmowa zeszła na inne sprawy.
Sir Brian był nie tylko najstarszym, ale i jedynym synem swojego ojca, tak że nigdy nie było żadnych wątpliwości co do tego, że odziedziczy Zamek Smythe. Tymczasem okazało się - w jednej z tych chwil szczerości, które zdarzają się ludziom przed ryzykownym przedsięwzięciem - że Giles był zaledwie trzecim synem w swej rodzinie, miał zatem niewielkie szansę na jakiekolwiek dziedzictwo. Ponadto jako rycerz z Northumberland, bez żadnych przyjaciół czy stosunków na południu Anglii, by już nie wspomnieć o przyjaciołach czy stosunkach na dworze królewskim, niewielką miał szansę na osiągnięcie lepszej pozycji w życiu.
- Szczerze mówiąc, nigdy na coś takiego nie liczyłem - powiedział rycerz do Jima, Briana i Dafydda.
Żaden z nich nie skomentował tego, a szczególnie Dafydd, którego widoki na polepszenie pozycji życiowej były jeszcze mniejsze od szans Gilesa. Mimo wszystkich jego zdolności i mistrzostwa w łuku istniało małe prawdopodobieństwo, żeby zyskał wyższą pozycję społeczną w tym świecie. Dla niego najwyraźniej awans taki nie był istotny, jednakże dla kogoś z warstwy szlacheckiej wydawał się niemal obowiązkiem (oprócz tego, że awans był powszechnie pożądany). Celem każdego szlachetnie urodzonego było w taki czy inny sposób zyskać ziemie, tytuł, wyższą rangę w życiu, a stan rycerski stwarzał ku temu możliwości.
Dla Briana prawdę mówiąc też stanowiło to konieczność, jeśli pragnął ożenić się z Geronde Isabel de Chaney. Byli sobie przyrzeczeni, kiedyś jej ojciec, zanim wyruszył na krucjatę, zaaprobował to narzeczeństwo. Wciąż istniała jednak możliwość, że wróciwszy z powrotem do domu, zmieni zdanie, zwłaszcza jeśli zyska w Ziemi Świętej bogactwo i sławę. Mógłby wtedy zacząć oczekiwać czegoś więcej od tego, kogo jego córka powinna poślubić.
Giles jednak, choć pochodził ze szlacheckiego rodu, przyznał, iż jest względnie pogodzony z tym, że nie osiągnie wielkiego nazwiska czy bogactwa na świecie.
- Jednego tylko życzę sobie - zwierzył się przyjaciołom. - Tego, bym, zanim umrę, miał możność dokonania jednego wielkiego czynu, nawet jeśli w trakcie spotka mnie śmierć.
Słowa te wytrąciły nawet Dafydda z jego zwykłego milczenia.
- Nie moją jest rzeczą radzić rycerzowi, jak powinien żyć czy umierać - odezwał się. - Lecz wydaje mi się, że więcej dobrego można powiedzieć na temat życia i dokonania tego, co się w życiu da dokonać niż o śmierci, czyli końcu bycia użytecznym dla świata.
Jim niemal spodziewał się, że sir Giles wybuchnie teraz gniewem, tak jak normalnie przy każdej oznace sprzeciwu, ale northumberlandzki rycerz był w nastroju dziwnie spokojnym i refleksyjnym - niemal melancholijnym.
- W istocie - zgodził się, lecz powiedział to łagodnie - nie tacy jak ty, Dafyddzie, mają mówić mnie czy innemu rycerzowi, jak żyć czy umierać. Ale to jest różnica w naszej pozycji. Zważ, że wielu rycerzy chciałoby poświęcić się całkiem jakiejś wielkiej sprawie, nawet kosztem życia, lecz wstrzymują ich obowiązki i powinności względem rodzin, żon, a nawet nazwisk. Przypadek uczynił mnie jednak wolnym od takiej odpowiedzialności. Mój ojciec ma dwóch starszych synów i dwóch młodszych, więc rodzinnym dobrom nie grozi, aby miały popaść w obce ręce. Nie tylko nie mam żadnych specjalnych zobowiązań wobec żadnego zwierzchnika - poza tym, co teraz nas tu sprowadza - nie mam nawet zobowiązań względem mego rodu i jego miana, oprócz tego, by nie zostało zaszargane przez moje uczynki. A zatem jestem wolny, aby dokonać przynajmniej jednej wielkiej rzeczy, zanim umrę. I to jest moim marzeniem oraz pragnieniem.
- Jesteś zbyt młodym człowiekiem, by myśleć o śmierci, Gilesie - odparł Jim.
Wiedział, że sam jest zaledwie o kilka lat starszy od rycerza z Northumberland, ale czuł się nieskończenie bardziej dojrzały. Nie tylko ze względu na swoje małżeństwo, ale także dzięki swojemu wychowaniu w świecie znacznie wyprzedzającym ten w kwestiach naukowych i społecznych. W tej chwili czuł się wobec Gilesa jak ojciec, jeżeli nie jak dziadek.
- Czy gdybym był starszy, tak samo chętnie potrafiłbym poświęcić wszystko? - spytał go Giles. - Nie, teraz jest dla mnie pora na szukanie przygód i być może w tej sprawie bezpiecznego wyprowadzenia księcia z tamtego zamku będę miał taką szansę.
Dla Jima, który nie miał najmniejszego zamiaru umierać, czy nawet dać się zranić, jeśli będzie mógł tego uniknąć, dążenie rycerza było szokujące. Nie kojarzyło się ono z niczym więcej, jak tylko z okropnym marnowaniem czyjegoś życia. Było jednak jasne, że Giles nie wymyślił sobie tego pod wpływem chwili. Pomysł ten najwyraźniej dojrzewał w nim od długiego czasu; może nawet przez większość życia. W tej chwili spór nic by nie dał, lecz mógłby zaszkodzić. Jim zdecydował się więc nie odzywać.
I Brian, i Dafydd zdawali się być tego samego zdania. Aragh albo zdania nie miał, albo też czuł, że to, co Giles chce robić, zależy od Gilesa, i nie jest jego sprawą ani zmartwieniem. Z tego, co wiedział Jim, wilk mógł popierać to, co umyślił sobie Giles. Taka postawa pasowałaby do dzikiego wieku, w którym wszyscy żyli.
Kiedy ich dolinka znalazła się w głębokich ciemnościach, a słońce zaszło za wzgórzem za ich plecami i drzewa poniżej były już zaledwie rozmazanymi plamami w półmroku, postanowili się ruszyć. Jim zdecydował, że Aragh powinien prowadzić, żeby wrażliwemu instrumentowi, jakim był jego nos, nie przeszkadzał zapach ludzi przed nim idących. Razem posuwali się w dół, w stronę tego odcinka lasu, gdzie, jak sądzili, powinno być wejście na ścieżkę. Zejście po bezdrzewnym zboczu było łatwe, a stopy znajdowały oparcie.
Kiedy dotarli do brzegu lasu, musieli przeszukać tylko kilka jardów, zanim znaleźli przejście, które - jak się im wydawało - było tym opisanym przez sir Raoula. Prowadziło wprost pomiędzy plątaninę drzew przed nimi.
Przejście to dokładnie pasowało do szczegółowego opisu, jaki dał im Francuz. Sterczała tam świeżo złamana gałązka na końcu konara, skierowanego na zewnątrz lasu, co miało być znakiem, że nie tylko była to właściwa ścieżka, ale i że osobnik, którego mieli spotkać, będzie ich szukał.
Z bliska jednakże las wydawał się jeszcze bardziej groźny niż z daleka. Większość drzew była tak niska jak jabłonie, nie znaleźli na nich jednak ani śladu owoców, tylko trochę guzowatych narośli zamiast listowia. Gałęzie rosły pod ostrymi kątami. Biegły nie więcej niż sześć cali w jakimkolwiek kierunku, a potem ostro skręcały w innym. Zgrubienia na tych skrętach zwężały się w kolce, może nie całkiem takie jak ciernie, ale równie ostre. Trzej rycerze odruchowo dobyli mieczy, kiedy gęsiego weszli w las za wilkiem. Zerkając w tył z czoła pochodu, Jim zobaczył, że nawet Dafydd wyciągnął długi nóż, który nosił w dopasowanej pochwie na lewym wysokim bucie.
Wśród drzew znaleźli się w prawie kompletnych ciemnościach. Chociaż kiedy oczy się przyzwyczaiły, gasnący blask dnia dał im nieco słabego oświetlenia. To było wszystko, dopóki chwilę później księżyc, prawie w pełni - który wzeszedł, zanim jeszcze zaszło słońce - nie podniósł się ponad zarośla i nie zesłał swoich promieni między pnie drzew.
Aragh pewny siebie sunął naprzód. Jim początkowo szedł za nim prawie po omacku, potem uświadomił sobie, że mógłby polepszyć swoją zdolność widzenia tego, co się z nimi dzieje. Napisał na wnętrzu czoła:

JA ---- SMOCZY WZROK, SMOCZY SŁUCH I SMOCZY WĘCH

Natychmiast wzrok zmienił mu się na taki, jaki miałby w smoczym wcieleniu. Nie była to jakaś znacząca, poprawa, ale widział więcej, niż mógł dostrzec jako człowiek. W dodatku mógł teraz do pewnego stopnia używać nosa, tak jak to robił wilk, żeby upewnić się, że są wciąż na ścieżce.
Nie żeby ktoś idący ścieżką mógł o niej zapomnieć. Miała ona nie więcej niż trzy stopy szerokości i przy każdym nieostrożnym ruchu można było zawadzić ręką lub nogą o jedno z drzew. Przy takim przypadkowym kontakcie niemal zawsze napotykało się zaostrzone narośle gałęzi, a każde ich draśnięcie zdawało się zdolne przeciąć dosyć gruby materiał lub skórę. Szli jednak dalej, a jedyną rzeczą ułatwiającą im drogę był fakt, że w miarę jak księżyc wznosił się i rozjaśniał, sama ścieżka stawała się dużo wyraźniejsza.
Jim na chwilę przywrócił sobie ludzkie widzenie, żeby sprawdzić, na ile dobrze widzieli jego dwunożni towarzysze. To, co odkrył, trochę go zaszokowało. Pozbawiony smoczego wzroku, z jego zdolnościami w przystosowaniu się do odległości i ciemności, nawet twarz Briana widział jako zamazaną plamę. Odkręcił się znów do przodu, w samą porę, by uniknąć wpadnięcia na drzewo po prawej stronie, i wrócił do smoczego wzroku.
Ścieżka wiła się w sposób zadziwiający. Jim już dawno stracił wyczucie kierunku. Pochylił się do przodu i szepnął, wiedząc, że czujne uszy wilka wyłapią to:
Araghu - spytał - myślisz, że wciąż zmierzamy w stronę zamku?
- Zmierzaliśmy jeszcze parę zakrętów temu - odpowiedział wilk tak cicho, że Jim ledwie dosłyszał jego głos. - Od tego czasu najprawdopodobniej poruszamy się równolegle do niego przez las. Zauważ, że pod stopami mamy tylko ziemię.
Nie pomyślał o tym wcześniej, ale teraz, kiedy Aragh o tym napomknął, jego własny, polepszony zmysł węchu potwierdził, że na poziomie gruntu niczego zielonego nie dało się wywęszyć. Zresztą dziwne byłoby, gdyby coś takiego tam znalazł, skoro te drzewa muszą przesłaniać światło nawet w najjaśniejszej porze dnia.
- Czuję większą plamę wolnej ziemi niedaleko przed nami - ciągnął wilk tym samym cichym głosem. - Najlepiej byłoby, gdybyśmy tam przystanęli i zdecydowali, co robić. Prawdę mówiąc, może nie będziemy mieli innego wyboru, tylko tam stanąć.
Jim nie pojął dokładnie znaczenia ostatnich słów Aragha. Zwrócił jednak uwagę na coś, co przegapił wcześniej, ciesząc się, że dzięki smoczemu wzrokowi widzi lepiej. Nagle uświadomił sobie, jak oddychają jego trzej ludzcy towarzysze.
Wszyscy poza Dafyddem, który szedł ostatni, oddychali ciężko i z trudem. Brian nawet mruczał coś pod nosem. Przy odrobinie wysiłku i pomocy smoczego słuchu Jim rozróżnił co nieco z tego mruczenia.
Rycerz jednostajnie klął do siebie.
- ...Cholerny, zaś... - głos Briana urwał się, gdy rozległ się dźwięk rozdzieranego materiału. Najwidoczniej wpadł na jedną z ostro zakończonych narośli.
Znów rozległy się prawie bezgłośne przekleństwa. Idący za Brianem Giles i Dafydd milczeli - Giles niemalże dziwnie, tak jakby wstrzymywał oddech. Rosnące zaniepokojenie o towarzyszy ogarnęło Jima.
Znów szepnął do Aragha:
- Jak daleko jeszcze do tej otwartej przestrzeni?
- Jest tuż przed nami. Co się dzieje z twoim nosem, Jamesie? - szepnął ironicznie wilk. - Od paru minut węszysz jak smok. Nie mów mi, że sam nie możesz sobie tego wywąchać.
Jim powęszył. Z pewnością był przed nimi mocny zapach ziemi, gołej ziemi; zapach nieco podobny do woni ścieżki pod ich stopami, ale z odcieniem trochę bardziej wilgotnym i cuchnącym.
Wkrótce doszli do miejsca, o którym mówił Aragh. Wilk wysunął się do przodu i odwrócił pyskiem do pozostałych. Jim, gdy tylko wszedł, usunął się na bok, aby idący za nim także mogli przejść.
Przez chwilę stali tam, w nierównym kółku, i przynajmniej Brian skorzystał z okazji, żeby złapać oddech. Teraz Jim usłyszał, że Giles robi to samo. Oddychał ciężko, niemal z wysiłkiem. Oddech Dafydda był równy, a o ile Jima słuch nie mylił, Aragh nie oddychał wcale, tak bezgłośnie wciągał i wypuszczał powietrze.
Jim pomyślał, że być może dotarli do miejsca spotkania z pół człowiekiem, pół ropuchą, który kiedyś był zbrojnym u ojca sir Raoula. Do miejsca tego udało im się dostać jednak zdecydowanie zbyt łatwo i prosto. Wskazówki Francuza mówiły, że znajdą małe ukryte zejście ze ścieżki na prawo między drzewami, potem muszą trochę się cofnąć, aż dotrą do miejsca dość szerokiego, żeby mogli stanąć tam wszyscy razem. Tymczasem teraz ścieżka poprowadziła ich prosto na tę otwartą przestrzeń.
Co więcej, korzystając z pełni księżyca i swojego smoczego wzroku, Jim rozejrzał się dokoła i zobaczył co najmniej trzy inne nierówne, ciemne koła, będące wylotami dalszych ścieżek. Wyraźnie było to miejsce, gdzie spotykały się dróżki wiodące przez las. Jak mieli stwierdzić, który z tych trzech otworów zaprowadzi ich w kierunku zamku, a nie w przeciwnym, w głąb otaczającego ich lasu?
Po raz pierwszy w jasnym świetle księżyca padającym na wszystkich Jim mógł dobrze przyjrzeć się Brianowi, Gilesowi i Dafyddowi. Wszyscy byli poznaczeni ostrymi, cierniowatymi naroślami gałęzi drzew. Dafydd miał najmniej zadrapań na twarzy i dłoniach ze wszystkich. Brian wciąż klął pod nosem, Giles nie odzywał się wcale, ale z jego twarzy i rąk dosłownie kapała krew.
Gilesie! - powiedział Jim, podchodząc o krok bliżej do niego. - Co ci się stało?
- Nie widzę tak dobrze w nocy - odparł rycerz nieco zmienionym głosem. - To cecha dziedziczna w mojej rodzinie już od kilku pokoleń. Nie zwracajcie uwagi.
W tym czasie odwrócił się ku niemu Brian.
- Gilesie! - powiedział głośno, zszokowanym tonem. - Człowieku, wyglądasz, jakbyś walczył z Królem Kotów! Jak to się stało, że tak marnie na tym wyszedłeś, gdy reszta z nas tylko... - W głosie jego pojawiło się niewielkie wahanie - ...tylko lekko się podrapała?
- Jak mówiłem Jamesowi - zaczął rycerz, wciąż tym nieswoim głosem - to rodzaj prawie ślepoty, która nawiedza całą moją rodzinę w nocy. Nie sądziłem, że może to w ogóle tutaj przeszkadzać, i istotnie, nie sprawiało mi kłopotu. To wszystko drobne draśnięcia.
- Jeszcze kilka takich, a wykrwawisz się na śmierć - odezwał się Brian, ponownie zniżając głos.
Odwrócił się do Jima.
- Musimy jakoś go opatrzyć i upewnić się, że od tej pory będzie trzymał się środka ścieżki.
- Całkowicie się zgadzam - stwierdził Jim zatroskany. - Brianie, ty i ja możemy odedrzeć doły naszych koszul, żeby zrobić bandaże na jego ręce i twarz.
- Protestuję! - sprzeciwił się Giles cicho, ale nieco mocniejszym tonem. - Obowiązkiem rycerza jest ignorować takie drobiazgi.
- Być może - przyznał ponuro Jim. - Ale jeszcze trochę i zaczniesz zostawiać ślady krwi, po których każdy będzie mógł nas wytropić.
W tym czasie on i Brian wyciągnęli już rąbki swoich koszul i zajęli się rwaniem ich na paski. Przy dość słabych sprzeciwach Gilesa owinęli mu obie dłonie i nadgarstki i całą twarz oprócz oczu i nosa, końcówki oddartych pasków zaś pozawiązywali, aby umocować bandaże.
- Od tej chwili - zdecydował Jim - idziesz między Brianem a mną, Gilesie, i trzymasz mnie rękoma za pas, a Brian będzie trzymał z tyłu za twój pas, żeby cię prowadzić i utrzymywać na środku ścieżki.
Brian zwrócił się do wilka.
- Czy masz jakieś pojęcie, gdzie jesteśmy, Araghu? - spytał. - Albo którą z tych ścieżek powinniśmy pójść?
- Zamek leży w tym kierunku - odpowiedział wilk, wskazując pyskiem w stronę zbitej ściany drzew między dwoma wylotami ścieżek. - W tej chwili jesteśmy mniej więcej w środku lasu. Co do tego, którą drogą, wiem nie więcej niż wy. Z drugiej strony, gdybym był sam, może bym po prostu poszedł pod drzewami prosto do punktu, gdzie las urywa się przy otwartych terenach zamku.
Dopiero teraz Jim przyjrzał się dokładnie wilkowi. Był on zupełnie nie podrapany. Mimo rozmiarów czworonożnego przyjaciela Jim zrozumiał, że tamten prawdopodobnie mógł zrobić to, o czym mówił. Osłonięty swym futrem, mógł prześlizgnąć się między drzewami, mniej czy bardziej po linii prostej, aż wyszedłby po drugiej stronie lasu.
Ale to nie rozwiązywało problemu pozostałych wędrowców.

Rozdział 24


Którą z tych trzech wybierzemy? - zapytał szeptem po długiej chwili milczenia Brian. - Z pewnością musimy iść dalej, bo wskazówki sir Raoula mówiły, że miejscem spotkania będzie wąska ścieżka, z ukrytym wejściem, na prawo od tej, którą szliśmy. Jak, na Boga, można ukryć wylot ścieżki w tej plątaninie?
Pytanie było z tych, na które nie oczekuje się odpowiedzi. Jednak prawie natychmiast wilk odpowiedział na nie.
- Oczywiście zastawiając przejście fałszywym drzewem - powiedział. - Oto co przychodzi z niedopuszczania mnie w pełni do waszych tajemnic.
- Co przez to rozumiesz, Araghu? - spytał Jim.
- To, że z całym prawdopodobieństwem przeszliśmy już obok tego sekretnego przejścia - odparł wilk. - Jakiś czas temu minęliśmy po prawej stronie drzewo, które zostało odcięte u podstawy, a potem postawione z powrotem. Cięcie zamaskowano pyłem ze ścieżki, zwilżonym do konsystencji błota i przyklepanym dookoła pnia. Zwilżono go winem i to takim, które było już wtedy kwaśne albo, co też możliwe, miało od tej pory sporo czasu, żeby skwaśnieć. Poczułem to, kiedy przechodziliśmy, ale wcale nie zastanawiałem się nad tym, bo nikt z was nie podsunął mi myśli, że takie fałszywe drzewo może ukrywać przejście, którego szukacie.
Przemowa ta spotkała się z ponownym milczeniem. Jim potępiał się w duchu za skrytość, a po sekundzie uderzyło go, że pewnie Giles i Brian robią to samo. On miał jednak najwięcej powodów po temu, gdyż jego smoczy węch - choć o wiele mniej sprawny niż Aragha - powinien był jednak wyczuć zapach skwaśniałego wina, jeśliby tylko odpowiednio zwracał na wszystko uwagę.
- Zatem, oczywiście, wracajmy do tego fałszywego drzewa! - zaproponował Giles przerywając milczenie.
- Słusznie - zgodził się Jim. - Dafyddzie, czy zajmiesz znów miejsce na tyłach?
- Zważ, że już miałem taki zamiar - obruszył się Dafydd.
Ruszyli z powrotem, znów gęsiego, ścieżką, którą dopiero co nadeszli. Jedyną różnicą było to, że wilk posuwał się trochę szybciej, z pewnością kogoś, kto już zna cel swojej podróży. Reszta szła za nim. Jim odkrył, jak niemiły mu jest fakt, iż musi jeszcze raz przebyć drogę, która zostawiła już na nim swoje ostre ślady. W chwilę potem dołączyło do tego poczucie winy. Był mniej poraniony przez cierniste gałęzie niż którykolwiek z nich, wyłączając oczywiście Aragha. Działo się tak, o czym wiedział, dlatego że miał przewagę swoich smoczych zmysłów, które pozwalały mu z większą pewnością trzymać się środka ścieżki. Dafydd też radził sobie zaskakująco dobrze.
Szybszy krok wilka zmusił ich wszystkich do zwiększenia tempa. Ponieważ Giles trzymał się teraz od tyłu pasa Jima, a Brian trzymał z tyłu za pas Gilesa, trudno im było przyśpieszyć. Jim miał właśnie odezwać się do Aragha i powiedzieć mu, żeby zwolnił, kiedy wilk zatrzymał się raptownie tuż przed nim.
- Tutaj - mruknął nie odwracając głowy - jest to fałszywe drzewo.
Dzięki smoczemu wzrokowi Jim mógł zauważyć, że ciemność ścieżki jakby opływała pień drzewa nie wyższego niż przeciętna bożonarodzeniowa choinka. Postąpił ostrożnie krok w kierunku Aragha, który usunął się, żeby zrobić mu miejsce. Następnie pochylił się, żeby obwąchać pień. I rzeczywiście, jego nos wyczuł słaby ślad zapachu jakby octu winnego. Ostrożnie sięgnął pomiędzy dwie ostro uzbrojone gałęzie, aż złapał nieprzyjemnie szorstki i kłujący pień drzewa. Wyciągnął je na ścieżkę i cofnął się z nim, robiąc przejście pozostałym.
Ukazała się kolejna bardzo wąska ścieżka, tak że wszyscy oprócz Aragha musieli iść bokiem. Mimo to, z wilkiem na czele, weszli tam. Jim ruszył za nimi, ustawiwszy fałszywe drzewo z powrotem na miejscu.
Drzewo trzymało się prosto na swoim pieńku dzięki temu, że jego gałęzie splatały się z gałęziami sąsiednich drzew. Jim miał u pasa manierkę z wodą, ale na wąskiej ścieżce nie było miejsca, by przykucnąć i sporządzić trochę świeżej błotnistej papki dla ukrycia miejsca, w którym pień drzewa opierał się na pniaku. Będą po prostu musieli zaryzykować i mieć nadzieję, że ich obecność nie zostanie odkryta, zanim ten, kto ma ich spotkać, nie przyjdzie i ich nie znajdzie.
Jim doszedł do małej polanki, gdzie inni już stali. Była ona wielkości może połowy tego skrzyżowania, gdzie łączyło się kilka różnych ścieżek i gdzie zatrzymali się przedtem, żeby omówić następne posunięcie. Ponieważ było tak mało miejsca, kolczaste drzewa zmusiły ich do stłoczenia się. Wyższe gałęzie drzew splątane nad ich głowami przesłaniały dochodzące tu światło księżyca. Nawet nie mogli zobaczyć się nawzajem tak wyraźnie jak na oświetlonym księżycem skrzyżowaniu, gdzie zbiegały się ścieżki. Mimo to widzieli się nieco lepiej niż na samej ścieżce.
- Radziłbym - odezwał się Brian - żebyśmy teraz usiedli, napili się i coś przegryźli. Oczekiwanie może się przedłużyć. Sugerowałbym też, żebyśmy, jeśli ten, kto ma się z nami spotkać, nie pojawi się do zachodu księżyca, opuścili to miejsce i wrócili na dzień do naszego obozowiska na wzgórzu. Myślę, że nie będziemy chcieli chodzić tymi leśnymi ścieżkami w świetle słońca, jeśli da się tego uniknąć.
- Istotnie - przytaknął zamaskowany i urękawiczniony sir Giles.
- Ja też się zgadzam - dorzucił Jim.
Wszyscy usiedli, z wyjątkiem Aragha, który znów położył się w swojej lwiej pozie. Z czasem powietrze ogrzało się trochę od ciepła ich ciał. Siedzieli w milczeniu, patrząc, jak księżyc przesuwa się w dół i znika między poplątanymi konarami drzew.
Dwukrotnie wilk niemal bezgłośnie ostrzegł ich, żeby byli cicho, i w obu przypadkach, po jego ostrzeżeniach, ktoś przeszedł główną ścieżką niecałe piętnaście stóp od nich.
Lecz żaden z przechodzących nie zatrzymał się przy drzewie, które kryło przejście do miejsca, gdzie się znajdowali. W końcu, kiedy nie było już widać księżyca, choć nieco jego światła opromieniało wciąż niebo nad nimi, Brian odezwał się znowu z prawie nieprzeniknionych ciemności.
- Najlepiej chodźmy już - dobiegł ich jego głos. - Musisz nas znów poprowadzić, Araghu, bo klnę się, że nie widzę własnej ręki przed twarzą.
Istotnie, nawet ze smoczymi zmysłami Jim niewiele lepiej widział, dokąd idą. Wstali, chwytając się za ręce, a on złapał za koniec ogona wilka. Posuwali się razem, dopóki Aragh gwałtownie się nie zatrzymał. Wówczas Jim wyciągając ponad nim ręce chwycił fałszywe drzewo, choć złapanie za pień kosztowało go kilka zadrapań, i odstawił je na bok. Wyszli na główną ścieżkę.
Jim z powrotem umieścił drzewo na pniaku. Potem, używając wody ze swojej manierki, kierując się przy tym dotykiem i nosem Aragha, ponownie pokrył złączenie między pniem a drzewem gliniastą ziemią ze ścieżki. Wszyscy skręcili w lewo, ruszając z powrotem ścieżką, którą na początku weszli do lasu.
Kiedy wyszli z lasu, niebo na wschodzie nieco się już rozjaśniło. Nie bardzo to poprawiło widoczność, ale po przygnębiającej atmosferze lasu poczuli się tak, jakby opromieniło ich jasne światło dnia. Odnaleźli powrotną drogę do obozowiska. Tam wszyscy położyli się, owinęli w to, co mieli, i przygotowali do snu.
- Dokąd posłałeś wilka? - podparł się na łokciu i spytał niepewnym głosem Giles, gdy wszyscy byli już prawie gotowi do zaśnięcia.
- Pewnie poluje na coś do zjedzenia - odpowiedział Jim - Pamiętaj, że w lesie nie było dla niego nic do jedzenia czy picia, a jednak czekał tam z nami.
- Rzeczywiście, rzucił się do tego strumienia tuż przed odejściem. Widziałem go - usłyszeli głos Briana. - Ale on da sobie radę, Gilesie. Odpocznijmy teraz, bo przysięgam, że przynajmniej ja potrzebuję tego.
Najwyraźniej wszyscy tego potrzebowali, bo przespali cały dzień, póki słońce nie uniosło się ponad krawędź ich dolinki i zaświeciło im prosto w oczy, aż obudzili się spoceni.
Przez następne trzy noce odbywali tę samą pielgrzymkę do miejsca kryjówki. Wciąż jednak nikt nie przychodził. Giles gotów był już dać spokój z tym czekaniem i powiedział, by spróbowali szczęścia na jednej z innych ścieżek.
- Bądź trochę bardziej cierpliwy - odpowiedział mu Jim. - Ten ktoś, kto ma nas spotkać, nie wie nawet, w jakim tygodniu nadejdziemy, a co dopiero dniu. Ponadto może być i tak, że ten ktoś jest w stanie sprawdzać to miejsce tylko raz na jakiś czas. Mogą go trzymać przez cały tydzień na dziennej straży, a nie nocnej.
Odczekali jeszcze trzy noce bez rezultatu. Do tego czasu nawet Brian zaczął się skłaniać ku myśli, że powinni porzucić nadzieję doczekania się pół człowieka, pół ropuchy.
- Słuchajcie - powiedział Jim, kiedy znowu zbliżał się zmierzch - spróbujmy jeszcze raz tej nocy. Dziś i tak nie możemy zrobić nic innego, a nie mamy żadnego planu, którą ze ścieżek wybrać, jeśli pójdziemy dalej niż do naszej kryjówki. Dajmy temu niegdysiejszemu zbrojnemu jeszcze jedną szansę skontaktowania się z nami.
Rycerze ustąpili, choć Jim nie mógł się oprzeć skrytemu wrażeniu, że stało się tak bardziej dlatego, że uznawali go za przywódcę, niż dlatego, że ich przekonał.
Jak tylko zrobiło się ciemno, wrócili do lasu. Raz jeszcze poszli ścieżką do sekretnego miejsca oczekiwania.
Udało im się bez przeszkód dostać do kryjówki, a księżyc zaledwie zaczynał się wspinać, kiedy Aragh znów ostrzegł ich, że ktoś nadchodzi. Stanęli na nogi z bronią w pogotowiu. Dafydd trzymał swój długi nóż, a pozostali miecze.
Wszyscy usłyszeli odgłos zbliżających się kroków. Tym razem zatrzymały się. Dokładnie w tej samej chwili księżyc przedarł się przez wyjątkowo gęstą plątaninę gałęzi i oświetlił ich jasno. Spiętemu Jimowi wydało się, jakby skierowano na nich reflektor.
Usłyszeli, jak fałszywe drzewo zostaje chwycone i odsunięte na bok. Potem cichy, jakby rechoczący głos odezwał się - zaledwie na odległość wyciągniętej ręki przed nimi:
- Sir Raoul wysłał mnie, żebym was wypatrywał. Odprężyli się, ale nie całkiem. Jim uświadomił sobie, że tak mocno ściska rękojeść miecza, aż go bolą palce. Rozluźnił trochę chwyt, ale wciąż trzymał swój miecz w pogotowiu.
- Jeżeli jesteś tym, którego mieliśmy tu spotkać - odrzekł głosem tak cichym, by doszedł tylko do tamtego - wystąp naprzód, ale bez broni w rękach.
- Moje ręce są puste - zarechotał głos.
Rozległ się delikatny szmer i w chwilę później ciemna postać zbliżyła się do ich kryjówki. Z jeszcze jedną dodatkową osobą było tam tak ciasno, że prawie czuli na twarzach swoje oddechy. Przybysz znalazł się teraz w poświacie księżyca i w tym świetle pokazał im zwykłe ludzkie dłonie, a były one puste.
W tej samej chwili Jimowi przebiegł po karku dreszcz. Pomimo ludzkich dłoni i ramion, i ludzkich nóg to, co przed nim stało, było mocno zniekształcone. Górna część ciała wydawała się jakby rozdęta, a głowa była nienaturalnie wielka i płaska.
- Podaj swoje imię - szepnął Jim.
- Jestem Bernard - odpowiedział tamten swoim cichym rechotem - który kiedyś był człowiekiem jak ty, panie rycerzu. Bo sądzę, że jesteś rycerzem, gdyż sir Raoul nie wysłałby nikogo pomniejszego, by spotkał mnie w takim celu. Jestem tym, czym mnie widzicie, już od lat - i dziękuję Bogu w niebiesiech, że patrzycie na mnie w tych ciemnościach, nie w świetle dnia, gdyż sam ledwie mogę spojrzeć na siebie do sadzawki ze spokojną wodą i znieść to, co widzę.
- Wszystko w porządku - powiedział Jim; groteskowy kształt przed nim wzbudzał jego współczucie. - Weź nas tylko do takiego miejsca, skąd możemy dostać się do zamku, i wskaż nam, gdzie znajdziemy naszego księcia. Po to tu jesteś, czy nie tak?
- Tak! - odrzekła postać. - Dwanaście lat udaję dobrego służącego w tym miejscu, czekając na szansę, żeby odpłacić Malvinne'owi za to, co zrobił mojemu panu i jego rodzinie. Teraz ta szansa nadeszła i dałbym za nią wszelką nadzieję, jaką mam na miejsce w niebie. Zabiorę was do zamku i za mury - zaledwie za mury, bo po prawdzie nie wolno mi przebywać wewnątrz. Potem powiem wam, jak umiem najlepiej, gdzie możecie znaleźć młodzieńca, o którym mówicie. Od tego momentu wszystko będzie zależało od was. Proszę was tylko o jedno.
- O co? - spytał Jim.
- Żaden z was nie będzie próbował przyjrzeć mi się dokładnie, kiedy będę waszym przewodnikiem - powiedział Bernard. - Obiecajcie mi to, na najświętszą Marię.
- Obiecujemy - odparł Jim.
Brian, Giles i Dafydd wymruczeli potwierdzające odpowiedzi.
- Proszę, oto twoja obietnica - powiedział Jim. - Ale czy nie będą cię podejrzewać, jeżeli znajdziemy naszego księcia i uciekniemy z nim? Czy nie byłoby lepiej, żebyś poczekał i dołączył do nas, kiedy będziemy odchodzić, i zostawił za sobą to miejsce?
Postać wydała chrapliwy, gorzki chichot.
- Gdzie bym się podział na tym świecie? - odrzekł stwór, który kiedyś był Bernardem. - Nawet święci mnisi w klasztorze zatrzasnęliby drzwi przede mną. Nawet trędowaci odwracaliby się i kryli przede mną. Nie, co ze mną zrobiono, to już zrobiono. Zostanę tutaj z nadzieją, że nadejdzie jeszcze jedna szansa, żeby wymierzyć cios Malvinne'owi.
- Ale jeśli zaczną cię podejrzewać, nawet tylko podejrzewać - tłumaczył Jim - to może cię to wiele kosztować.
- Nie dbam o to - zarechotał Bernard. - Nie mogą mi już zrobić nic, co by równało się temu, co już mi uczynili. A teraz chodźmy, bo jest jeszcze trochę drogi do przejścia, a być może będziemy musieli w trakcie tego zatrzymać się i ukryć. Gdybym był sam, mógłbym pójść prosto do zamku. Ale w tyle osób na pewno zwrócilibyśmy uwagę.
Niecierpliwie podniósł głos.
- Chodźmy już! Na wszystkie świętości, chodźmy!
Odwrócił się, nie czekając na odpowiedź, i wyszedł bokiem przez wąskie przejście na szerszą ścieżkę. Reszta poszła za nim. Gdy już byli na ścieżce, z powrotem ustawił drzewo i używając tym razem czystej wody z flaszki u pasa, oblepił złączenie błotem tam, gdzie drzewo było przecięte. Zrobiwszy to wyprostował się, ale nie ruszył natychmiast do przodu. Zamiast tego znów do nich przemówił.
- Droga, którą was poprowadzę - powiedział - nie jest najprostszą drogą do zamku, ale najpewniejszą dla was przez ten leśny labirynt. Idąc zauważycie, że będziemy zawsze skręcać na prawo. Ten sposób zaprowadzi nas w końcu do ogrodów na terenie pałacu. Podobnie, jeśli uda wam się uwolnić i uciec wraz z księciem, wejdźcie do lasu w tym samym miejscu, gdzie go opuścicie, i cały czas skręcajcie na lewo. Ostatecznie wyjdziecie z lasu na wzgórze. Stamtąd niech Bóg was prowadzi, gdyż ja nie będę mógł.
Mieli nieco drogi do przebycia do wewnętrznego skraju lasu. Ale Bernard poprowadził ich tak pewnie i spiesznie, że prędko ją przeszli.
W końcu dotarli do ogrodów zamku Malvinne'a. Różnica w porównaniu z lasem, kiedy stanęło się przed nim tak nagle, była szokująca.
Noc stała się naraz ciepła i śliczna. Księżyc, zaledwie parę dni po pełni, opromieniał jasnym światłem różne altany, trawniki, klomby i starannie zagrabione żwirowe alejki, którymi zbliżali się do ciemnej sylwety zamku widniejącej przed nimi. Wilgoć z wielu fontann i małych sztucznych jeziorek zdawała się łagodzić powietrze i sprawiać, że zapach zakwitających nocą roślin, wypełniający ogrody, zawisał na wysokości głowy i nie dawał się rozwiać lekkim powiewom wiatru, które nadlatywały od czasu do czasu.
Szybko przeszli przez alejki. W nie więcej niż dziesięć minut dotarli do kamiennych murów zamku. Drzwi niewiele większe od frontowych drzwi domów, do jakich Jim przywykł w swoim dawnym świecie, widniały przed nimi.
Bernard otworzył je i wprowadził ich do pustego pomieszczenia. Po czym zatrzymał się.
Tutaj was opuszczam - rzekł.
Jim rozejrzał się w koło. Ściany były z kamienia, a sufit z ciężkich, blisko siebie osadzonych belek. Podłoga z gołych kamiennych płyt, nie wysłana średniowiecznym zwyczajem chodnikiem z sitowia czy traw ani też prawdziwym tkanym dywanem, jak ze świata Jima.
Izba była szeroka i długa, ale sufit nie wznosił się wyżej niż na stopę nad ich głowami. Ogólnie mówiąc nie było to nieprzyjemne miejsce, ale ogromnie się różniło od bardzo przyjemnego ogrodu, który właśnie opuścili.
- Stąd - ciągnął Bernard - idźcie śmiało. W tym zamku spotkać można wiele całkowicie ludzkich postaci, które służą czarnoksiężnikowi; niektórzy z jego sług są szlacheckiego stanu. Choć może zapamiętają was przez tego psa. Szkoda, że nie pomyślałem o tym wcześniej. Mogliście go zostawić w lesie.
- W żadnym razie - warknął Aragh.
Bernard podskoczył. Należało nazwać to podskokiem, gdyż było to więcej niż zwykłe drgnięcie ze zdziwienia. Izba, do której weszli, oświetlona była kagankami płonącymi jasnym ogniem w uchwytach wzdłuż ścian. Dobrze rozjaśniały one pomieszczenie, ale tu i tam pozostawiały głębokie połacie cienia. Bernard stał w jednym z tych cieni, tak że jego postać i wygląd wciąż były ukryte przed oczami innych.
- Czy to wilk? - zapytał.
- Nie inaczej - stwierdził Aragh. - I idę z całą resztą, a ty o nic nie pytaj, tak jak my nie pytamy ciebie.
- No dobrze - westchnął po chwili Bernard. Pochylenie jego głowy w cieniu zdradzało, że wciąż przygląda się wilkowi. - Pewnie wszyscy inni wezmą go za psa tak jak ja. W każdym razie, wróćmy do moich wskazówek. Rozumiem, że wilk posiada wyczucie kierunku?
- Inaczej chodziłbym głodny przez wiele dni w minionych latach - odparł Aragh - zważywszy, że zdarza mi się przebyć piętnaście mil od miejsca, gdzie coś upolowałem, do innego miejsca i nie wrócić, aż dopiero następnego dnia inną trasą. Daj nam swoje wskazówki.
- A zatem, widzicie tę odległą ścianę - ciągnął Bernard, wskazując na najdalszą od nich ścianę i drzwi w niej. -
Przejdźcie przez te drzwi i wyjdźcie lewym wyjściem z następnego pokoju. Skręćcie natychmiast w prawo i przez szereg sal takich jak ta trzymajcie się ogólnie tego kierunku. Niektóre sale będą puste. W innych miejscach przygotowuje się jedzenie lub wykonuje inne prace. Jak powiedziałem, jesteście najwyraźniej szlachcicami... Spojrzał przelotnie na Dafydda.
- A przynajmniej trzech z was. Będzie więc to całkiem naturalne, że zlekceważycie innych i będziecie dalej szli swoją drogą. Poruszajcie się pewnie, jakbyście nie tylko znali drogę, ale i wypełniali jakieś ważne polecenie Malvinne'a. Jeśli będziecie trzymać się tego kierunku, mimo licznych bocznych przejść, przez następne dziewięć pomieszczeń, jakie miniecie - zawahał się - to dotrzecie do podstawy wieży, w której trzymany jest wasz książę. W tym momencie znajdziecie się w największym niebezpieczeństwie.
Przerwał.
- Tak, tak, człowieku! Mów! - powiedział niecierpliwie Brian.
- Przejdziecie przez drzwi, które są gładkie z tej strony, ale z ozdobnego rzeźbionego i polerowanego drewna z drugiej. Zaprowadzą was one do miejsca pełnego dywanów i o wiele wyższych i większych komnat. Trzymajcie się prawej strony, a dojdziecie do podstawy schodów, które wiodą na wieżę. Poznacie, że to te, bo stopnie są kamienne, bez materii, kobierców czy innego pokrycia.
- Jak szerokie są stopnie? - spytał Brian. - Czy dość szerokie, żebyśmy wszyscy czterej mogli wchodzić ramię przy ramieniu?
- Upłynęło trochę czasu, odkąd je widziałem - odrzekł Bernard. - W istocie parę lat; gdyż wszedłem na te schody jako człowiek, a zszedłem tym, czym teraz jestem. Żadnym zmysłem nie przeczuwałem, kiedy tam szedłem, co mnie czeka. Wypytywań, tortur i śmierci właściwie się spodziewałem, lecz to mnie nie niepokoiło. Takie rzeczy trzeba uważać za część życia każdego, kto decyduje się zostać zbrojnym. Ale tego - tego się nie spodziewałem. Jednakowoż, żeby wam odpowiedzieć w sprawie schodów - nie.
- Więc jak szerokie? - nalegał Brian.
- Być może dość szerokie dla trzech, jeśli się ściśnięcie - objaśniał Bernard. - Ale radziłbym, żebyście, jeśli chcecie mieć swobodę dobycia mieczy, szli najwyżej po dwóch na stopniu. Zauważycie, że jedną stroną przylegają one do muru. Będą ciągnęły się dalej przy murze, spiralnie, wzdłuż wewnętrznej ściany wieży przez kilka poziomów. Po tym, jak je miniecie, będą już tylko gołe stopnie i mury wieży pnące się w górę i w górę. Uważajcie, gdyż zewnętrzne krańce stopni wiszą nad otchłanią, która będzie coraz większa, kiedy będziecie wspinać się w górę, i skończy się dopiero, gdy dotrzecie na szczyt wieży. Na jednym z górnych poziomów trzymany jest wasz książę.
Przerwał, jakby tak długa przemowa zmęczyła jego chrapliwy głos.
- Na jednym z tych poziomów - ciągnął - jest także sekretna pracownia samego czarnoksiężnika. Tak więc widzicie, że trzyma swego więźnia cały czas blisko swoich najbardziej tajnych tajemnic, a zatem bez wątpienia strzegą go nie tylko skoble i zamki, ale także i Magia - bo nikt nie jest tam mile widziany, chyba że wezwany specjalnym rozkazem.
Przerwał i skierował się z powrotem w kierunku drzwi.
- Idźcie zatem - powiedział - i niech się wam poszczęści. Życzyłbym wam boskiej pomocy, ale wątpię, żeby Bóg słuchał takich stworów jak ja. A jeśli zdarzy wam się zabić Malvinne'a podczas próby wydostania księcia, możecie rozkazywać mi przez resztę moich dni.
Otworzył drzwi za sobą, ale zawahał się, zanim je przestąpił.
- Spróbuję być gdzieś na zewnątrz wyjścia, kiedy zejdziecie - dorzucił na koniec. - To mało prawdopodobne, gdyż przez większość czasu nie jestem wolny, aby robić, to co chcę. Ale kiedy będę wolny, będę w pobliżu. Więc zbytnio na mnie nie liczcie, tylko idźcie szybko do wylotu tej ścieżki, którą przyszliśmy i której kazałem wam tak dobrze się przyjrzeć. Kiedy tam będziecie, macie już w połowie szansę wydostania się na wolność, jeśli tylko stwory Malvinne'a nie będą blisko za wami.
Wyszedł i drzwi zamknęły się za nim.
- Ruszajmy - zaproponował ochoczo Giles. - Mógłbym przysiąc, że czuję, iż jego wysokość czeka na nas na górze.
Ruszyli razem. W pierwszej izbie, do której weszli, nie było nikogo, a w drugiej zaledwie kilku ludzi, niektórzy w pełni ludzcy, niektórzy półzwierzęcy, układali worki, jak domyślił się Jim, wypełnione zbożem lub innym pożywieniem, a zatem komnata ta stanowiła rodzaj spichrza czy składu.
Nikt się do nich nie odezwał ani oni nie odezwali się do nikogo, szybko przechodząc przez komnatę i przez drzwi po lewej stronie.
Weszli do kuchni, jak się zdawało przeznaczonej do przyrządzania ptactwa, za nią było więcej pomieszczeń, w których układano różne rzeczy albo je zabierano spod ścian, pod którymi leżały już w stosach. Droga ta nie zajęła im wiele czasu i stanęli przed drzwiami, które powinny być ostatnie.
Zatrzymali się tam na moment. Wszyscy spojrzeli na Jima.
On popatrzył na drzwi, żałując, że nie ma sposobu, żeby przez nie widzieć. Był przekonany, że gdzieś tam w środku niego tkwił jakiś rodzaj Magii, która dałaby mu taką możliwość. Ale umysł jego nie potrafił przedstawić sobie takiej Magii, która by to umożliwiała.
- Co do tego, co jest za nimi, to musimy po prostu zaryzykować - powiedział w końcu i idąc przodem, otworzył drzwi i wsunął się przez nie do pomieszczenia za nimi.
Bernard nie przesadził mówiąc o różnicy. Komnata, do której weszli, była prawie tak wielka jak wszystkie, które dotychczas minęli, razem wzięte. Ściany jej wznosiły się do sufitu na wysokość trzydziestu lub pięćdziesięciu stóp, a posadzka pokryta była nie jednym dywanem, ale niezliczonymi małymi kobiercami, które dawały ten sam efekt. Trochę ozdobnych mebli, podobnie jak w rozmaitych gospodach, w których zatrzymywali się - co, jak się nauczył Jim, było średniowiecznym zwyczajem - stało pod ścianami.
Komnata ta wypełniona była ludźmi. Wszyscy oni byli młodzi, przystojni i o całkowicie ludzkich ciałach, wszyscy też ubrani w kosztowne, a nawet czasem fantazyjne szaty. Stali grupkami, jakby rozmawiając, ale w przeciwieństwie do innych ludzi, których Jim i reszta napotkali wcześniej, ci zwrócili na nich uwagę. Przerwali rozmowy i otwarcie przypatrywali się im czterem i Araghowi.

Rozdział 25


Nie zatrzymujcie się! - rozkazał półszeptem Jim.
Cała piątka ruszyła majestatycznie naprzód, ignorując spojrzenia, komentarze i kilka przyciszonych wybuchów śmiechu. Szli naprzód, wzdłuż ściany po prawej, w stronę podstawy schodów, jakby powodował nimi bardzo ważny obowiązek.
W chwili kiedy stało się jasne, że kierują się do schodów, uwaga zebranych w komnacie odwróciła się od nich, jakby świadomość tego, dokąd zmierzają, czyniła ich nie tylko już nieinteresującymi, ale i czymś, czego lepiej nie dociekać.
W ciszy wspinali się na schody, a jedynym dźwiękiem był odgłos ich kroków na kamiennych stopniach. Aragh, jak zwykle, poruszał się bezszelestnie.
Po wielu stopniach przeszli przez otwór w sklepieniu i schody biegnące spiralnie wokół ścian wieży zaprowadziły ich poza zasięg wzroku tych na dole. Spoglądali teraz w dół na inną komnatę, równie bogato urządzoną - nawet z małą sadzawką i fontanną zainstalowaną w rogu - w której jednak nie było żywego ducha.
Poszli dalej do góry.
Kiedy był jeszcze mały, Jim odkrył, że prawie zupełnie nie miał lęku wysokości, który tak dokuczał wielu innym ludziom. Wykorzystywał to jako chłopiec, żeby popisać się przed przyjaciółmi, idąc tam, gdzie oni nie śmieli pójść za nim. Przestał tak robić dopiero wtedy, kiedy jeden z jego przyjaciół, najwyraźniej przerażony, ale zdecydowany zrobić to samo co Jim, spróbował przejść za nim po krawędzi szerokiej zaledwie na dwa cale, wpadł w panikę i o mało nie spadł w objęcia śmierci.
Otrzeźwiony świadomością, że jego szczególna zdolność nie jest czymś do zabawy, Jim przestał się popisywać. W następnych latach prawie o niej zapomniał. Wracała mu na myśl tylko w tych sytuacjach, w których zdawał sobie sprawę, że jest z nim ktoś inny, kto może bać się wysokości.
Z tych wszystkich powodów bezwiednie ruszył zewnętrzną stroną schodów, gdzie stopy stawiał zaledwie parę cali od krawędzi szarego kamienia, przy którym nie było żadnej bariery, a tylko spadek aż do sklepienia ostatniego piętra, które minęli.
Na niższych kondygnacjach wieży nie było jeszcze tak źle, ale wkrótce rozpoczęli długą wspinaczkę w kierunku kolistego sklepienia, wysoko ponad nimi, które świadczyło o istnieniu piętra na szczycie wieży. Teraz otwarta przestrzeń przy krawędzi prawego buta Jima stawała się coraz głębsza. Pogratulował sobie, że zaczął iść w tym miejscu, oszczędzając przyjaciołom zawrotów głowy, które mogliby tam odczuwać.
Zerkając na towarzyszy zobaczył, że te złożone sobie powinszowania miały uzasadnienie. Obok niego Brian trzymał się muru, w którym zamocowany był każdy stopień. Za nimi Giles i Dafydd odruchowo stłoczyli się razem także blisko ściany. Stopień niżej nawet wilk był dużo bliżej muru niż zewnętrznej krawędzi schodów.
Wspinali się jednakże dalej. Choć Jim nadal nie odczuwał lęku wysokości, to gdy zwiększyła się przepaść przy jego prawym bucie, zaczął częściej spoglądać w kierunku zwężającej się spirali schodów, które szły w górę i w górę, i w górę ku najwyższemu poziomowi wieży. Po raz pierwszy uderzyło go, jak niepewna była to droga, ze stopniami wystającymi z muru jak wsporniki.
Ich końce były schowane głęboko w ścianie, żeby zrównoważyć ciężar stopni i tych, którzy by po nich szli. Jednak istniała możliwość, że jakiś blok pęknie i puści, rzucając tego, kto na nim stanie, w otchłań poniżej, gdzie śmierć była pewna.
Myśląc o tym Jim sam dostał lekkiego zawrotu głowy, gdy spojrzał w górę na zdającą się nie mieć końca spiralę schodów w nagich murach wieży. Jednakże przyglądając się im, zaczął zmieniać zdanie na temat wytrzymałości tych stopni. Zauważył, że na całej długości były one podparte od spodu grubymi trójkątnymi wspornikami, które wystawały z muru. Musiały mieć co najmniej sześć czy osiem stóp przy murze i zwężały się hakiem na zewnątrz do miejsca, gdzie miały ze dwie stopy grubości pod zewnętrzną krawędzią stopnia.
Schody mogły wyglądać krucho z jego perspektywy, gdy patrzył w górę wieży, ale najwyraźniej kruche nie były. Zbudowano je nadzwyczaj solidnie.
W tym momencie rozmyślania jego przerwał Brian.
- Wspinamy się w szybkim tempie - powiedział bez tchu. - Może nie zaszkodziłoby odpocząć chwilę czy dwie, a potem iść dalej nieco wolniej, skoro przed nami, jest, jak się zdaje, jeszcze wiele stopni?
- Oczywiście. - Jim przystanął, słysząc, że ci za nim także się zatrzymują.
Ku jego zdziwieniu, jego własny głos też był zdyszany. Zatopiony w myślach nie zauważył, jak wspinaczka dawała się im we znaki, a jednocześnie, nie zdając sobie z tego sprawy, zwiększał tempo. Nie mieli powodu, żeby tak gnać po tych schodach. Gdyby Brian nie zwrócił na to uwagi, w ciągu następnych paru minut jego własne ciało zmusiłoby go, żeby przyjął do wiadomości fakt, że traci oddech i męczy się.
Brian oparł się o mur po lewej strome, ciężko łapiąc oddech. Poniżej Giles tak samo przylgnął ramieniem do wewnętrznego muru, a Dafydd wyciągnął rękę za plecami Gilesa i na niej się oparł. Jeszcze niżej Aragh nie opierał się o nic, ale pysk miał otwarty i dyszał z wywieszonym jęzorem.
Jim zdziwiony był trochę, że udało mu się tak wykończyć swoich towarzyszy, z których wszyscy, jak wiedział, byli w lepszej od niego kondycji. Pokazywało to po prostu, jak zajęcie czymś myśli mogło do pewnego stopnia zablokować odczucie fizycznej niewygody - chyba że w jakiś sposób wtrąciły się do tego jego zdolności magiczne, tak że podświadomie i magicznie rozkazał płucom dostarczać mu więcej tlenu.
Ta ostatnia teoria wydała mu się nieco naciągana, ale jednocześnie zmusiła go do zastanowienia. Sklął siebie po cichu za to, że wcześniej o tym nie pomyślał. Malvinne najwyraźniej nie trzymał na tych schodach żadnej straży. Być może wierzył całkowicie, że strach tych, którzy mu służą, powstrzyma ich od wspinania się na schody bez odpowiedniego zezwolenia. Czy to jednak prawdopodobne, żeby taki Mag zaufał tylko temu?
Nie, stwierdził Jim.
Gdzieś tam na górze czarnoksiężnik musiał zastawić jakieś magiczne pułapki na każdego głupiego czy nie chcianego intruza. Najpierw myśl ta napełniła go przerażeniem, gdyż bardzo dobrze wiedział, że Malvinne zdolny był urządzić pułapki, które znacznie przekraczały jego własne magiczne zdolności pojmowania. Chyba że... Mag ufał w brak podejrzeń i doświadczenia tych, którzy mogliby spróbować wspiąć się na schody tak jak Jim i jego przyjaciele.
Mimo wszystko Jim, ze swoją niewielką znajomością Magii, nie potrafił sobie wyobrazić, jakiego rodzaju pułapki Malvinne, przy swojej znacznie większej wiedzy, mógł zastawić. I w tym tkwił problem. Jim nauczył się na błędach, że aby stworzyć jakąkolwiek magiczną przemianę, musiał umieć wyobrazić sobie i to, od czego wychodził, i to, co miało być rezultatem. Ponieważ nie miał pojęcia, jakiego typu pułapki to będą, nie miał możliwości wyobrażenia ich sobie.
Z jednej strony naciskała go konieczność, z drugiej brak wiadomości. Musiało być z tego jakieś wyjście...
Nagle coś wpadło mu do głowy. Szybko napisał na wnętrzu czoła:

JA/WIDZIEĆ ---- MAGICZNE RZECZY W GÓRZE NA CZERWONO

Jak zwykle nie pojawiło się żadne specjalne odczucie, które mogłoby mu powiedzieć, czy jego magiczna próba powiodła się. Jak do tej pory pewny sukcesu mógł być tylko wtedy, kiedy widział zachodzącą zmianę, która pokazywała, czy mu się udało. Na przykład jak wtedy, kiedy zamieniał się w smoka lub kiedy sprawił, że mógł oddychać w jeziorze Meluzyny. Teraz więc musiał pozostać w niepewności co do powodzenia ostatniej magicznej próby. Popatrzył w górę wieży, ale nie zauważył żadnej różnicy.
- Trzeba iść dalej - powiedział Brian.
Rycerz złapał już oddech, Jim słyszał, że także stojący za nim Giles i Dafydd oddychają już bardziej normalnie. Spojrzał do tyłu i zobaczył, że wilk przestał dyszeć.
- Racja - stwierdził. - Chodźmy.
Znów zaczęli się wspinać, tym razem jednak wolniej. Brian miał całkowitą słuszność co do szybkości, z jaką pokonywali schody. Bardzo łatwo było zmęczyć się idąc w pośpiechu po takich stopniach. Gdyby były to schody tego typu, do jakich Jim przywykł w budynkach dwudziestego wieku, nie byłoby tak źle. Ale te stopnie, choć tylko na osiemnaście cali szerokie, wznosiły się każdy dobre dwie stopy nad poprzednim, tak że wchodzenie po nich, zwłaszcza szybkie, nie było wcale łatwe. Teraz w powolnym i równym tempie wspinali się bez większych trudności.
Przebyli już około połowy drogi między miejscem odpoczynku a spodem pierwszego z górnych pięter wieży, kiedy Jim dostrzegł coś, co sprawiło, że raptownie stanął. Brian zatrzymał się obok niego, inni także przystanęli.
- O co chodzi, Jamesie? - spytał Brian.
- Myślałem po prostu, że coś zobaczyłem - powiedział Jim. - Dajcie mi zejść ze dwa stopnie w dół.
Zszedł na stopień Aragha i spojrzał w górę. Jednak nawet tu kąt widzenia nie był dość dobry, więc zszedł jeszcze z pół tuzina stopni. Znajdujący się ponad nim pozostali towarzysze przyglądali mu się - wszyscy poza wilkiem, który zdawał się lekko szczerzyć zęby w uśmiechu, jakby z tajemnego żartu.
Na stopniu, na którym w końcu się zatrzymał, był nie tylko dalej pod tym, co chciał ujrzeć, ale i nieco po drugiej stronie wieży od tego punktu, tak że patrzył nań w bardziej prostej linii. Tym, co wpadło mu w oko, był czerwony kolor. Teraz widział go wyraźnie. Ostatni stopień przed miejscem, w którym schody sięgały krawędzi górnego podestu, świecił czerwienią, włącznie ze wspornikiem pod spodem. W istocie cała konstrukcja połyskiwała przytłumionym blaskiem, jakby została wyrzeźbiona w jednym kawale matowego rubinu.
- Wypróbowałem trochę Magii, szukając pułapek, które Malvinne mógł zastawić na wchodzących w górę - powiedział towarzyszom, kiedy do nich dołączył - i jedną odkryłem. To ostatni stopień podestu.
Znów ruszyli w górę schodów. Myśli Jima krążyły wokół tego ostatniego stopnia. Pierwszym rozwiązaniem, jakie przyszło mu na myśl, było to, że cały stopień i wspornik tkwiły w ścianie jak na zawiasie, tak że w chwili kiedy ktoś na nim stanął, dodatkowy ciężar sprawiał, że stopień obracał się, zrzucając nieszczęśnika w długi, zgubny lot ku sklepieniu komnat daleko w dole.
Nie myślał jednak o tym więcej, aż znaleźli się na samej górze, a wtedy odkrył dodatkowy problem. Stopień, który widział naznaczony czerwienią, nie był podobny do niższych stopni. Miał on dobre osiem stóp szerokości. Znaczyło to, że było bardzo mało prawdopodobne, by udał się komuś skok w dal z miejsca ze stopnia poniżej. Pułapka była nieco bardziej złożona, niż to sobie wyobraził.
Zarządził postój, żeby wszyscy się nad tym zastanowili.
- Wygląda na to, że jesteśmy porządnie i skutecznie zatrzymani. Każde dotknięcie tego stopnia wyśle na dół tego, kto to uczyni. Czy ktoś ma jakieś pomysły?
Wśród jego towarzyszy zapadła śmiertelna cisza. Brian i Giles gapili się na coś, co dla nich musiało wyglądać jak normalny stopień, wyłączywszy jego niezwykłą szerokość. Dafydd także się zastanawiał, ale z bardziej zadumanym wyrazem twarzy. Aragh tylko przyglądał mu się bacznie, wysuwając trochę do przodu głowę, z postawionymi uszami i zamkniętym pyskiem.
- Hańba nam, jeśli zawrócimy! - odezwał się Giles po długiej chwili milczenia.
- Tak - powiedział Brian.
Ale wciąż żaden z nich nie podsunął myśli, jak przebyć tę lukę.
W końcu Jim wpadł na pomysł. Niespecjalnie mu się on spodobał, ale wydawał się jedynym możliwym wyjściem, jakie ktokolwiek z nich umiał wymyślić. Odchrząknął, żeby zwrócić uwagę reszty.
- Mam pewien plan - rzekł. - Nie jestem nim zachwycony i wątpię też, żeby wam się spodobał.
- Podobanie się nie ma wiele wspólnego z obowiązkiem - powiedział sir Brian, a Giles mruknięciem przytaknął. Dafydd skinął tylko głową, a wilk popatrzył na Jima żółtymi oczami.
- Mogę zamienić się w smoka i sam przefrunąć nad tym stopniem - wyjaśnił Jim. - Problem w tym, jak was tam przenieść. Wszyscy ważycie zbyt wiele, żebym was po prostu podniósł i przefrunął z wami.
- Czy to możliwe? - spytał Giles. - Pamiętaj, Jamesie, że jesteś bardzo wielkim smokiem. Ponadto zdaje mi się, że słyszałem wiele razy o smokach chwytających ludzi, żeby ich porwać i... ee... ugh... pożywić się nimi w ukryciu.
- Myślę, że odkryjesz, iż większość takich historii ma niewielkie oparcie w faktach - odpowiedział ponuro Jim - a jeśli mają, to porwane było jakieś małe dziecko lub ktoś ważący nie więcej niż sto funtów, skoro smok zdołał podnieść go i odlecieć z nim. Wierz mi, wiem, co mogę zrobić jako smok, i nie ma sposobu, żebym przeniósł dorosłego człowieka na jakąkolwiek odległość i utrzymał się w powietrzu.
Zwrócił się do Briana.
- Ale pozwólcie mi wyjawić resztę tego, co planuję. Na tych schodach nie ma miejsca, żebym zamienił się w smoka.
Aragh wyszczerzył zęby w uśmiechu. Brian zmarszczył brwi, a oczy Gilesa stały się wielkie jak spodki.
- Jamesie - zapytał Giles - czy zawsze tak z tobą jest? Zamieniasz się odruchowo w smoka, kiedy znajdziesz się w powietrzu?
- Cóż, niezupełnie - powiedział Jim. - Ale sądzę, że będę miał dosyć czasu, żeby zamienić się w smoka i wzlecieć w górę, zanim spadnę na dół i coś sobie zrobię.
Przerwał na chwilę, myśląc, że wyrażenie "zanim coś sobie zrobię" było chyba niedopowiedzeniem.
- Potem, kiedy będę już smokiem, będę nadlatywał i przenosił was pojedynczo ponad tym stopniem - kontynuował Jim. - A zatem wszyscy oprócz wilka będziecie musieli zrobić jedną rzecz. Zdejmijcie pasy i zawiążcie ich końce wokół dłoni tak, by nie mogły się rozluźnić, i trzymajcie resztę pasa nad głową, żebym miał za co uchwycić szponami tylnych łap. Załapaliście?
- Jeśli chodzi ci o to, czy cię pojmujemy, Jamesie - odrzekł Brian - to w samej rzeczy tak. Poza tym resztę mogę sobie wyobrazić. Chcesz, żeby każdy z nas, jeden po drugim, chwycił się ciebie, gdy nas będziesz przenosił na podest? Mam rację?
- Absolutną rację - potwierdził Jim.
- Tak - powiedział Brian - nie po to polowałem z sokołem od czasu, kiedy skończyłem dwanaście lat, by nie wiedzieć teraz nic o tym, co może być przydatne w takiej sytuacji.
- Chcę, żebyście zrobili dla mnie jeszcze jedną rzecz - mówił dalej Jim. - Ten, którego będę miał unieść w górę, powinien stać na stopniu sam, a cała reszta przynajmniej trzy stopnie niżej, żebym miał dość miejsca nadlatując. Stawajcie proszę tak blisko krawędzi stopnia, jak uda wam się zmusić do tego. Będę potrzebował przy ścianie miejsca na skrzydło. Stawajcie w rozkroku, z ugiętymi nogami, gotowi do skoku. A kiedy poczujecie, że chwyciłem pas nad waszą głową, skaczcie! Skaczcie tak, jakbyście sami mieli przeskoczyć cały ten stopień przed wami, bez mojej pomocy. Rozumiecie?
Wszyscy trzej skinęli głowami.
- Teraz jeszcze jedna rzecz. Będę musiał zdjąć ubranie, żeby zamienić się w smoka. Inaczej rozerwałbym je na strzępy. Więc zrobię to od razu.
W samej rzeczy już zaczął zdejmować to, co miał na sobie.
- Weź mój pas - powiedział Jim do Dafydda - i zrób luźną pętlę wokół grzbietu i brzucha Aragha, tuż za jego barkami, ze sprzączką na górze. To mi pozwoli chwycić go jakoś, unieść i przenieść nad stopniem. Ty, Araghu, też mógłbyś mi pomóc, skacząc w tym samym momencie naprzód.
- To mogę zrobić - powiedział wilk sceptycznie. - W istocie gdyby do tego doszło, może potrafiłbym sam zrobić taki sus, nawet bez twojej pomocy - chociaż to by było ledwie o włos, naprawdę o włos. Sądzę jednak, że zapomniałeś o czymś, Jamesie. Ten twój pas nie na wiele się przyda, jeśli będzie leżał płasko na moich barkach. Lepiej już, żebyś od razu chwycił mnie szponami, żeby mnie podnieść. Tak czy inaczej możesz to zrobić próbując złapać pasek skóry leżący na moim grzbiecie.
- Dwóch z nas mogłoby kucnąć po obu stronach Aragha - zaproponował Giles. - Dość nisko, żeby być poniżej jego grzbietu, i z obu stron podnieść pas, żeby wystawał nad jego barki i dał ci trochę miejsca, by go złapać. Co ty na to, Jamesie?
- Brzmi nieźle - odrzekł Jim.
Był już prawie nagi i uświadomił sobie, że w wieży było nieprzyjemnie zimno. Gęsia skórka na ciele, myśl o skoku ze schodów i zmienianiu wcielenia w locie zaczęły przyprawiać go o mdłości. Wysokości się nie obawiał, ale igranie z możliwością samobójstwa było czymś, czego nawet jego obojętność na wysokość nie mogła zignorować.
W końcu był już kompletnie nagi. Zawiązał całe swoje ubranie w koszulę i przerzucił je bezpiecznie przez magiczny stopień na podest. Potem odwrócił się do krawędzi stopnia, na którym stał, i zawahał się. Granitowy kamień pod podeszwami jego stóp był zimny.
Wydało mu się, że zbyt długo się waha. Świadom był spojrzeń pozostałych. Dafydd zapiął już pas Jima wokół piersi wilka, tuż za barkami. Na szczęście pas ten kiedyś należał do sir Hugha i był o wiele za duży jak na potrzeby Jima. Ponad barkami Aragha wystawała całkiem spora pętla.
Nie można już było dłużej tego odkładać. Jim skoczył. Na ułamek sekundy przed skokiem próbował sobie powiedzieć, że wykonuje tylko swobodny lot jak ktoś ze spadochronem na plecach. Jednak myśl ta była jakoś nieprzekonywająca. Znalazł się nagle w powietrzu, a odległy dach pędził mu z dołu na spotkanie. Prawie wpadając już w panikę, zapisał rozkaz przemiany na wewnętrznej stronie czoła.
Poczuł wstrząs, kiedy skrzydła otworzyły się z trzepotem i odruchowo zaczął frunąć. Gdy przeleciał koło towarzyszy stojących na stopniach, przyhamował w samą porę, by uniknąć roztrzaskania się o sufit, wznoszący się zaledwie dziesięć stóp nad podestem, na który wszyscy chcieli się dostać. Znów zapomniał, jak potężną siłę nośną może w krótkim czasie wytworzyć swymi skrzydłami smok.
Jednak gdy opuściły go resztki paniki, opadł spiralą w dół wewnątrz wieży, co zmusiło go do bardzo ciasnych zwrotów, a potem zaczął znów wznosić się w górę.
Aragha trzeba było wziąć jako pierwszego albo drugiego, ponieważ dwóch z pozostałej trójki musiało przykucnąć obok niego i unieść pętlę skórzanego pasa. Jim wzbił się w górę, skręcił pod ostrym kątem do schodów, przechylił się, aby lewym skrzydłem nie otrzeć się o kamień, i spróbował chwycić za pas.
Chybił. Opadł na dół, skoncentrował się, wzleciał w górę i spróbował jeszcze raz.
Znów chybił. I znów. Wreszcie, gdy był już prawie doprowadzony do rozpaczy, jego szpony ciasno zamknęły się na pętli pasa. Wilk pod nim skoczył i razem przenieśli się nad magicznym stopniem na podest.
Jim puścił pas w samą porę, żeby nie walnąć w mur, w który wprawione były drzwi z ciemnego drewna.
Ostro skręcił w bok, opadł w dół mniej więcej pięćdziesiąt stopni i znów podfrunął wyżej. Praktyka opłaciła się. Potrzebował tylko dwóch prób, żeby podnieść i przenieść na podest Dafydda, i tylko po jednej na przeniesienie każdego z dwóch rycerzy.
Prawie wleciał na ścianę obok ciemnych drzwi po tym, jak bezpiecznie przeniósł jako ostatniego Gilesa.
W porę odbił w bok i skręcił ku środkowi wieży. Nawet jej pełna szerokość stanowiła wąskie miejsce dla tak wielkiego latającego stwora jak on. Skręcił, opadł trochę, znów się wspiął i zapikował krótko ku otwartej przestrzeni podestu. Przez chwilę zastanawiał się, czy nie zmienić się w człowieka natychmiast po wylądowaniu, ale potem zdecydował, że zbyt trudno byłoby zgrać to w czasie.
Przyhamował więc i wylądował z głuchym grzmotnięciem.
Uderzenie było głośniejsze, niż przewidywał, i najwyraźniej jego towarzysze myśleli tak samo. Dwa miecze i długi nóż natychmiast ukazały swe ostrza, a Aragh obnażył zęby. Wszyscy czterej stłoczyli się koło ciemnych drzwi jak tygrysy przy bramie, za którą znalazła schronienie ofiara.
Jim pośpiesznie zmienił się znów w człowieka. Trzęsąc się z zimna ponownie się ubrał. Zdjął swój pas z wilka i przypasał znów miecz i mizerykordię. Przynajmniej raz czuł się dziwnie bardziej bezbronny jako smok niż jako człowiek. Teraz poczuł się dużo pewniejszy i bardziej zdolny do obrony samego siebie w ludzkiej postaci i ludzką bronią. Dobył miecza i dołączył do grupy przy drzwiach.
- Czas by było dostać się do środka - powiedział.

Rozdział 26


Jim szedł pierwszy, mając oczy szeroko otwarte na wszystko, co czerwone. Wkroczyli do czegoś w rodzaju korytarza, z którego cztery wejścia prowadziły do dalszych, osobnych komnat, zajmujących resztę miejsca na tym poziomie wieży. Komnaty te były mniejsze niż na dole, gdyż wieża zwężała się ku górze, a sklepienie znajdowało się nie więcej niż piętnaście stóp ponad niezliczonymi dywanami rozłożonymi na posadzkach.
Meble, choć wciąż ubogie wedle dwudziestowiecznych pojęć, według czternastowiecznych były bogate i liczne. Ciężkie gobeliny zwieszały się od sufitu do podłogi, pokrywając każdy cal ściany, oprócz miejsc, gdzie znajdowały się szczeliny okien.
Były one nieco szersze niż zazwyczaj i miały przynajmniej sześć stóp wysokości. Każde z nich obramowane było czerwienią, a spojrzawszy przez nie, Jim zrozumiał czemu. Dzięki Magii w ciągu dnia mogły wpuścić więcej światła niż zwykłe okna o podobnych rozmiarach i dawały odpowiednio rozleglejszy widok na okolicę z tak wysokiego punktu wieży. Przypominało to prawie penthouse* z panoramicznymi oknami ze świata Jima, umieszczony na tej samej wysokości.
Ostrożnie, z bronią w pogotowiu, przeszukali wszystkie pokoje, ale, jak zresztą prawie natychmiast obwieścił Aragh, nikogo tam nie było.
- Choć jest ktoś na górze - dodał wilk. - Czuję człowieka, ale nie wiem, kto to.
Spiralne schody, niemal tak szerokie jak te, którymi dopiero co weszli do wieży, prowadziły prosto na wyższe piętro. Weszli na górę i odkryli kilka następnych pokoi wokół o wiele mniejszej, centralnej komnaty. Pokoje były cztery i każdy miał porządnie zamknięte drzwi, które dla oczu Jima jarzyły się czerwienią.
- Tych drzwi strzeże Magia - powiedział przyjaciołom. - Jeśli uda nam się odkryć bez dotykania, za którymi może być książę, to zdobędziemy punkt w tej grze. Araghu, dasz radę to stwierdzić?
Wilk podszedł blisko po kolei do każdych drzwi, tylko blisko, bo przystawał dobre sześć czy osiem stóp od nich, węsząc i nasłuchując z przekrzywionym łbem.
- Ktoś jest za tymi drzwiami - mruknął, zbadawszy je wszystkie i wróciwszy do trzecich drzwi. - Jak sądzę, jeden człowiek, słyszę, jak oddycha. Zdaje się, że śpi.
- To musi być nasz książę! - zawołał sir Giles ruszając naprzód. - Wejdźmy i zabierzmy go stąd.
- Gilesie, stój! - rzucił szybko Jim.
Rycerz zatrzymał się i odwrócił ze zdziwionym, niemal urażonym wyrazem twarzy.
- Pamiętasz, jak mówiłem, że strzeże ich Magia? - przypomniał mu Jim. - Każda próba ich otwarcia musi bez wątpienia zaalarmować Malvinne'a - jeśli nie gorzej!
Giles cofnął się, a Jim stanął wpatrując się w drzwi. Przyjaciele przypatrywali się jemu.
- Nie możesz ich zaczarować, żeby się jakoś otworzyły, Jamesie? - spytał Brian po długiej chwili.
- To właśnie próbuję zrobić! - odburknął Jim, a potem poczuł się głupio, że tak oschle się odezwał. - Wybacz, Brianie. Jestem zajęty koncentrowaniem się na tym, jak ominąć tę Magię.
- Nic nie szkodzi, Jamesie - powiedział poważnie rycerz. - Wiesz, że dobrze znam Carolinusa. Od Maga można spodziewać się takich rzeczy.
Jim nigdy nie wpadłby na to, że konieczność podobnej koncentracji może być jakimś wyjaśnieniem opryskliwości Carolinusa. Teraz jednak nie miał czasu zastanawiać się nad tym. Jego myśli mknęły naprzód.
Im więcej nad tym rozmyślał, tym bardziej upewniał się, że cokolwiek strzegło tych drzwi, poza wszystkimi innymi nieprzyjemnościami dla otwierających, miało zaalarmować osobiście samego czarnoksiężnika, że ktoś próbuje dostać się do jednego z jego strzeżonych pokoi. Mało było prawdopodobne, że zaufałby służbie w zajęciu się czymś tak poważnym jak wtargnięcie do komnat, które najwyraźniej stanowiły jego prywatny apartament.
Cokolwiek innego mogły uczynić te czary - na przykład usmażyć niedoszłego intruza na chrapko - z pewnością były tak ustawione, że Mag sam nie zostałby zraniony przez nie ani nie wywołałby alarmu wchodząc do komnaty. Nie było możliwe, żeby Jim zrozumiał Magię strzegącą drzwi. Mógł się jednak spokojnie założyć, że gdyby potrafił przełączyć to magiczne zabezpieczenie z Malvinne'a na siebie, mógłby może ukryć przed czarnoksiężnikiem fakt tego przeniesienia i jednocześnie uniknąć pułapek zastawionych na każdego, kto próbowałby dostać się do jednego z tych pokoi.
Pomyślał chwilę, a potem napisał na wnętrzu czoła:

JA/NIE MALVINNE ---- MAGICZNE OSTRZEŻENIE ITP./JEŚLI TE DRZWI OTWARTE
Jak zwykle, kiedy tworzył w głowie magiczne polecenie, czynił też próby wyobrażenia sobie czegoś, co uosabiałoby to polecenie. W tym przypadku stworzył obraz czegoś podobnego do świetlistego promienia, który zmienia kierunek od Malvinne'a, gdziekolwiek był, do niego.
Także, jak zwykle, nie zobaczył ani nie usłyszał niczego odmiennego wokół siebie i nie odczuł żadnej specjalnej zmiany.
Wciąż patrzył na drzwi i zastanawiał się, co zrobić dalej. Teoretycznie drzwi zostały rozbrojone. Teraz on powinien być tym, który zostałby ostrzeżony, i cokolwiek jest w tych drzwiach niebezpiecznego, nie powinno działać przeciw niemu, jeśli spróbuje je otworzyć. Nie dowie się jednak tego, dopóki nie spróbuje wejść do pokoju.
Drzwi, oczywiście, nie miały żadnej klamki dwudziestowiecznego typu. Zamiast tego w miejscu, gdzie powinna być klamka, tkwiła mała sztabka - zaledwie na tyle duża, żeby dłoń wygodnie ją objęła i mogła pchnąć. W chwili gdy dotknie tej sztabki, będzie wiedział, czyjego czary powiodły się, czy nie.
- Dobrze - powiedział do pozostałych, biorąc głęboki wdech i nie odwracając się do nich. - Odsuńcie się wszyscy. Mam zamiar spróbować wejść przez te drzwi. Jeśli wejdę bezpiecznie, być może i wy będziecie mogli to uczynić. Odsunęliście się?
Głosy zza niego zapewniły go, że tak.
Wypuścił powietrze, które powstrzymywał, wziął jeszcze jeden oddech, wyciągnął rękę, złapał za sztabkę i pchnął. Gdy to zrobił, zdał sobie nagle sprawę, że drzwi mogło zamykać jeszcze coś tak prostego i zwykłego jak rygiel. W tej chwili jednak napierał już swoim ciężarem, żeby je otworzyć.
Żaden śmiercionośny magiczny grom go nie trafił. Tylko głęboki, podobny do gongu dźwięk zabrzmiał mu trzy razy w głowie, a po nim głos, który powiedział: "Niebieska komnata została otwarta. Niebieska komnata została otwarta. Niebieska komnata została otwarta..."
Głos wciąż powtarzał te słowa i Jim zaczai już myśleć, że będzie tak ciągnął bez końca, kiedy raptownie zamilkł. Jim rozejrzał się po pokoju i zobaczył młodego człowieka, który właśnie się budził na małym łóżku wsuniętym w kąt, takim, jakie były powszechne wszędzie, gdzie Jim dotychczas się znalazł.
Jak dotąd wszystko było w porządku. Pozostawało jedynie pytanie, czy Malvinne nie został ostrzeżony przez jakiś uboczny element czarów. Jeśli tak, jeśli mimo wszystko został zaalarmowany, to szybko ruszą za nimi jego ludzie. Wiec im prędzej się stąd zabiorą, tym lepiej.
Jim wszedł do pokoju. Młody człowiek - "chłopak" byłoby lepszym słowem - siedział na krawędzi łóżka 1 przecierał oczy. Wyglądał młodziej niż na pierwszy rzut oka, na szesnaście czy dziewiętnaście lat, jak sądził Jim, chociaż czasem nie dawało się tego stwierdzić, patrząc na te świeże angielskie twarze, które wyglądały młodo, póki czas, pogoda czy blizny nie pozostawiły na nich swoich niezatartych śladów. Dostrzegł też w tym chłopaku coś z prostoduszności Johna Chestera. Lecz jednocześnie i coś wyszukanego. Coś, co albo było wynikiem wychowania, albo opanowaniem pokrywającym dającą się jednak dostrzec niewinność.
Ubrany był dość prosto, ale jego odzienie było bogate. Spał, jak wielu ludzi w tym świecie, w tym samym ubraniu, w którym chodził w ciągu dnia. Oprócz nogawic miał na sobie granatowy cote-hardie z naszytymi w wielu miejscach maleńkimi klejnotami lub też kawałkami mieniących się jak klejnoty szkiełek, które chwytały i odbijały światło, kiedy się poruszał. Włosy miał kasztanowate, krótko przycięte, a na szyi złoty łańcuch, na którym wisiał jakiś medalion. Wzoru na nim Jim nie potrafił rozpoznać. Para wysokich do kostek butów z miękkiej skóry stała obok łóżka i młodzieniec włożył je, zanim przemówił.
W tej chwili Jim uświadomił sobie, że skoro on bezpiecznie dostał się do środka, to może i inni też mogliby wejść. Odwrócił się, żeby im to powiedzieć, i stwierdził, że już weszli.
Obaj rycerze przyklękli na jedno kolano naprzeciw młodzieńca na łóżku. Dafydd wciąż stał, tak jak i Aragh, ale zdjął swój stalowy hełm, który zawsze nosił od czasu, gdy Jim spotkał go w Blois. Był to hełm zbrojnego, bardzo różniący się od miękkiej, podobnej do beretu czapki, którą zazwyczaj wkładał.
Jim najwyraźniej trochę się spóźnił z ostrzeżeniem reszty, że podążanie za nim może być niebezpieczne. Odsunął jednak na bok tę sprawę, zajęty dość kłopotliwą kwestią etykiety. Teoretycznie on też powinien przyklęknąć. Ostatecznie był bezpośrednim wasalem króla, ojca tego młodzika. Ale przyzwyczajenie całego życia przeszkadzało mu to uczynić. - Do diabła z tym! - powiedział sobie pod nosem, i dalej stał.
- Kimże jesteście, szlachetni panowie? - spytał młody człowiek patrząc na Jima, Briana i Gilesa, gdy już włożył drugi but. Machnął dłonią. - Podnieście się. Wstańcie, proszę. To nie miejsce na ceremonie. Jeśli jesteście wrogami, żadnych ceremonii nie oczekuję, jeśli zaś przyjaciółmi, macie moje pozwolenie.
- Jesteśmy przyjaciółmi, Wasza Wysokość - odrzekł Brian wstając i występując naprzód. - I Anglikami - to znaczy trzej z nas są Anglikami. Najbliżej was stoi sir James Eckert, baron de Bois de Malencontri, lenna otrzymanego w darze od waszego królewskiego rodzica przeszłego roku, następny to sir Giles de Mer, wierny rycerz z Northumber-land. I wreszcie ja sam, który zwę się sir Brian Neville-Smythe, z młodszej gałęzi Neville'ów z Raby, proszę Waszej Wysokości. Pozostali to także przyjaciele, choć nie Anglicy. Ów wysoki mężczyzna, który nam towarzyszy, to Walijczyk zwany Dafydd ap Hywel, a z nim jest Aragh, angielski wilk.
Książę uśmiechnął się.
- Zdaje mi się, że przynajmniej czterej z was są Anglikami - powiedział - jeśli wilk jest tak opisany.
- Urodziłem się angielskim wilkiem i umrę angielskim wilkiem - rzekł Aragh - choć nie z twego królestwa, gdyż jestem wolnym wilkiem, a mój naród zawsze był wolnym narodem. Jednakże jestem przyjacielem i pozostanę nim dla ciebie, skoro pochodzisz z mego własnego kraju. Tylko nie spodziewaj się po mnie ludzkich zwyczajów. Tego nigdy się nie robiło wśród nas, wilków.
Książę mimowolnie ziewnął.
- Jesteś zwolniony ze wszelkich takich manier, sir wilku - powiedział. - Nie jestem w takim położeniu, by patrzeć krzywo na zachowanie któregokolwiek z przyjaciół, jacy tu do mnie dotarli. W istocie nigdy nie śmiałbym marzyć, że ktokolwiek, Anglik czy nie, mógłby znaleźć mnie w tym miejscu, gdzie więzi mnie Malvinne.
Uśmiechnął się do nich z łóżka.
- A teraz, skoro dotarliście do mnie - kontynuował - co dalej?
- Wydostaniemy stąd Waszą Wysokość - powiedział - Jak szybko się da.
- Ale jak mamy to zrobić, Jamesie? - spytał Brian. - W chwili gdy dotrzemy na dół schodów w towarzystwie Jego Wysokości, wszyscy tam zgromadzeni rozpoznają, kim jest. Jeśli nas wtedy natychmiast nie zaatakują, to rozbiegną się i rozniosą ostrzeżenie. A jesteśmy w samym sercu zamku czarnoksiężnika.
- Mówisz o kręconych schodach wewnątrz wieży? - upewnił się książę wstając z łóżka.
- Tak, Wasza Wysokość - odparł Jim.
- Nie jestem pewien - rzekł książę marszcząc nieco brwi - lecz sadzę, że MaMnne miał stąd inne wyjście, sekretne, znane tylko jemu. Od czasu do czasu właściwie wspominał o tym, kiedy był tu ze mną.
- Często go widywaliście? - spytał Jim.
- Zjada ze mną posiłek mniej więcej co drugi dzień - odpowiedział książę. - W samej rzeczy jego twarz jest jedyną, jaką kiedykolwiek widziałem tu, w tym przeklętym miejscu, które stało się moim więzieniem.
Jim dokonał w głowie szybkiej kalkulacji. Kiedy Bernard znalazł ich i zabrał do zamku, był dopiero wczesnowieczorny mrok. Od tego czasu do teraz nie mogło upłynąć więcej niż dwie godziny - najwyżej trzy. Nie groziło więc, żeby czarnoksiężnik pojawił się na lunchu w samym środku ich ucieczki.
- To przeklęty i zarozumiały towarzysz przy stole - ciągnął książę. - Nie mówiąc już o tym, że jadło popija tylko wodą. Muszę jednak przyznać, że wino, jak i jedzenie, które obaj spożywamy, jest dość dobre. Ale większość czasu poświęca na opowiadanie mi o swoich wielkich mocach i umiejętnościach; a jednym z tematów, które pojawiały się w rozmowach od czasu do czasu, były uwagi, że ma swoje własne, tajemne przejście w obrębie château.
- Lecz czy stąd może być takie wyjście? - spytał sir Giles. - Proszę mi wybaczyć, Wasza Wysokość, nie chcę zdawać się wątpić w to, co słyszeliście, ale ta wieża jest zupełnie goła, wyjąwszy te schody kręcące się w jej wnętrzu. Sam nie widzę żadnej innej drogi, którą mogłaby wymknąć się stąd choć pchła, poza tymi schodami.
- Nie jest to więcej, niż i ja widzę, mój dobry rycerzu z Northumberland - stwierdził książę. - Jednakże Malvinne o czymś takim wspomniał, czy też może powinienem powiedzieć, robił do tego aluzje. Bo nigdy nie powiedział wprost, że ma sekretne przejście do tego miejsca.
- Byłaby to niewątpliwie droga magiczna - wtrącił Brian.
- Być może... - powiedział Jim.
Myślał szybko i intensywnie. Z pewnością błyskawiczne przeniesienie się za pomocą czarów, skądkolwiek, gdzie czarnoksiężnik mógł się znajdować, do tej wysokiej wieży, byłoby dużo wygodniejszym sposobem dostania się tutaj niż wspinanie się po tym długim ciągu schodów. Z drugiej strony...
Od czasu gdy Carolinus wspomniał o rozrzutnym trybie życia Malvinne'a w porównaniu ze skromnym, jakie prowadził on sam, pewien drobiazg kołatał się Jimowi po głowie.
Niemal od pierwszej chwili ich spotkania, kiedy Jim wcielony był w smoka Gorbasha, Mag wpajał mu zasadę, że Pierwszym Prawem Magii było Prawo Zapłaty.
Każdy rodzaj Magii wymagał równej jej miarą zapłaty. Co więcej, istniał Wydział Kontroli, który miał za zadanie prowadzić rachunki i sprawdzać, czy wydatki równoważone były przez dochody. Dochody pochodziły z wykonywania aprobowanej pracy, która powiększała kredyt magicznego rachunku czarodzieja, oprócz oczywiście zwykłych sposobów, w jakie mogła mu się opłacać. Jednak zwykła opłata i opłata magiczna nie miały ze sobą nic wspólnego.
Na przykład pierwsze spotkanie Jima z Carolinusem skończyło się na tym, że Mag targował się jak druciarz na wiejskim jarmarku ze stryjecznym dziadkiem Gorbasha, Smrgolem. Dopiero za coś, co zdawało się Jimowi dość sporą sumą w złocie i klejnotach, czarodziej zgodził się pomóc mu odzyskać Angie.
Później powiedział, że gdyby zdawał sobie sprawę z tego, że było to działanie w dobrej sprawie, mogliby mieć jego pomoc za darmo. Nie żeby zwrócił kiedykolwiek złoto i klejnoty, jeśli się nad tym zastanowić. Lecz zdarzenie to wskazywało na fakt, iż Mag potrzebował zwyczajnych dochodów, aby żyć w zwyczajnym świecie. Jednocześnie potrzebował dobrego magicznego kredytu w Wydziale Kontroli, żeby wykonywać swoje czary.
Najwyraźniej Magia dokonywana na AAA+ poziomie umiejętności Carolinusa, tak samo jak na AAA poziomie Malvinne'a, była zajęciem kosztownym - w sensie bilansu magicznego, jeśli nie innym.
Wszystko sprowadzało się do tego, że czarnoksiężnik mógł mieć dobre źródła zwykłych ludzkich dochodów, ale w tym samym czasie mógł ledwie wiązać koniec z końcem, jeśli szło o jego magiczny kredyt. Wydział Kontroli niewątpliwie wiedział, jaki jest jego kredyt, ale Jim nawet bez pytania był pewien, że nie powiedzieliby czarodziejowi klasy D, takiemu jak on, jaki był kredyt czarodzieja klasy AAA. Ale gdyby przyjąć tylko, że Mahdnne był w sytuacji, w której chcąc utrzymać odpowiedni poziom życia, musiał wyczerpywać swój magiczny kredyt niemal do dopuszczalnych granic...
W tym przypadku mógł od czasu do czasu albo nawet stale szukać sposobów na robienie różnych rzeczy zwykłymi metodami, by uniknąć wykonywania ich za pomocą czarów i wyczerpywania magicznego kredytu bardziej, niż to konieczne.
W takim razie jeśli miał sekretną drogę na górę, to równie dobrze może ona nie być drogą magiczną. Może być absolutnie zwyczajna, tyle że bardzo sprytnie ukryta przed zwykłymi oczami, żeby zaoszczędzić magicznego kredytu Maga.
Pytaniem było, jak wspomniał Giles, gdzie też jakaś inna droga - z poziomów znacznie niższych aż do tych tutaj - mogła być ukryta w gołych murach wieży. Nagle Jim podjął decyzję.
- Jak zbudowanie takiego przejścia jest możliwe, nie ma nic do rzeczy - powiedział. - Znajdźmy najpierw i wejście do niego, jeśli takie tu jest. Kiedy je znajdziemy, automatycznie dowiemy się, jak mogło zostać ukryte.
Twarze wszystkich rozjaśniły się, a on już się odwrócił i skierował ku wyjściu, zupełnie zapominając o takich sprawach jak ta, że potrzebuje pozwolenia ze strony osoby królewskiego rodu, zanim opuści pomieszczenie, w którym zdarzyło się przebywać takiej królewskiej osobistości. Przypomniał sobie o tym, kiedy był już za drzwiami. Ale wtedy zdecydował po namyśle, że najlepsze będzie zignorowanie tego tym razem, gdyż wśród trudności, które niewątpliwie pojawią się, zanim odstawią księcia z powrotem do jego armii Anglików, nie będzie czasu na etykietę. Równie dobrze mogli zacząć obywać się bez niej już teraz.
Wszyscy podążyli za nim. Jim stanął naprzeciw trojga pozostałych drzwi. Zamierzał użyć tego samego przeniesienia sygnału ostrzegawczego przy każdych drzwiach, żeby można było bezpiecznie wejść do innych pokoi i je przeszukać. Przez chwilę bawił się pomysłem jakiegoś uniwersalnego rozkazu, który otworzyłby mu wszystkie drzwi od razu. Zdecydował się jednak grać ostrożnie. Zbliżył się do pierwszych drzwi po lewej i napisał sobie wewnątrz czoła magiczne polecenie przełączenia ostrzeżenia z Malvinne'a na niego, jeśli drzwi zostaną otwarte.
Tym razem wszedł bez wahania. Komnata była zupełnie pusta. Pozostali weszli za nim, zostawił więc ich, żeby ją przeszukali, a sam poszedł sprawdzać następną. Ta też była całkowicie pusta. Ujrzał tam kamienną zewnętrzną ścianę ze szczelinami okien - zakrzywiona ściana samej wieży - i trzy boczne ściany, także z kamienia. Nigdzie nie było czerwonej barwy, która wskazywałaby, że użyto Magii, aby strzec czegoś takiego jak sekretne przejście.
Wyszedł z niej i poszedł sprawdzić czwartą komnatę. Odkrył, że była prawie trzykrotnie większa niż pozostałe, włącznie z tą, w której trzymano księcia. Najwyraźniej była ona czternastowiecznym odpowiednikiem laboratorium. Pewna liczba osobliwie wyglądających przyrządów i naczyń, niemal wyłącznie ze szkła, rozstawiona była na stole i półkach przy ścianie. Na większości z tych pojemników widniały tajemnicze znaki. Jim przypuszczał, że pewnie istniał jakiś magiczny sposób odczytania tych znaków, ale naprawdę nie było teraz czasu na takie rzeczy. Cokolwiek by znalazł w tych naczyniach, pewnie i tak nie pomogłoby im w ucieczce.
Poza tymi sprzętami i stołami, na których były one rozłożone, w bałaganie komnaty nie kryło się nic żywego oprócz czegoś, co wyglądało jak spora, żółta klatka na ptaki, a w czym znajdowało się sześć dość pospolicie wyglądających domowych myszy.
Jim otworzył drzwiczki klatki, wychodząc z założenia, że przynajmniej tym myszom da szansę uwolnienia się od czarnoksiężnika. Ale myszy skryły się w kącie i w ogóle nie próbowały wyjść. Zostawił więc je w klatce z uchylonymi drzwiczkami. Wcześniej czy później, jak sądził, zbiorą się na odwagę, żeby wystawić głowy na zewnątrz, a wkrótce potem znajdą się na wolności. Reszta będzie zależeć od nich.
Wrócił na otwarty korytarz piętra łączący wejścia do czterech komnat. Pozostali zebrali się wokół niego, czekając na dalsze rozkazy. Zdziwiło go, że książę nie stawiał żadnych pytań ani żądań. Choć częściowo już się na to przygotował. W tym społeczeństwie jeśli ktokolwiek w jakimś czasie przewodził, ten był przywódcą. Oczywiście można było rzucić mu wyzwanie, i pewnie często tak robiono, ale dopóki to się nie zdarzyło, wszyscy szli za przykładem reszty i automatycznie dostosowywali się, gotowi do posłuchu.
- Sir James jest Magiem, Wasza Wysokość - usłyszał, jak Brian wyjaśnia księciu. - To dlatego mógł bezpiecznie otworzyć drzwi. W przeciwnym razie Magia prawdopodobnie zniszczyłaby nas i ostrzegła Malvinne'a.
- Doprawdy! - powiedział książę spoglądając na Jima z rosnącym szacunkiem.
- Czarodziejem, ale, jak się obawiam, o wiele niższej rangi i o mniejszych zdolnościach niż Malvinne, Wasza Wysokość - dodał Jim. Nie należało pozwalać księciu tworzyć sobie jakichś fałszywych pojęć o tym, czego mógł dokonać. - Słuchajcie, tu na górze najwyraźniej nie ma żadnego przejścia. Zbadamy, jak się sprawy mają na dole, w tych, jak się zdaje, prywatnych kwaterach Maga.
Pośpieszył na dół po schodach, a pozostali ruszyli za nim. Powtarzał sobie, że najpierw powinien był rozejrzeć się na dole. Było bardziej prawdopodobne, że jakieś prywatne przejście znajdowało się w prywatnych komnatach czarnoksiężnika, a nie w jego laboratorium czy też w innych pomieszczeniach, których używał jako cel czy też dla innych potrzeb.
Piętro niżej znów zadziwiło go bogactwo umeblowania. Wszystkie meble były starannie wykonane, bogato rzeźbione i ozdobnie wykończone. Co więcej, oprócz kilku niskich stolików i stosów poduszek, które nadawały temu pomieszczeniu niemal orientalny wygląd, nie było tam żadnych zwykłych stołków czy stołów skonstruowanych wyłącznie dla użytku. Na posadzce leżały grube warstwy kobierców, a ciężkie gobeliny zwisały nieruchomo ze ścian, nawet nie poruszane przeciągami, które od czasu do czasu hulały po pustej w środku wieży.
- Sądzę, że wszyscy powinniśmy szukać, żeby jak najszybciej zbadać jak największą powierzchnię - powiedział Jim. - Także Wasza Wysokość, jeśli bylibyście tak łaskawi. Wy macie większe szansę niż któryś z nas, gdyż mogliście usłyszeć od niego coś, czego nie przypominacie sobie od razu, ale co mogłoby wam coś zasugerować, kiedy będziecie na to patrzeć. Reszta niech szuka wszystkiego, co przypomina drzwi - kasetonów, skrzyń lub czegokolwiek w tym rodzaju.
Rozproszyli się, żeby zrobić, jak powiedział. On sam ruszył na poszukiwania, wypatrując nie tyle jakichś szczególnych znaków wskazujących na istnienie przejścia, ile czegokolwiek, co miałoby czerwony kolor. Jeśli miałoby tu być sekretne wyjście, jak to sobie wyobrażali, to prawie na pewno będą go strzegły czary. Podczas gdy inni z bliska przyglądali się każdej z komnat, a Aragh w rozmaitych miejscach używał swego nosa, Jim przeszukiwał ściany, a nawet posadzkę, żeby znaleźć choć błysk czerwieni.
Cała powierzchnia zajęta tu na dole przez pokoje była tylko niewiele większa niż komnaty, które widzieli na górze, gdyż wieża mocno zwężała się od podstawy w kierunku szczytu. Nad najwyższym piętrem najprawdopodobniej był dach albo też otwarta przestrzeń osłonięta murem wysokim do piersi, tak żeby wieży można było bronić zwykłym średniowiecznym sposobem przed każdym, kto chciałby ją wziąć szturmem.
Jim nie sądził, żeby sprawdzanie tam, na samej górze, miało sens. Każde przejście, które tam mogli znaleźć, musiałoby biec przez oba niższe piętra, aby zapewnić możliwość zejścia na dół. Przejście musiało zostać ukryte na tym poziomie, gdyż z pewnością żadne nie zostało ukryte powyżej. Wziąwszy razem wszystkie komnaty, można było zbadać od wewnątrz cały obwód wieży.
Przeszukanie piętra zajęło im około pół godziny. Nie trwałoby to tak długo, gdyby nie pewne szczególne meble - niektóre szafy czy kredensy, jakim trzeba było przyjrzeć się bliżej. Żadne z nich nie były strzeżone czarami, więc Jim pozwolił innym do nich zajrzeć. Zwłaszcza wilk wtykał wszędzie pysk, żeby poczuć, co mu powie nos. W każdym przypadku wynik był jednak negatywny. Prawdę mówiąc, wynik był negatywny, jeśli chodzi o całe piętro. Raz jeszcze zebrali się razem, na korytarzu, stłoczeni obok schodów i zawiedzeni.
- Obawiam się, sir Jamesie - powiedział książę - że ta droga, którą przybywał tu Malvinne, inna niż schody, l musiała być magiczna. Przeszukaliśmy całe to piętro i nic nie znaleźliśmy.
Co dziwne, właśnie ten brak sukcesów sprawił, że Jim się uparł. Im więcej o tym myślał, tym bardziej był przekonany, że musiało istnieć tajemne, ale czysto fizyczne przejście stąd na najniższe piętra. Niespodziewanie wpadł mu do głowy pomysł.
- Posłuchajcie! - rzekł nagle. - Popatrzcie za gobelinami. Szukajcie wszystkiego, co czerwone - ale jeśli zobaczycie cokolwiek czerwonego, nie dotykajcie tego.
- Czerwonego, Jamesie? - spytał Brian.
Jim po cichu zaklął. Oczywiście był jedynym, który mógł zobaczyć wybrany przez niego ostrzegawczy kolor. W pośpiechu napisał we wnętrzu czoła nowe magiczne polecenie:

WSZYSCY WIDZIEĆ ---- MAGICZNE OSTRZEŻENIE NA CZERWONO, TUTAJ

- Tak - powiedział Jim. - Właśnie teraz zrobiłem trochę drobnych czarów, które powinny sprawić, że to tajemne przejście będzie lśnić czerwienią. Jeśli zobaczycie coś takiego, od razu mnie wołajcie. Powtarzam jeszcze raz, nie dotykajcie tego! Nawet się nie zbliżajcie, jeśli uda się tego uniknąć. Wszystko, co jest czerwone, może być śmiercionośne.
Jeszcze raz rozbiegli się na poszukiwania, a on znów zaczął gorączkowo badać jedną ze ścian, odsuwając krawędzie gobelinów od kamienia.
Tym razem poszukiwania potrwały trochę dłużej, może ponad godzinę; ale także nie ujawniły niczego takiego, czego szukali.
Kiedy wszyscy byli znów razem, Jim zauważył, że Aragh, zamiast stać razem z nimi, najwyraźniej śpi na stercie poduszek na podłodze. Wyglądał, jakby był tam już od pewnego czasu.
- Araghu! - zawołał Jim. - Nie szukałeś z pozostałymi?
Wilk otworzył jedno oko, potem drugie, a potem wstał na nogi i otrząsnął się.
- Nie - odpowiedział. Wszyscy popatrzyli na niego.
- Dlaczego nie? - dopytywał się Jim.
- Sądziłbym, że ktoś taki jak ty, Jamesie, powinien to wiedzieć - odparł Aragh. - My, wilki, nie widzimy tego, co wy, dwunożni, nazywacie kolorami. Dla nas te różnice są tylko częścią zwykłego świata czerni, bieli i szarości. W istocie mam tylko słowo ludzi na potwierdzenie tego, że istnieje coś poza tymi odcieniami, które widzę. Pewnie też nie przydałbym się na wiele, nawet gdybym mógł widzieć to czerwone zabarwienie - ciągnął ziewając. - Moje oczy nie są dobre do tego rodzaju patrzenia, choć często zauważam rzeczy, których nie widzą inni. Naturalnie, gdyby ta "czerwień" miała zapach, reszta z was prawdopodobnie zostałaby daleko z tyłu za mną w poszukiwaniach.
- Oczywiście! Byłem głupcem! - zawołał Jim. - Araghu, przygotuj się na użycie swojego nosa.
- Nie masz zamiaru mnie zaczarować? - zapytał szybko wilk.
- Nie, nie! - zaprzeczył Jim. - Mam zamiar zaczarować to, czego szukamy tak, że oprócz koloru, będzie miało i zapach. Co sądzisz o zapachu czosnku?
- To - stwierdził Aragh, otwierając szczęki jakby! w uśmiechu - taki zapach, który, jak sądzę, nawet wy, j ludzie, z czasem byście znaleźli. Proszę bardzo, niech; będzie czosnek.
Jim napisał na wnętrzu czoła nowe magiczne polecenie:

MAGIA ---- CZERWONE PACHNIEĆ JAK CZOSNEK

Zaledwie skończył pisać te słowa, a uszy Aragha podniosły się i wilk pobiegł truchtem w stronę podestu nad] magicznym stopniem, który pokonali z takim nakładem sił. i Powęszył tam koło paru kobierców. Potem wsadził koniec pyska pod krawędź jednego z wierzchnich dywanów i pociągnął nosem, jak się zdawało głęboko i z wyraźną satysfakcją. Wziął krawędź kobierca w zęby i odciągnął go na bok.
- No, Jamesie - sapnął, puszczając odciągnięty kobierzec i wracając, by zaatakować następny pod spodem - i co czekacie? Znalazłem to.
Jednomyślnie rzucili się w to miejsce i zaczęli odciąga na bok liczne warstwy dywanów. Kiedy je zdejmowali, zaczął wyraźnie przebłyskiwać kolor. Kolor czerwony.
- Odsuńcie się, odsuńcie się wszyscy! - polecił Jim. Ja odsłonię resztę.
Poczekał, aż się wycofają, a potem pochylił się i zaczął odciągać na bok kilka ostatnich dywanów. Spod nic ukazała się klapa w posadzce, mocno błyszcząca czerwienią. Jeszcze raz Jimowi zabrzmiało w głowie magiczne ostrzeże nie. Poczekał, aż ucichnie, a potem odwrócił się dc pozostałych.
- Mam zamiar otworzyć tę klapę - powiedział. Powinienem móc to zrobić równie bezpiecznie, jak otworzyłem drzwi na górze. Gdyby mi się jednak nie udało i coś mi się stało, spróbujcie zrobić jakąś linę, przywiązać! do niej ciężar i pozwólcie, by spadł z podestu w taki! sposób, żeby pociągnął i otworzył klapę. Potem niech jeden z was spróbuje zobaczyć, czy przejście jest bezpieczne. Jeśli okaże się, że tak, pozostali będą mogli iść za nim.
- Obawiasz się o swoje życie, jeśli uniesiesz tę klapę, Jamesie? - spytał Brian.
- Istnieje pewne niebezpieczeństwo - przyznał Jim.
- W takim razie - poprosił rycerz - pozwól mi to zrobić. Jesteś bardziej potrzebny Jego Wysokości, pomagając mu wydostać się z tego przeklętego miejsca, niż ktokolwiek z nas. Jeśli więc istnieje ryzyko, pozwól mi zaryzykować pierwszemu.
- Dzięki, Brianie - powiedział Jim. Był wzruszony, bo odczytał w słowach Briana coś więcej niż tylko troskę o bezpieczeństwo księcia. Znał go zbyt dobrze. Rycerz niepokoił się też o niego, Jamesa, i jak zwykle proponował, że stanie pomiędzy niebezpieczeństwem a swoim przyjacielem. - Obawiam się jednak, że Magia, która powinna mnie chronić, nie będzie chroniła reszty was. Tak więc nie ma tu wyboru. Muszę być tym, kto pierwszy spróbuje podnieść te drzwi. Odsuńcie się.
Odwrócił się do klapy, nie patrząc, czy zrobili tak, jak powiedział. Wyciągnąwszy rękę ujął mocno uchwyt, który nie różnił się zbytnio od uchwytów drzwi na górze poza tym, że osadzony był w klapie, która musiała mieć znaczną grubość. Pociągnął wiec zań, spodziewając się, że będzie podnosił spory ciężar. Lecz klapa musiała być w pewien sposób przeciwważona, gdyż z łatwością odskoczyła w górę przy pierwszym wysiłku. Pod nią ukazał się pusty otwór i stopnie prowadzące w dół. Czerwień nie obejmowała dolnej strony klapy ani niczego pod podłogą, w którą była wprawiona. Przyglądając się jej dokładniej, Jim zobaczył, że czerwony kolor klapy zniknął, jak to się pewnie działo zawsze, kiedy podnosiła ją ręka, którą rozpoznawano jako rękę Malvinne'a.
- Proszę - odezwał się - oto rozwiązanie naszej zagadki. Widzicie, dokąd prowadzi?
Wskazał ręką. Stopnie biegły w dół w podporach poniżej zwykłych schodów. Miejsca było tak mało, że trzeba by iść gęsiego, a Dafydd i Jim musieliby schylić głowy, gdyż niewiele było przestrzeni między stopniami, po których by szli, a spodnią stroną schodów ponad ich głowami. Była to jednak najwyraźniej ich droga wyjścia i ucieczki z tego miejsca.
- Idźcie moim śladem - rozkazał Jim. - Wasza Wysokość lepiej niech idzie tuż za mną. Wszyscy uważajcie, żeby z dywanu zejść prosto na pierwszy stopień pod klapą. Nie sądzę, żeby brzegi otworu wciąż były dla was niebezpieczne, ale lepiej nie ryzykować.
- Świetnie się spisałeś, sir Jamesie - chwalił książę, spoglądając na niego z odrobiną lęku - a także sir wilk. Będę o tym pamiętał, o was obydwu.
Rozejrzał się wokół siebie.
- Tak jak będę pamiętał o was wszystkich, moi wyzwoliciele - powiedział.
- Jeszcze się stąd nie wydostaliśmy - odparł Jim - ale przynajmniej mamy szansę.
Mimo tych słów było. mu lżej na sercu. Czuł, że jeśli Malvinne zadał sobie trud zrobienia sekretnego przejścia takiego jak to, mogło ono równie dobrze prowadzić tajemnymi drogami gdzieś daleko na zewnątrz zamku. Przynajmniej można by na to z powodzeniem liczyć. Zawahał się jednak przed powiedzeniem o tym pozostałym, gdyż obawiał się, że jego przewidywania mogą być błędne.
Ruszył w dół schodami, a inni poszli za nim. Gdy zeszli, Jim starannie zamknął za nimi klapę z dywanami na wierzchu.

Rozdział 27


Stopnie i ściany dookoła promieniowały jakimś niewątpliwie magicznym rodzajem oświetlenia. Gdy zeszli około dziesięciu czy piętnastu stóp poniżej poziomu podestu, wysokość przejścia zwiększyła się tak, że Jim i Dafydd mogli iść wyprostowani. Wcześniej Jim obawiał się, że będą musieli schodzić w ciemności, wymacując drogę w dół po schodach. Tego, że Malvinne zainstalował światło, należało się właściwie spodziewać i był zakłopotany, że tego nie przewidział.
Chociaż istniały też powody, by sobie pogratulować. Schodzili powoli w dół długich sekretnych schodów do mieszkalnych poziomów, gdzie te drugie schody nad nimi zaczynały kręcić się w górę. Jim odkrył pewne ułatwienie tego ich zejścia. W niektórych miejscach między stopniami a podporami pozostawiono małe szczeliny. Ich rozmieszczenie było najwyraźniej przypadkowe. Znajdowały się jednak w dość regularnych odstępach i wyglądając przez nie, można było zyskać ograniczony, ale przydatny widok tego, jak blisko byli poziomu, z którego rozpoczęli swoją wspinaczkę.
W końcu prawie znaleźli się na poziomie wyjściowym. Jim poprowadził ich na dół po ostatnich stopniach i doszli do miejsca, gdzie sekretne przejście kończyło się. Tam, gdzie się kończyło, spotykał je korytarz, biegnący w dwóch kierunkach.
Na lewo prowadził w górę po stromych schodach aż do zakrętu, jakby wspinając się do następnej wieży. Na prawo od nich wąski korytarz o gładkiej posadzce nachylał się lekko w dół, tak jakby miał łagodnie zejść na nieco niższy poziom.
Jim przesunął się w prawo, na tę gładką posadzkę, żeby dać innym trochę miejsca, by mogli zejść i stanąć wszyscy razem. Schody na lewo miały szczeliny, przez które przedostawało się światło, kilka takich szczelin znajdowało się także w sklepieniu gładkiego korytarza, choć jego wysokość w tym miejscu uniemożliwiała Wyglądanie. Mimo to szczeliny rozjaśniały trochę półmrok światłem z zewnątrz, wystarczającym, żeby korytarz poniżej był widoczny.
- Dokąd teraz, sir Jamesie? - głos księcia odezwał się przy uchu Jima.
Jim przestał się przyglądać gładkiej posadzce słabo oświetlonego korytarza i odwrócił się, żeby spojrzeć znów na schody, a potem na swoich towarzyszy.
- Nie mam żadnego pewnego sposobu, żeby sprawdzić, którą drogę wybrać, na prawo czy lewo - stwierdził. - Czy ktoś ma jakieś powody sądzić, że jedna z nich będzie lepsza niż druga?
Ze strony pozostałych odpowiedziała mu zupełna cisza. Nawet wilk niczego nie zaproponował.
- Araghu - spytał Jim - czy twój nos nie mówi ci nic o tym, co może leżeć w górze tych schodów albo dalej w tym korytarzu?
- Wszędzie jest ten sam zapach - odrzekł wilk. - Dwunożni, jedzenie i wszystkie zapachy miejsc, w których żyjecie wy, ludzie,
Jim wziął głęboki oddech.
- No dobrze - powiedział. - W takim razie wydaje mi się, że chcemy iść wszędzie, byle nie w górę. Korytarz po prawej nachyla się trochę, jakby miał wyjść na poziomie parteru czy nawet gdzieś niżej poza zamkiem. To może znaczyć, że jeśli pójdziemy na prawo, znajdziemy się na tajemnej drodze ucieczki, którą Malvinne zrobił dla siebie na wypadek, gdyby jego zamek zaatakowano i zdobyto. Myślę, że powinniśmy skręcić na prawo.
Po jeszcze jednej krótkiej chwili ciszy usłyszał głos księcia:
- W tej sytuacji ty prowadzisz, sir Jamesie. Nie widzę lepszego dla nas wyjścia, niż iść za tobą.
- Dziękuję, Wasza Wysokość - powiedział Jim. - Zatem idziemy.
Skręcił i ruszył zbiegającym w dół tunelem. Słyszał, że pozostali idą za nim.
Wszystko wydawało się całkiem zwykłe i proste - aż nagle, bez ostrzeżenia, droga pod nim opadła stromo w dół i nogi uciekły spod niego, jakby posadzka była natłuszczona. Przewrócił się na nią i zaczął zsuwać się z coraz większą prędkością. Za sobą słyszał innych, jak też padają i ześlizgują się za nim przy akompaniamencie nieartykułowanych okrzyków przestrachu księcia i siarczystych przekleństw Briana i Gilesa.
Tempo ich zjazdu niebywale wzrosło, tak że zdawali się jechać na dół jak bobsleje na torze saneczkowym. Stało się jasne, że korytarz zbiegał na dół spiralą, tak jak schody wspinały się spiralą na szczyt wieży. Jim zobaczył nagle błysk czerwieni, rzeczywisty, ale jakby za oczami w głębi czaszki.
Podczas gdy kręciło mu się w głowie od niewiarygodnie szybkiego wirowania, zdążył zezłościć się na siebie za swój własny błąd.
Wchodząc po schodach na górę zapisał we wnętrzu czoła magiczne polecenie, które pozwalało mu zobaczyć wszystko, co magiczne, jakąkolwiek pułapkę, znajdujące się nad nim na czerwono. Ale odniósł to wyłącznie do zasadzek przed nim i powyżej.
Nie przyszło mu wcześniej do głowy, że mogli natknąć się na czary na niższym poziomie zamku. A teraz tak właśnie się stało. Coś w rodzaju magicznej pułapki zostało zastawione tam, gdzie tajne schody krzyżowały się z korytarzem. A on, idiota, sformułował swoje polecenie tak źle, że pułapka nie rozbłysła ostrzegawczym kolorem, tak jak zrobiły to poprzednie na górze. Teraz było już za późno, dali się schwytać w tę śliską, kręconą zjeżdżalnię, która niosła ich do wnętrza ziemi.
Jak długo trwał ten zjazd, nie można było stwierdzić. Jim myślał później, że w pewnej chwili musiał stracić przytomność, albo od tego, że kręciło mu się w głowie, albo z jakiegoś innego, magicznego powodu. W każdym razie doszedł do siebie raptownie, leżąc twardo na czymś pionowym i nieustępliwym, a stłoczone ciała innych opierały się o niego, przygniatając go tak, że omal się nie udusił. Otworzył usta, chcąc poprosić resztę towarzyszy, by z niego zleźli, ale już to robili. W chwilę potem mógł podnieść się na własne nogi.
Stali w kompletnych ciemnościach.
- Gdzie jesteśmy? - rozległ się głos Gilesa. - Pamięć mnie zawodzi. Przypominam sobie tylko, że przed chwilą się ocknąłem i odkryłem, że znaleźliśmy się tutaj.
Głosy Briana i księcia potwierdziły te odczucia.
- Ale gdzie jesteśmy? Sir Jamesie? - rozległ się głos księcia. - Jesteś tu, sir Jamesie?
- Dotykam teraz Waszej Wysokości - powiedział Jim. j Poruszył ręką dowodząc tego.
- Więc co robimy teraz, sir Jamesie? - dopytywał się książę. - Wciąż kręci mi się w głowie, ale sądzę, że mogę j utrzymać się na nogach. Gdzie jesteśmy?
- Nie wiem, Wasza Wysokość - odrzekł Jim. - Jestem tuż przy jakiejś ścianie. Poczekajcie chwilę. Zobaczę, czy jest tu jakiegoś rodzaju wyjście albo czy ona sama się nie otwiera.
Odwrócił się twarzą do pionowej powierzchni, do której J został przyciśnięty, i zaczął przesuwać po niej dłońmi. Sprawiała wrażenie raczej drewnianej niż kamiennej i zaczął podejrzewać, że mogły to być jakieś drzwi. Przeszukał je w poprzek na poziomie, gdzie mogła być klamka i rzeczywiście trafił na mały uchwyt, podobny do tych, jakie znajdowały się przy innych drzwiach w zamku Malvinne'a. Popchnął drzwi, ale się nie poruszyły. Spróbował je pociągnąć i łatwo ustąpiły.
Nie mając wcale takiego zamiaru otworzył je szeroko i zalało ich światło, oślepiając wszystkich na chwilę. Jim, który pochylał się naprzód, na wpół potknął się, na wpół wpadł przez nie i usłyszał, jak inni ruszyli za nim. Stopniowo zaczął znów widzieć wyraźnie.
Stali na czymś, co wyglądało jak gęsto ogrodzony podest, zaledwie na tyle duży, żeby wszyscy zmieścili się na nim. Z podestu, na prawo od wejścia, biegły krótkie schody na dno czegoś, co wyglądało na olbrzymią kamienną jaskinię. Przynajmniej posadzka była w niej kamienna, najbliższe ściany też z kamienia, a i dalsza, odległa o jakieś trzydzieści jardów, ściana też wyglądała na kamienną. Ale ściany wznosiły się pionowo, aż ginęły w miejscu, do którego wypełniające jaskinię światło, zdające się nie mieć żadnego źródła, nie mogło dotrzeć. Wcale nie można było być pewnym, czy była to prawdziwa jaskinia i czy kamienne ściany w końcu zbiegały się razem zamykając ją, czy nie.
Rozsądek mówił, że gdzieś tam na górze musiało być sklepienie. Spadali tak długo, że spora warstwa skorupy ziemskiej musiała dzielić ich od powierzchni. Ponadto zalewające ich światło nie było ani światłem słońca, ani księżyca, ani gwiazd. Było ono dziwne, nienaturalne, takie, jakie można by znaleźć pod ziemią.
Stali więc wszyscy razem, jak więźniowie w klatce o trzech bokach, patrząc na posadzkę jaskini. Była zapełniona ludźmi, mężczyznami i kobietami, ubranymi w coś w rodzaju czarnych mundurów. W rękach mieli dziwne, pozbawione gard noże o długości niemal równej mieczom i okrągłe, podobne do strzelniczych tarcze. Doskonale było ich widać w tym dziwnym świetle, z jednym wyjątkiem.
Gdy Jim patrzył im wprost w twarze, nie rozpoznawał nikogo, gdy jednak wodził spojrzeniem dookoła, zdawało mu się, że kątem oka widzi, jak twarz, której się przyglądał zaledwie przed chwilą, zmienia się i staje twarzą kogoś, kogo kiedyś znał i lubił, jeśli nawet nie kochał. Jednak wszystkie te twarze zdawały się jakby zmrożone i zniekształcone uczuciem połączonej niemal szaleńczej nienawiści, strachu i grozy.
Tłum wypełniał całą jaskinię, jedyne wolne miejsce było dokładnie przed nimi, trzydzieści jardów od podestu i dwadzieścia od najdalej wysuniętych w przód czarno odzianych postaci. Miejsce to było puste, stały tam tylko dwa ogromne trony, na których siedziały dwie równie ogromne postacie.
Jedna była płci męskiej, druga żeńskiej. Nosiły luźne szaty, które zakrywały je od piersi aż za kolana. Ramiona miały wyciągnięte wzdłuż oparć tronów. Najbardziej różniło je od ludzi poza wzrostem - musiały mieć, pomyślał Jim, przynajmniej dwadzieścia stóp wysokości - to, że miały nienormalnie długie szyje, które dodawały dobre cztery czy pięć stóp do ich wzrostu. Ponad szyją zobaczyli przystojną twarz mężczyzny, o przeszywających oczach. Włosy miał czarne i gładko przylegające do okrągłej głowy. Włosy kobiety także lśniły czernią i ściśle przylegały; była piękna ciemną, mroczną urodą.
Obie twarze pozbawione były wyrazu. Jednak dopiero gdy Jim odwrócił spojrzenie od nich na czarno odziany tłum poniżej, odkrył prawdziwą osobliwość tych dwojga na tronach.
Tak jak twarze tych w czerni zdawały się zmieniać i przekształcać tuż przedtem, zanim znikły z jego pola widzenia, tak twarze mężczyzny i kobiety na tronach - jeśli można było ich tak nazwać - także się przemieniały: jej - w oblicze węża, jego - w przypominające szakala. Jednak tych zwierzęcych cech nie można było dostrzec, kiedy spojrzało się na nich wprost. Tylko kiedy patrzył na nich kątem oka, mógł zobaczyć głowy węża i szakala.
Czymkolwiek było to miejsce, nie było ono dobre dla Jima i pozostałych. Jim odwrócił się szybko do drzwi, złapał za uchwyt z ich strony i próbował je otworzyć. Teraz były jednak tak lite i nieporuszone jak otaczająca je skała. Prędko napisał na wewnętrznej stronie czoła:

WSZYSTKIE ZAMKI, SKOBLE ---- COFNĄĆ SIĘ

Skoncentrował się na wyobrażeniu zamków i skobli wycofujących się ze swoich gniazd i uwalniających drzwi z framugi, z którą były złączone.
Drzwi nie puściły. Ale próba ta wywołała reakcję jednej z- olbrzymich postaci.
- Więc tak! - potężny głos zahuczał w ich stronę. Przemówiła ta męska z dwóch postaci na tronach. - Pogwałcenie prawa za pogwałceniem! Jeden z was jest Magiem. Zgrzeszywszy już w naszych oczach pojawiając się tu za życia - jak wy wszyscy - jeden z was jest jeszcze poświęcony zabronionym sztukom. Dla twojego rodzaju miejsce to zawsze było zakazane, Magu - i jak widzisz, twoje czary tu nie działają. Tutaj rządzą tylko nasze prawa.
- Boże, ocal nas wszystkich! - wykrzyknął Giles.
- Wasz Bóg też nie może tu dla was nic zrobić - potężny głos wielkiej postaci znów zagrzmiał jak grom wśród kamiennych ścian. - Sześciu. Zwierzę z góry, czterech żywych ludzi i Mag. Wszyscy obrazą w tym miejscu. W dodatku uzbrojeni. Niech ich broń odleci od nich!
Nikt z czarnej hordy stojącej poniżej nie drgnął, ale sztylety i miecze u pasów rycerzy poruszyły się w pochwach. Tylko tyle, i już Brian i Giles mieli dłonie na rękojeściach. Brian wyrwał swój miecz z pochwy i trzymał go przed sobą rękojeścią do góry.
- Nie zabierzecie tego! - krzyknął głosem pełnym wściekłości. - To krzyż i mimo wszystkich twych przechwałek, nie tobie odbierać go chrześcijańskiemu rycerzowi! Wyrwij mi go z ręki, jeśli zdołasz!
Mężczyzna i kobieta na tronach wyglądali groźnie jak chmury przed burzą. Miecz w dłoniach Briana znów drgnął, ale nie wyrwał się z jego uścisku.
- W istocie - powiedział Dafydd, jak zawsze opanowany - ale mój nóż nie ma gardy, a mimo to nie został zabrany. Ach, już wiem, rzemień, którym go przywiązuję, tworzy krzyż na rękojeści i trzyma go teraz w pochwie. Podobnie jak sznury na osłonie mojego haku i kołczana.
Serce Jima, które w nim już zamierało, drgnęło lekko i zaczęło napełniać się słabą nadzieją.
- To Królestwo Umarłych, a my jesteśmy jego Królem i Królową! - zagrzmiała wielka postać mężczyzny. - Choć jakieś małe rzeczy mogą nas nie słuchać, to i tak was to nie uratuje! Rozprawimy się z wami. O tak, rozprawimy się z wami!
Aragh warknął.
- Jesteście nasi - ciągnął obojętnie Król Umarłych - i rozprawimy się z wami w taki sposób, że lekcja ta zostanie zapamiętana na tysiąc lat przez tych, którzy mogliby jeszcze raz naruszyć spokój naszego miejsca swymi żywymi ciałami. Przyjmujemy tu na dole umarłych, ale żywych - nigdy! Występni, występni, występni -jesteście wszyscy obrazą naszych oczu!
Myśli Jima pędziły naprzód. Powrót nadziei znów uruchomił mu silnik w mózgu. Musiało istnieć jakieś magiczne wyjście stąd, które zabrałoby ich z dala od tych dwojga długoszyich potworów i ich czarno odzianej bandy. Ganił siebie za brak rozsądku. Zdał sobie sprawę, że odkąd przybył do Francji, czerpał pełną garścią ze swego rachunku, zużywając magiczny kredyt to na to, to na tamto, i nie można było stwierdzić, czy zostało go dość, żeby zrobić coś tak wielkiego i dramatycznego jak to, co zaczęło mu się teraz roić w głowie.
Kształtu tego planu, który się w nim rodził, nie potrafił jeszcze wyraźnie określić. Umykał mu, zanim mógł go całkiem objąć umysłem. Ale czuł, jak go tam cały czas łaskocze. Cokolwiek to było, było duże i mocno by uszczupliło jego konto - jeśli jeszcze zostało tam dość dużo, by to wykonać. Ale jedynym sposobem, by się o tym przekonać, było spróbować.
Tylko że najpierw powinien sobie jasno określić to, co chciał zrobić, a czas uciekał. Musiał być jakiś sposób, by używając rzeczy, które mógł sobie przedstawić, przenieść ich momentalnie czarami w jakieś bezpieczne miejsce.
Na swoim tronie Król Umarłych wciąż grzmiał, a jego niewiarygodnie potężny głos toczył się po całej jaskini.
- Spójrzcie na tych na dole - głos walił i bombardował ich, gdy tak stali na szczycie schodów. - Ci, których tam widzicie, to ci, których wskrzesiłem spośród umarłych, aby stali się naszymi strażnikami. Teraz przyprowadzą was do mnie...
Przerwał. Na dole powstało jakieś poruszenie. Król spojrzał tam i podniósł jeden palec znad oparcia masywnego tronu, na którym siedział. Czarno odziane postacie pomiędzy podestem a tronami rozstąpiły się i Jim ujrzał zaszokowany, jak Giles zbliża się zdecydowanym krokiem do tronów i dwóch olbrzymich bogów na nich. Zatrzymał się i spojrzał w górę na Króla Umarłych, powoli zdejmując lewą rękawicę prawą, urękawicznioną dłonią.
- Spotkał mnie ten zaszczyt - krzyknął sir Giles, a choć jego głos był silny, brzmiał jak popiskiwanie ptaszka po tym potężnym dźwięku, który dobywał się z długiego gardła stworzenia przed nim - że jestem jednym z tych, którym powierzono chwilowo opiekę nad Edwardem, księciem krwi i następcą tronu Anglii. W jego imię rzucam ci wyzwanie tu i teraz. Wzywam cię do walki w pojedynkę, abyś dowiódł swoich roszczeń do mnie, jeśli tak się zdarzy, że potrafisz to uczynić! - I cisnął grubą, skórzaną rękawicę w kierunku potężnej postaci.
Doleciała w powietrzu na odległość sześciu stóp od twarzy tamtego, a potem nagle zatrzymała się - i spłynęła jak piórko powoli, miękko i cicho, w dół aż na kamienną posadzkę, zaledwie z tuzin stóp przed bogiem.
- Gilesie, ty idioto! - krzyknął Jim, rzucając się w dół po schodach, ale głos jego utonął w rozdzierającym uszy huku głosu Króla Umarłych.
- Brać go! - Król Umarłych wyciągnął palec, wskazując na Gilesa.
Natychmiast czarno ubrane szeregi zamknęły się wokół rycerza, a ten odwrócił się na pięcie twarzą do nich i wyciągnął miecz.
Zdruzgotaliby go jak czarna fala zamek z piasku zbudowany na plaży przez jakieś dziecko, ale strzały Dafydda zbierały już wśród nich swoje żniwo, podczas gdy Brian i Jim nacierali na nich. Czarna, okryta futrem postać Aragha wyprzedziła wszystkich, rzucając się na strażników z furią i odrzucając ich na bok ruchem karku, jakby byli zabawkami.
Wreszcie przedarli się do Gilesa, otoczyli go i walcząc szaleńczo, cofnęli się do podnóża schodów, w górę stopni i na podest.
Czarna fala popłynęła za nimi, lecz została powstrzymana.
- Stać! - zagrzmiał Król. - Zrobimy to, jak należy. Pójdziecie na górę i weźmiecie tego, którego nazwę najpierw, najbardziej występnego, potem następnego, którego nazwę, i jeszcze następnego, nie zważając, ile was to będzie kosztować.
Na górze, na podeście, zdyszany i w poszarpanej odzieży wśród swych zdyszanych i obszarpanych towarzyszy Jim znów pracował głową na pełnych obrotach. To, co zrobił Giles, było głupie, ale także wspaniałe i śmiałe. Takiej właśnie Magii wymagała od Jima ta chwila; jeśli miał ich stąd wszystkich wydostać, to musiał myśleć śmiało!
Dopiero gdy to sobie powiedział, jego umysł wystąpił wreszcie z szalonym scenariuszem, który równie dobrze obrócić można było w magiczny sposób ratunku dla nich wszystkich. Nie było czasu, żeby to sprawdzać.
Na wewnętrznej stronie czoła napisał:

MY WSZYSCY ---- HOLOGRAFY ---- WIEŻA

Cud nad cuda - podziałało!
Jim zobaczył, jak jego przyjaciele dookoła niego migoczą, bledną i robią się przezroczyści. Sam nic nie czuł, ale spojrzawszy w dół, zobaczył, że jego własne nogi zrobiły się na pół przezroczyste. Jego umysł przypadkowo wybrał wieżę jako pierwszą rzecz, która przyszła mu do głowy. Pomyślał o głównej komnacie w prywatnych apartamentach Malvinne'a, które jakiś czas temu z taką ulgą opuścili - dokładnie jak dawno temu, nie miał pojęcia ze względu na ten pozbawiony wymiaru czas zawrotu głowy i dezorientacji. Mogły to być sekundy albo godziny, kiedy ześlizgiwali się w dół spiralnej zjeżdżalni w ciemnościach.
Nagle znaleźli się znowu w głównej z prywatnych komnat czarnoksiężnika. Przezroczyste postacie Briana, Gilesa, księcia, Dafydda i Aragha przyjmowały wyraźniejsze kształty, wyłaniając się z powietrza wokoło niego.

HOLOGRAFY ---- CIAŁA

Napisał szybko na wnętrzu czoła. Byli uratowani. Byli tu. Jedyny kłopot, jak zorientował się Jim, polegał na tym, że teraz Malvinne też tam był.

Rozdział 28


Najwyraźniej Malvinne jadł samotnie bardzo późną kolację albo bardzo wczesne śniadanie. Widać nie sprawdził jeszcze, czy wciąż ma w swej mocy książęcego więźnia. Siedział przy małym stole, przykrytym - co dziwne - obrusem, na którym stały resztki dość skromnego posiłku oraz szklana karafka, najprawdopodobniej z wodą. Wyglądała, jakby mieściła około litra płynu, lecz teraz została w niej najwyżej szklanka.
Czarnoksiężnik wstał, gapiąc się na ich pojawiające się najpierw przezroczyste, a potem przyjmujące solidniejsze kształty postacie.
Jim nigdy przedtem go nie widział ani też nikt mu go nie opisywał. Jednak co do tego, że znajdujący się przed nim człowiek to MaMnne, nie miał zupełnie żadnych wątpliwości.
Tak jak długoletnich nauczycieli, lekarzy i ludzi wielu innych zawodów można rozpoznać pod koniec ich kariery jako praktykujących daną specjalność, tak Malvinne'a - z punktu widzenia Jima - nie można by nigdy wziąć przez pomyłkę za nikogo innego, jak tylko za Mistrza Magii.
Nie miało to nic wspólnego z jego ogólnym wyglądem czy ubraniem, jakie nosił. Wyglądał na jakieś pięćdziesiąt lat mniej niż Carolinus, który, jak orientował się Jim, był jego rówieśnikiem. Włosy miał kasztanowate, bez najmniejszego śladu siwizny. Kasztanowaty był także schludny wąsik nad jego górną wargą. Był niedużym, brązowookim, wróblowatym mężczyzną, pięknie odzianym, ale nie w jakieś szaty, które mogłyby sugerować, że jest Magiem, tylko raczej w najbogatszego rodzaju odzienie - czerwony, aksamitny cote-hardie i miękkie, niebieskie nogawice, do których mógłby wzdychać dworak jakiegoś monarchy. U boku wisiał mu wąski miecz, zbyt lekki jak na zwykły miecz i zbyt długi jak na pałasz - wyglądający prawie tak, jakby zapowiadał pojawienie się rapiera, włącznie z jego rękojeścią w kształcie koszyka.
Niewprawnemu czy nieprzyzwyczajonemu oku Malvinne mógłby się zdawać wszystkim, tylko nie Magiem. Ale Jim, po drugiej znajomości z Carolinusem, zauważał cechy, które czarnoksiężnik niewątpliwie dzielił z mieszkańcem domku przy Dźwięcznej Wodzie.
Było to to samo szybkie, bystre spojrzenie, ta sama nieokreślona atmosfera autorytetu i siły, atmosfera, która sięgała poza bogactwo jego odzieży. Dodać do tego należało wrażenie kompetencji - niemal arogancji - jakie roztaczał. Nawet teraz, mimo zaskoczenia tym nieoczekiwanym ich zjawieniem się, wszystko w nim zdawało się wskazywać, że spodziewa się zapanować nad tą sytuacją tak, jak zapanowałby nad każdą inną.
I zapanował, jednym słowem.
- Bezruch! - rzucił.
Natychmiast Jim i pozostali zastygli w bezruchu. Jim mocował się z tym czymś, co go trzymało, ale był jak sparaliżowany. Spojrzenie Malvinne'a, pomijając innych, utkwiło w nim.
- Na Bleysa, Mistrza Merlina! - powiedział. - Praktykant, gołowąsik, niedorajda, półamator rozrzucający swoje czary po moim château! Skądżeś wziął taką bezczelność...
Przerwał mrużąc oczy.
- Jesteś tym młodzieniaszkiem od Chudego - od Carolinusa? Tylko coś takiego mogło ci dać ten nieprzytomny tupet, żeby w ogóle tu się znaleźć! Czy on się za tym kryje? Odpowiedz mi! Zwracam ci wolność strun głosowych, żebyś odpowiedział.
- Carolinus nie ma z tym nic wspólnego - powiedział
Jim nagle odzyskawszy głos. - Jesteśmy tu z misją uwolnienia naszego księcia, to wszystko, i - Araghu! Pomocy!
Prawie w tej samej chwili Mag znalazł się na plecach na dywanie, przygnieciony na ramionach przednimi łapami wilka, z jego rozwartą paszczą przed twarzą i gorącym oddechem wachlującym mały kasztanowy wąsik.
- Czekałem, żeby zobaczyć, co wyjdzie z tej ładnej sztuczki, Jamesie - warknął Aragh. - Nie mogłeś pociągnąć tego dłużej?
- Ty młody diable! - krztusił się Malvinne, leżąc bezbronny na dywanie. - Skąd wiedziałeś, że na wilki to nie działa?
- Pewna bardzo wielka osoba, bardzo daleko pod nami, powiedziała coś, co poddało mi tę myśl - odrzekł Jim. - A teraz, co z naszym uwolnieniem?
- Prędzej zobaczę was w ogniu Belzebuba! - warknął czarnoksiężnik.
- Puść nas - prawie zaszeptał Aragh do leżącego - albo giń.
Jim poczuł, jak opuszcza go niemoc. Mógł się poruszać i zobaczył kątem oka, że jego towarzysze również są wolni.
- O co chodzi z tym kimś pod nami? - rzucił Mag. Rozłożony na dywanie, wciąż zachowywał postawę, jaką miał stojąc na nogach. - Tylko Carolinus mógł ci powiedzieć, że moje rozkazy mogą nie działać na - na zwierzę.
- Nie dowiedziałem się tego od niego - powiedział Jim. - W istocie Carolinus po prostu puścił mnie samopas, żebym nauczył się sam.
Przez cały czas, gdy mówił, myślał w błyskawicznym tempie. Malvinne, jak długo był dalej niż o krok od śmierci, przypominał zasadniczo laskę dynamitu, która mogła eksplodować w chwili, gdy Aragh go puści. Musiał istnieć jakiś sposób na unieszkodliwienie go. Ale zwyczajne sposoby nie podziałałyby. To znaczy zwykłe związanie go nie przyniosłoby skutku. Jim jasno pojmował, że tamten uwolniłby się w sekundę ze wszelkiego rodzaju więzów.
Tak samo bezużyteczne byłoby zamykanie czarnoksiężnika w szafie czy stosowanie innych podobnych środków.
Jim chętnie założyłby się, że w istocie Mag mógłby wyzwolić się z sytuacji, w której ciało jego obciążono by ołowiem i rzucono w najgłębsze partie morza.
Raptem jeszcze jeden okruch wspomnień przyszedł mu z pomocą. Wzmianka Króla Umarłych o królestwach wśród wszelkich stworzeń skłoniła go, by zaryzykował i postawił na to, że być może Królestwo Zwierząt było nieco bardziej odporne na to, co mógłby zrobić Mag-człowiek. Ludzie - i to był powód, dla którego Jimowi przyznano herb z dodatkiem czerwieni ostrzegającej wszystkich o jego zdolnościach - musieli ryzykować, stając przeciwko innym własnego rodzaju, którzy zdecydowali się zajmować studiami magicznymi.
Jedyne, co można było zrobić dla zwyczajnych mężczyzn i kobiet, to ostrzec ich, że ktoś stojący przed nimi posiadł takie moce. Zwierzęta były jednak w odmiennej sytuacji. Nie były w stanie obronić się tylko dlatego, że je ostrzeżono, iż człowiek, który je złapał w pułapkę lub osaczył, potrafi używać czarów. Dlatego też musiały być w znacznym stopniu uodpornione na czary. Tak przynajmniej rozumował Jim. Na to postawił i gra mu się opłaciła.
Właśnie w tej chwili jeszcze jedno wspomnienie, które snuło mu się po głowie, wróciło do niego z całą mocą. To o Meluzynie rzucającej się w jego ramiona, wykrzykującej, jak bardzo jest samotna, i... tracącej przytomność. Szybko napisał na wewnętrznej stronie czoła:

WODA/ŻOŁĄDEK MALVINNE'A ---- KONIAK

Znów ryzykował w ciemno. Tym razem stawiał na to, że Malvinne nie mógł po prostu odczytać, jakie zaklęcia powstawały w głowie innego Maga, chociaż mógł być świadomy, że są rzucane. Wyszło na to, że zgadywał poprawnie.
Rozciągnięty na dywanach czarnoksiężnik roześmiał się.
- Myślisz, że rzucisz na mnie urok, szczeniaczku? - powiedział. - Cokolwiek by to było, zapewniam cię, że pójdzie na marne. W chwili, w której poznam jego naturę, czar ten stanie się jak powietrze, stanie się niczym.
- Możliwe - odrzekł Jim. - Poczekamy, zobaczymy. Na razie może byłbyś tak dobry i powiedział nam, jaka jest najprostsza i najbardziej sekretna droga wyjścia z twojego zamku.
Mag znów zaśmiał się dziko.
- Ależ to dziecko oszalało - powiedział. - Myśli, że powiem mu to, czego chce!
- Może wolałbyś umrzeć? - spytał Aragh.
- Nie, nie - rzekł Malvinne szyderczo. - To się nie uda drugi raz. Zabij mnie, bo nie odpowiem ci na to pytanie, a znajdziesz się, młodziku, w doprawdy wielkich kłopotach. W tarapatach, z których nawet twój nauczyciel nie będzie cię mógł uwolnić. Jedyne, co możesz zyskać dzięki temu wilkowi, co kruszy mi kości ramion na proszek swoim ciężarem, to powstrzymać mnie od dalszych działań przeciw wam. Wilk ma prawo do obrony, a ty jesteś z wilkiem związany, przynajmniej chwilowo. Tak więc na razie jesteście przede mną bezpieczni. Ale to się zmieni.
- Naprawdę tak sądzisz? - spytał Jim z zainteresowaniem. - Może powiesz mi, w jaki sposób?
- Ja? - Czarnoksiężnik znów się roześmiał. - To Carolinus zajmuje się twoją edukacją, nie ja. Sam to sobie wymyśl, jeśli zdołasz.
Jeszcze raz roześmiał się leżąc na dywanie.
- Faktycznie - powiedział, a Jim usłyszał, że słowo to zabrzmiało nieco niewyraźnie, coś jak "fektyćnie".
Mag był najwyraźniej abstynentem i widocznie zaczarowana woda w jego żołądku zaczynała już działać. Jedynym problemem było, czy wypił on wystarczająco dużo. Ale rozmiary karafki i niski poziom wody w niej wskazywały, iż prawdopodobnie Malvinne ma w sobie większą część litra wody w postaci koniaku. Teraz chodziło o to, żeby wciąż mówił.
- Może wyjaśnisz, czemu jesteś taki pewien siebie? - zapytał Jim.
- Jak mogłoby być inaczej? - odparł Mag. - Twój wilk nie może stać nade mną do końca świata, a skoro raz jego dotknięcie zostanie cofnięte, będę mógł tak się otoczyć materią, przez którą się nie przedostanie, że potrafię wtedy robić to, co zechcę. I wierz mi, zrobię to wtedy.
Jim czuł, że musi podtrzymywać tę jego gadaninę. Bał się, że czarnoksiężnik mógł sobie uświadomić, że wodę w jego żołądku zamieniono w napój alkoholowy. Do tej pory jakby tego nie zauważył, a ponadto, może dlatego, że zwykle pijał czystą wodę, nie rozpoznał objawów początku upojenia, które musiało go teraz ogarniać - sądząc po niewyraźnym słowie przed chwilą.
- Co byś zrobił? - zadał pytanie Jim, próbując nadać głosowi niepewne brzmienie.
Malvinne roześmiał się ochryple. Rzeczywiście śmiał się bardzo dużo, co samo w sobie mogło być jeszcze jedną wskazówką, że alkohol już na niego działał.
- Czy Carolinus nie nauczył cię praw - to znaczy wszystkich praw - to znaczy wszy-ystkich praw Magii?
Jego mowa zaczynała już go zdradzać, lecz wciąż zdawał się zdecydowanie zbyt pełen woli i energii, żeby z całym spokojem Jim mógł pozwolić Araghowi zdjąć łapy z ramion Maga.
- Jakby ćsie wam podobało być ło-łokazami przybien-tymi w gabl-blocie? - powiedział Malvinne dość wolno i niewyraźnie. - Jak ćsię to podoba? W ga-ablocie jak łokas młotylka, khe?
Jego uwaga i spojrzenie przez moment błądziły gdzie indziej, po czym znów wrócił oczami do twarzy Jima.
- Ale zadałem ci pytanie. Płytałem, szy znasz praawa. Nie znasz praw, tak?
- Właściwie - rzekł Jim -jak mówiłem, Carolinus nie uczy mnie naprawdę, pozwala mi uczyć się samemu, a więc...
- A więcz nie znasz - rzekł triumfalnie czarnoksiężnik. - Zatem pozwól, łe ci powiem o jednym z nich. Jest takie prawo, które mówi, że kiedy w grupie jest Mag, jak ty, to ma ona równe szansę wobec każdego innego Maga. I kelasyfikancja w Wydziale Kantoli nie ma z tym nic wspólnego!
- No, no - powiedział Jim, starając się, by zabrzmiało to obojętnie. Jednak wewnętrznie był zmieszany. Uderzyło go, że Carolinus mógł był powiedzieć mu przynajmniej o tym Prawie. - To sprawia, że rzecz robi się trochę kłopotliwa, nieprawdaż?
- Zgadza się - zabełkotał Malvinne - kłopotli-li... Oczy zamknęły mu się i przez chwilę Jimowi zaczął wracać optymizm. Nagle Mag znów otworzył oczy.
- Więc nie myśl... nie myśl... nie myśl...
Głos czarnoksiężnika ucichł. Oczy znów mu się zamknęły. Wszyscy czekali w napięciu, ale już ich nie otworzył.
- Słyszę, że oddycha jak uśpiony człowiek - odezwał się w końcu Aragh.
- Dobrze - powiedział Jim. - Chyba możesz go bezpiecznie puścić. Spróbuj zejść z niego, ale bądź gotów rzucić się z powrotem, jeśli da jakieś znaki, że dochodzi do siebie. Pamiętaj, że musisz go dotykać, żeby mieć nad nim kontrolę.
Wilk powoli cofnął się, zabierając łapy z ramion czarnoksiężnika, który zaczął lekko pochrapywać.
- Myślę, że im wcześniej i szybciej wyniesiemy się stąd, tym lepiej - rzekł do pozostałych Jim. Po czym wyjaśnił im, co zrobił Magowi.
- Czy nie powinniśmy go najpierw związać i zakneblować? - spytał książę.
- Nic, co byśmy zrobili w ten sposób, nie powstrzyma go naprawdę, Wasza Wysokość - powiedział Jim.
- A co potem? - spytał sir Brian. - Gdy się obudzi, rzuci się za nami ze wszystkimi, z każdym stworzeniem, każdym mężczyzną czy kobietą, którymi włada, czy nie tak?
- Możliwe - odparł Jim. - Z drugiej strony, słyszałeś go. Ten człowiek pija tylko wodę, wedle tego, co mówił Jego Wysokość. Więc nie może być przyzwyczajony do upijania się. Może nie obudzić się aż do jutra rana, a poza tym może obudzić się tak chory, że nie będzie w stanie zorganizować pogoni za nami przez całe godziny, jeśli nie cały dzień. Chociaż jedną rzecz możemy zrobić - możemy ułożyć go tak wygodnie, jak się da, żeby zachęcić go do jak najdłuższego snu.
- Dziwna to rzecz do zrobienia wrogowi - warknął Aragh. - Położyć go do łóżka i otulić.
Jednakowoż podnieśli Malvinne'a i zanieśli do pokoju, w którym stało jego okazałe łoże. Zdjęli mu buty, poluzowali kołnierz koszuli i zostawili z głową na poduszce, lekko przykrytego. Potem skierowali się znów sekretnymi schodami w dół, do poziomu parteru.
Szli tak prędko, jak tylko mogli. Jednak powtórny marsz po sekretnych schodach wciąż im się dłużył.
Kiedy zbliżali się do ich końca, Jim nagle sobie coś przypomniał.
Znów użył wnętrza swego czoła, żeby poprawić wcześniejsze zaklęcie, które sprowadziło go na manowce właśnie na dole schodów.

JA/WIDZIEĆ ---- WSZYSTKIE MAGICZNE RZECZY WSZĘDZIE NA CZERWONO

Wyobraził to sobie.
Powinien był dokonać tej poprawki dużo wcześniej, ale na szczęście przypomniał o tym sobie teraz, zanim doszli na dół i stanęli przed tym problemem. Schodzili dalej do podnóża schodów. Będąc na miejscu, zatrzymali się jak przedtem, ale tym razem w oczach Jima i schody, i korytarz świeciły się wyraźnie ciemną czerwienią.
- Dlaczego się zatrzymujemy, sir Jamesie? - dobiegł go z tyłu głos księcia. - Z pewnością tym razem możemy pójść tamtymi na lewo?
Jim spojrzał znów na spiralę stopni po swojej lewej stronie. Nie było żadnych wątpliwości, że zarówno one, jak korytarz po prawej były jednolicie czerwonej barwy.
- Obawiam się, Wasza Wysokość - odrzekł - że obie drogi są częścią magicznej pułapki zastawionej przez Malvinne'a. Widzę magiczne znaki, które mówią mi, że obie drogi są niebezpieczne.
- Obie drogi? - powtórzył książę, a potem ucichł. Inni także milczeli.
Jim intensywnie myślał. Musiało być jakieś rozwiązanie. Ale jedyne, co mógł sobie wyobrazić, to to, że sam jakoś unicestwi tę pułapkę - najchętniej sprawiając, że przestanie istnieć.
- W tej chwili - powiedział - próbuję wciąż znaleźć jakiś sposób na to. Pozwólcie mi się zastanowić jeszcze trochę.
Odpowiedzieli mu uprzejmym milczeniem.
Im dłużej o tym myślał, tym bardziej zdawało mu się prawdopodobne, że każda droga zawiodłaby ich do jakiegoś niepożądanego końca. Być może obie poprowadziłyby ich z powrotem prosto do Królestwa Umarłych, a to by było ostatnie miejsce, w którym znów chciałby się znaleźć.
Przeszło mu przez myśl pełne zadumy życzenie, żeby tak mógł przekazać ten problem sir Brianowi i kazać innym znaleźć proste, praktyczne, banalne rozwiązanie.
Myśl ta była niczym katalizator. O mało nie walnął się w czoło grzbietem dłoni, rozgniewany własną głupotą. Dobrze, pomyślał, że Carolinus nie może go teraz widzieć. Mag wysłał go, żeby się uczył, a jedną z rzeczy, których już się nauczył, było to, że magiczne rozkazy mogły być użyte na więcej niż jeden sposób, w zależności od sytuacji. Na przykład skutecznie unieszkodliwił Malvinne'a, Mistrza Magii, dokładnie tym samym zaklęciem, którego użył do unieszkodliwienia Meluzyny.
Przypomniał sobie teraz, że znalazł już wcześniej zaklęcie, otwierające drzwi, które miały stać otworem tylko dla czarnoksiężnika. Nie było żadnego powodu, dla którego mała przeróbka tego polecenia nie miałaby też rozwiązać obecnego problemu. Napisał na wewnętrznej stronie czoła:

JA = MALVINNE ---- USUNĄĆ/PRZYWRÓCIĆ TE CZARY

Nic się nie stało. Potem przyszło mu do głowy, że nie dokończył pełnego, koniecznego magicznego procesu. Dodał dalsze polecenie:

USUNĄĆ ---- TO ZAKLĘCIE

Czerwony kolor znikł, ale nie było to jedyne, co się zdarzyło. Schody nagle wygładziły się w poziomy korytarz prowadzący na lewo, a tam, gdzie był korytarz po prawej, nie widniało teraz nic, tylko kamienna ściana.
- Dobra, panowie - powiedział Jim, kierując się w stronę nowego przejścia, które zastąpiło schody. - Zaklęcie zostało uchylone. Idziemy.
Poprowadził ich kawałek korytarzem, a potem się zatrzymał.
- Czekajcie - polecił.
Okręcił się na pięcie i wrócił niewielki kawałek, ale stanął dość daleko od stóp schodów, którymi właśnie zeszli, i zapisał na wnętrzu czoła:

PRZYWRÓCIĆ ---- ZAKLĘCIE

Natychmiast widok schodów i tego, co było u ich podnóża, został przysłonięty wewnętrzną stroną kamiennych stopni, które prowadziły w górę, aż po strop, i wyraźnie błyszczały czerwienią.
Pozory, że wszystko jest jak zazwyczaj, nie mogły ogłupić Malvinne'a na długo. Być może potrafił on nawet zmusić korytarz do mówienia i opowiedzenia, co się stało. Lecz wrażenie, że nic się nie zmieniło, mogło nieco zwolnić pogoń Mistrza Magii.
Jim odwrócił się, dołączył do pozostałych i przesunął się do przodu.
- Możemy iść dalej - powiedział.

Rozdział 29


Nowy korytarz, w którym się znaleźli, wił się i zawracał, skręcając co chwila gwałtownie to w prawo, to w lewo. Najwyraźniej zbudowany był w środku wewnętrznych murów zamku Malvinne'a. Przynajmniej jeden z powodów, dla których go zbudowano, stał się jasny, gdy nim szli.
Po jakichś dwudziestu krokach magiczne oświetlenie sekretnych schodów już do nich nie docierało. Ale teraz to nie miało znaczenia. Dość światła, by mogli iść, wpadało przez coś, co wyglądało na otwory do podglądania umieszczone w ścianach po obu stronach korytarza.
Najwyraźniej Mag był zwolennikiem trzymania wszystkich domowników na oku bez ich wiedzy. Ponadto mieszkańcy jego château wyraźnie przyzwyczajeni byli do działania o każdej porze dnia i nocy. Zdawało się, że nieustannie trwa coś, co można by opisać jako ogólną, obejmującą cały zamek zabawę oświetloną przez liczne kinkiety umieszczone w ścianach i wielkie pochodnie. W rezultacie powietrze wpadające przez otwory było gorętsze niż w sierpniowy dzień w pełnym słońcu.
Z punktu widzenia Jima światło, które dawały te otwory, było ich największą zaletą. Ale jego towarzysze wyglądali na wręcz zafascynowanych pomysłem podglądania przez otwory tego, co działo się po drugiej stronie muru.
Jim naprawdę ich nie obwiniał za to. W innych okolicznościach sam byłby zainteresowany tym, jak zachowują się domownicy czarnoksiężnika - chociażby w celu zebrania informacji o nim samym. To zerkanie nie było problemem aż do chwili, gdy wszyscy jego towarzysze, oprócz Aragha, zatrzymali się naraz przy otworach w jednym, szczególnym odcinku muru. Zwłaszcza Brian i Giles nie tylko spoglądali, ale i komentowali to, co widzieli, tonem pełnym zachwytu. Jim poddał się ogólnemu nastrojowi i też znalazł otwór, przez który mógł zajrzeć. Jak się okazało, znajdowała się tam komnata pełna wyłącznie kobiet w różnych stadiach ubioru i negliżu. Było to jakby połączenie gotowalni i miejsca plotek.
- A niech mnie! - mówił Brian. - Spójrz tylko na tę tam w czymś zielonym, Gilesie.
- Szlachetni panowie - powiedział Jim, cofając się od swojego otworu - jakkolwiek byłoby to interesujące, uważam, że może...
- Pamiętam, jak dwa lata temu - książę zaczął mówić dokładnie w tym samym momencie - mój wuj John, hrabia Cornwell, zabrał mnie - sir Jamesie, przerwałeś mi!
Cofnął się ze swojego miejsca i spojrzał wyniośle na Jima.
- Moje najpokorniejsze przeprosiny, Wasza Wysokość. - Jim ukłonił się. - Zapewniam was, że było to nieumyślne. Lecz każda chwila jest cenna, jeśli mamy uciec, nim Malvinne obudzi się i będzie w dość dobrym stanie, by wysłać naszym śladem pogoń. Sądzę, że niemądrze jest tracić czas, patrząc przez te otwory do podglądania.
Dumnie wzniesiona głowa księcia nieco się pochyliła, a wyraz wyniosłości ustąpił zmarszczeniu brwi.
- Niewątpliwie masz rację, sir Jamesie - powiedział - sam powinienem był o tym pomyśleć. Ale widok tych podglądających panów skłonił mnie do czynienia tego samego.
- Dwóch z tych panów ma już swoje damy - przypomniał Jim surowo, patrząc na Briana, Dafydda i Gilesa, którzy też porzucili przyglądanie się temu, co się działo za murem. - Być może lepiej byłoby, żeby zajęli się myśleniem o tych paniach, niż przyglądaniem się teraz innym.
- Doprawdy przyjmuję reprymendę! - powiedział sir Brian. - Masz całkowitą rację, Jamesie. Nie poświęciłem pani Geronde Isabel de Chaney ani trochę tyle myśli, ile mężczyzna powinien ofiarować ukochanej, będąc w zamorskich stronach.
- A ja - dorzucił Dafydd, z twarzą ściągniętą smutkiem - doprawdy nie pragnę niczego poza moim złocistym ptaszkiem. Jak mówi sir Brian, masz rację, sir Jamesie. Powinniśmy myśleć tylko o naszych paniach.
- Żałuję - powiedział Giles i istotnie brzmiało to żałośnie - ale nie mam swojej pani. Żadna dama nie spojrzałaby na mnie dwa razy przez tę wielką bulwę, jaką mam miast nosa. I wcale ich za to nie winie.
- Ależ Gilesie - pocieszył go Brian - twój nos wcale nie jest taki wielki. Widziałem większe. Nie nazwałbym tego wielkim nosem, ale słusznym nosem.
- Zapewniam cię, sir Gilesie - dołączył się książę - masz moje królewskie słowo, że widziałem na dworze szlachetnych panów o nosach dużo bardziej wydatnych, którzy dosłownie otoczeni byli damami.
- Tak sądzicie, sir? - spytał z powątpiewaniem rycerz, trąc swój groźnie zakrzywiony nochal. - Przypuszczacie, że mógłby mieć w sobie jakiś urok, a nie odpychać damy?
Zapewnili go wszyscy, że tak właśnie było, a on znacznie się rozweselił.
- Ale jak właśnie powiedział zacny sir James - rzekł książę - musimy uciekać z całym pośpiechem. Dość już tego zaglądania przez szpary.
- Ja też tak myślę. Przysięgam na świętego Cuthberta! - powiedział z entuzjazmem sir Giles, a inni zawtórowali mu zapewnieniami popartymi imionami ich własnych ulubionych świętych.
- Ludzie! - warknął Aragh z obrzydzeniem. - Jak psy. Żaden samiec wilka nie będzie narzucał się ze swoimi atencjami samicy, chyba że jest chętna.
- Co za impertynencki wilk! - wykrzyknął z gniewem książę.
Aragh spojrzał złośliwym żółtym okiem na młodego człowieka.
- Pamiętaj, że pochodzę z innego królestwa - powiedział. - Nie jestem twoim poddanym, młody książę, i mówię to, co chcę. Mówiłem i zawsze będę mówił. Ale w przeciwieństwie do innych możesz wierzyć wszystkiemu, co mówię, bo ja nie kłamię.
- To prawda, że nie jesteś Anglikiem - odezwał się po namyśle książę - ani też tym, po kim należy się spodziewać dwornych manier. Co do twojej prawdomówności, to wielka to rzecz, jeśli tak jest w istocie. Wielu ludzi miałem wokół siebie, nawet przy moich niewielu latach, i prawie nikomu nie mogłem zaufać, że powie to, co ty, i nie będzie kłamał.
- Wasza Wysokość, wy wszyscy - powiedział Jim - pamiętajcie, co mówiłem, czas ucieka. Ruszajmy prędko.
Wyruszyli niezwłocznie i nie dłużej niż po piętnastu minutach doszli do miejsca, w którym właściwy korytarz kończył się masywnym, kamiennym murem. Na lewo, w dół muru, gdyby chcieli podążać w tamtym kierunku, prowadziły schody.
- Czy może być to następna magiczna pułapka? - spytał książę, spoglądając zmartwiony na stopnie. Tam, dokąd prowadziły, było ciemno i dochodził stamtąd zapach jakby wilgotnej ziemi.
- Nie, Wasza Wysokość - rzekł Jim z pewnością w głosie, gdyż schody miały wyłącznie kolor zwykłego kamienia. Nigdzie nie było ani śladu czerwieni. Poszedł dalej. - Myślę, że doszliśmy do zewnętrznych murów zamku - kontynuował. - Te stopnie spokojnie nas poprowadzą wzdłuż nich do podwalin, a potem pewnie pod nimi do jakiegoś korytarza czy tunelu ucieczki, chyba że się mylę. Z pewnością Malvinne nie chciałby obywać się bez jakiegoś sekretnego przejścia na wszelki wypadek.
- W tym się nie mylisz, Jamesie - powiedział Brian. - Nie znam żadnego zamku, którego pan nie przysposobiłby dla siebie jakiejś ukrytej drogi za mury w razie nagłej potrzeby.
- Zatem idziemy - zakomenderował Jim. Wyczarował wiązkę gałązek, które Brian zapalił za pomocą hubki i krzesiwa ze swojej sakiewki. Zeszli na dół. Nie było to takie zejście jak w tamtej szalonej, spiralnej zjeżdżalni, która cisnęła ich w dół we włości Króla i Królowej Umarłych. Przypominało raczej schodzenie do czyjejś dawno nie używanej piwnicy. W końcu dotarli do tunelu prowadzącego dalej zakrętami o kątach prostych, który wkrótce wywiódł ich za mury. Tunel wsparty był drewnianymi stemplami przy obu ścianach i wyłożony kamieniami. Mimo to było między nimi sporo wolnej ziemi i cała droga nią pachniała.
Śpieszyli wzdłuż jej ciemnych głębi, płomienie pochodni pochylały się w tył, a cienie rzucane przez nich drgały między belkami i na kamiennym podłożu. Zdawało się, że przeszli już spory odcinek, i nawet Jim zaczął się zastanawiać, czy nie kierują się mimo wszystko prosto w jakąś pułapkę, kiedy w końcu doszli do masywnych drewnianych drzwi, które zamykały korytarz.
Drzwi zaparte były ciężką sztabą spoczywającą na dwóch metalowych podporach w kształcie litery "L". Sztaba nie wyglądała na trudną do uniesienia, ale Jim, kroczący wciąż na czele, zawahał się. Wokół nie było czerwonego koloru, ale on wciąż był czujny.
Odwrócił się do stojącego za nim wilka.
- Araghu - zapytał - czy czujesz coś, czego powinniśmy się wystrzegać, w tych drzwiach czy też poza nimi?
Wilk przepchnął się do drzwi i obwąchał je starannie, węsząc zwłaszcza przy bocznych i dolnych szczelinach.
- Nie ma za nimi nic, tylko ziemia i rośliny - powiedział w końcu.
- To dobrze - odetchnął Jim. - Wychodzimy. Chwycił za sztabę, żeby ją podnieść. Nie była nadzwyczaj ciężka, ale dostatecznie długo spoczywała w zaczepach, żeby cokolwiek się tam zastać. Brian wysunął się naprzód, żeby mu pomóc, i razem wyjęli ją z uchwytów. W chwili gdy została usunięta, drzwi otworzyły się do środka pod własnym ciężarem.
W górze pochyłego ziemnego wykopu zobaczyli ponad sobą wycinek nocnego nieba usiany gwiazdami i obramowany źdźbłami traw lub też gałązkami krzaków.
- Pójdę na górę i najpierw się rozejrzę - powiedział Jim. - Brianie, ty i reszta zostańcie tutaj chronić Jego Wysokość.
- W pewnych sprawach jesteś głupcem, Jamesie - rzucił Aragh. - Pozwól iść temu, kto więcej wie o takim rozglądaniu się, niż ty się kiedykolwiek nauczysz.
Wilk błyskawicznie przemknął koło nich, w górę ziemnego nasypu. Na jego szczycie zasłonił na chwilę gwiazdy, a potem zniknął.
Czekali.
- Czy sądzisz, że wpadł w jakieś kłopoty albo też zdecydował się zostawić nas na dobre? - z niepokojem szepnął Jimowi do ucha książę, gdy minęło kilka minut, a Aragh nie wracał.
- Nie, Wasza Wysokość. Ani to, ani to - odszepnął Jim. - To, co powiedział, było słuszne. Jeżeli któryś z nas może tam wyjść bezpiecznie, rozejrzeć się i wrócić, to właśnie on. Nie wiem, co go zatrzymuje. Ale nie wątpię, że wróci. Musimy tylko poczekać.
Niespokojnie czekali zatem dalej. W miarę upływu czasu ich zniecierpliwienie rosło, nawet Jima. A jeśli wilkowi przydarzył się jakiś wypadek? Nie śmiał głośno wypowiedzieć tej myśli, bojąc się, że odbierze ducha pozostałym, ale pomyślał tak.
A potem nagle ujrzeli Aragha schodzącego z powrotem do nich po skarpie wykopu, a inna postać przesłoniła gwiazdy, stając wyprostowana na górze.
- Wszystko w porządku - warknął wilk. - Ktoś na nas nawet czekał. Zobaczycie go tam, na górze.
- Kto taki? - spytał Jim, wytężając wzrok w ciemności, żeby zdobyć jaśniejsze pojęcie o tym, kto czekał na górze nasypu.
- Przyjaciel - odpowiedział Aragh.
Jim nie mógł zobaczyć jego pyska w ciemnościach, ale z tonu głosu wywnioskował, że jest on rozwarty w śmiechu, w tym bezgłośnym uśmiechu, który charakterystyczny był dla wilczego rodzaju humoru.
- Chodźcie - dodał wilk.
Jim, z obnażonym na wszelki wypadek mieczem, jako pierwszy wspiął się po stromym zboczu. Tu okazało się, że miecz jest bezużyteczny, chyba że chciałby go wbijać w ziemię, żeby pomóc sobie w drodze po pokrytym roślinnością zboczu, po którym musiał się wspiąć. Na szczycie przemówił do niego znajomy głos.
- Jak dobrze was widzieć - dało się słyszeć. - Jesteście tu, tak jak mi powiedziano, że będziecie.
Głos należał do Bernarda. Jim wytarł miecz o jakieś liście i schował go z powrotem do pochwy.
- Kto ci powiedział? - spytał. - I dlaczego czekasz na nas tutaj? Skąd wiedziałeś, że tędy właśnie wyjdziemy?
- Na te wszystkie pytania uzyskasz odpowiedź w stosownej porze - odrzekł Bernard, gdy Jim stanął z boku, żeby przepuścić innych na powierzchnię. - Jest ktoś, kto lepiej potrafi odpowiedzieć ci na nie niż ja. Moim zadaniem jest tylko zaprowadzić was do niego jak najszybciej.
- Sir Raoul? - spytał Jim na chybił trafił.
- Jest z tamtym drugim - poinformował Bernard. Jak przedtem stał plecami do poświaty księżyca, tak że górną część jego ciała skrywały ciemności. - Ale nie odpowiem już na żadne pytanie. Jeśli już wszyscy jesteście tu przy mnie, to chodźcie za mną.
Podążyli za nim. Byli w jednym z ogrodów posiadłości Malvinne'a. Bernard przeprowadził ich przezeń niemal truchtem. Po prawej stronie widniała czarna ściana otaczających zamek lasów. Nagle Bernard skręcił i skierował się w stronę wylotu jednej ze ścieżek, które przecinały masywną ścianę konarów i pni drzew. Tą wijącą się ścieżką prowadził ich, wciąż truchtem, jeszcze może ze dwie mile po udeptanej ziemi. Garstka gwiazd prześwitywała przez poplątane gałęzie ponad ich głowami, aż nagle wysunęli się na otwarte zbocze wzgórza.
- Tu możemy chwilę odpocząć - powiedział Bernard.
Wciąż dbał o to, by żadne światło nie oświetlało bezpośrednio jego twarzy i górnej części tułowia, oprócz słabego światła gwiazd, które w niczym nie mogło rozjaśnić ciemności okrywających zniekształconą połowę jego sylwetki.
Jak tylko odpoczęli, poprowadził ich dalej doliną między wzgórzami, bardzo podobną do tego zagłębienia, w którym założyli tymczasowe obozowisko, zanim weszli do lasu. Ale ta dolinka wiła się. Nie płynęła nią woda jak w tamtym zagłębieniu, ale musiała tamtędy kiedyś przepływać, bo pod stopami nie czuli ziemi ani traw, tylko skały.
Kroki ich szurały po tych skałach przez czas jakiś i Jim próbował ocenić, jak daleko już zaszli, ale po wszystkich tych zakrętach i zwrotach dolinki zupełnie stracił nie tylko wyczucie kierunku, ale i orientację.
W końcu wyszli na inne wzgórze, otoczone wzniesieniami z rzadka zadrzewionych łąk. Na wzgórzu paliło się ognisko, oświetlając sylwetkę konia, który pasł się w pobliżu na trawie, i dwie postacie - nie, trzy - przy samym ognisku. Jim przyglądał się tej trzeciej, gdyż górowała nad pozostałymi dwiema, mimo iż z miejsca, gdzie stał, widział tylko jej zarys. Była to postać małego smoka.
Wszyscy razem podeszli bliżej, okrążając ognisko tak, by móc ujrzeć tych trzech, którzy przy nim siedzieli, a do tej pory zwróceni byli do nich plecami. Gdy obchodzili ognisko, Jim zaczął przypatrywać się tej trójce.
Jednym, owszem, był sir Raoul, o szczupłej, ironicznej twarzy, oświetlonej drgającym blaskiem skaczących płomieni. Drugim, jak odgadł po zarysie widzianej z tyłu sylwetki, był Carolinus. Było to zaskoczeniem, ale nie aż takim, jakim mogłaby być obecność tam kogoś innego. Mag potrafił za pomocą czarów przenosić się z miejsca na miejsce. Nie tylko sam to robił, wszak po ich ostatecznym zwycięstwie nad Ciemnymi Mocami pod Twierdzą Loathly, przeniósł wszystkich do gospody, w której odbyła się uczta na cześć zwycięstwa. Trzeci z tej gromadki był jednak zaskoczeniem.
- Secoh! - wykrzyknął Jim.
- Zdziwionyś, Jamesie? - Secoh się pysznił - Może byś mnie rozpoznał, gdybym się wpierw odezwał i to takim głosem: "Jestem francuskim smokiem".
Słowa te natychmiast poruszyły pamięć Jima. Przypomniały na powrót chwilę, gdy układał się na noc do snu na szczycie skalnej iglicy, a mały smok okryty ciemnością przylgnął do skały jakiś tuzin stóp pod nim i zadawał mu pytania o to, dokąd się wybiera i co chce robić.
- Obniżyłem głos i zupełnie cię zmyliłem - powiedział smok.
Być może głos był niższy, ale dla ludzkich uszu Jima brzmiał niewątpliwie jak głos Secoha. Próbował wyobrazić sobie, jak brzmiał on dla smoczego słuchu, ale wciąż nie wydawał mu się o wiele niższy niż ten, jakim smok zwykle mówił. W gruncie rzeczy pewnie Secoh wcale nie mógł obniżać czy podwyższać tonu głosu aż tak bardzo. Być może nie potrafił tego żaden ze smoków, włącznie z Jimem. Postanowił jednak wypróbować to kiedyś samemu, kiedy znajdzie się w smoczym ciele w odosobnionym miejscu, gdzie będzie mógł eksperymentować i nikt go nie usłyszy. Poza tym nie spodziewając się wówczas spotkać Secoha w żadnych możliwych do przewidzenia okolicznościach, przyjął za pewnik, że smoka, którego widział niewyraźnie na skale, nie znał. Tak więc, kiedy tamten przedstawił się jako francuski smok, Jim mu uwierzył. Ale nie było powodu, żeby ranić uczucia smoka, rozwiewając jego wiarę w to, że może zmieniać swój głos.
- Chyba masz rację. Wcale cię nie poznałem - powiedział Jim. - Ale co tam robiłeś, nazywając się francuskim smokiem i zadając takie pytania?
- No, cóż... - zaczął przemowę Secoh, moszcząc się wygodnie, jak każdy smok, który ma wygłosić dłuższą opowieść, czy to o sobie, czy o innym smoku.
- Nie teraz, Secohu - przerwał ostro Carolinus.
- Ależ Magu, muszę mu powiedzieć, że jestem ambasadorem angielskich smoków.
- Później - powiedział Carolinus tonem, który skutecznie smoka uciszył. W przeciwieństwie do sir Raoula i Secoha czarodziej siedział na czymś w rodzaju poducho-fotela, miękkiej konstrukcji, która miała jednak oparcie i poręcze. Bystre, bladoniebieskie oczy Maga przyłapały Jima na przyglądaniu się fotelowi.
- Stare kości! - rzucił oschle. - Dożyj mojego wieku, a też będziesz miał taki fotel, Jamesie. Tymczasem siądźcie wszyscy po drugiej stronie ogniska i wyjaśnijmy sobie różne sprawy.
Jim, Brian, Giles, Dafydd i książę usiedli. Tylko Bernard wciąż stał z tyłu, poza kręgiem światła z ogniska.
- Ty też, człowieku! - rzekł z irytacją Carolinus do Bernarda. - Kiedy zwołuję zebranie, ranga się nie liczy.
- Nie jestem człowiekiem - odpowiedziała ciemna, ukryta w cieniu postać. - Nie ranga powstrzymuje mnie od tego, by zasiąść z wami, choć i tak mogłoby może być, gdyż przy tym ognisku siedzi syn mego byłego pana. Ale wolę się nie pokazywać i mam do tego prawo, czyż nie?
- Oczywiście - powiedział szybko Jim, zanim czarodziej mógł odpowiedzieć. - Chociaż mógłbyś pomyśleć o tym, że ten oto Mag jest w stanie odwrócić to, co zrobił Malvinne, i przywrócić ci z powrotem ludzką postać.
Carolinus przyglądał się ocienionej postaci stojącej poza kręgiem światła ogniska.
- Jest to oczywiście do zrobienia... - zaczął powoli.
- Dziękuję, nie - przerwał mu Bernard. - Jeśli zostanę taki, jaki jestem, będę mógł przebywać blisko Malvinne'a i być może, pewnego dnia, tymi moimi rękoma pozbawię go życia. Po to tylko żyję. Nie wziąłbym z powrotem całego siebie, nawet gdybyś mi to dał w prezencie.
Wokół ogniska zapadła chwila niezręcznego milczenia.
- Zdaje się, że nam odpowiedziano - rzekł Mag. - Ty tam...
- Na imię ma Bernard - poinformował go sir Raoul.
- Ty tam, Bernardzie - spytał czarodziej - czy nie zmienisz swojej decyzji?
- Nie.
- No to w istocie mamy odpowiedź - rzekł Carolinus. Wrócił spojrzeniem do siedzących przy ognisku. - Pomówmy o sytuacji. Najpierw ty, Raoulu, pozwól Jimowi i reszcie nadrobić zaległości w sprawie angielskich i francuskich wojsk.
- Wszystkiego tego należało się spodziewać - powiedział Raoul. W jego głosie brzmiała nutka goryczy. - Wasi angielscy rycerze nie mogli długo usiedzieć w bezruchu. Wkrótce zmęczyli się piciem i ulicznicami. Zachciało im się ruszyć na naszego francuskiego króla, nie czekając na resztę waszej armii, to znaczy na większość swoich zbrojnych i łuczników. Zaraz po tym, jak opuściłeś Brest, ruszyli na wschód, w kierunku Tours, Orleanu i Paryża, po drodze paląc i pustosząc naszą piękną Francję.
- W jakiej sile? - rzucił pytanie Brian.
- Cztery tysiące koni i jakieś cztery tysiące łuczników i zbrojnych. Tak mi powiedziano -odrzekł sir Raoul.
- A ilu samych łuczników? - spytał cichym głosem Dafydd.
Francuz machnął ręką na to pytanie.
- Nie słyszałem dokładnych liczb - powiedział. - Gdzieś między tysiącem a dwoma, jak sądzę, z całej armii - głos jego zabrzmiał, jakby miał zamiar splunąć w połowie zdania - ponad połowa to oczywiście Gaskończycy!
W ciszy, która była odpowiedzią na tę uwagę, ciągnął dalej:
- Ale nasz dobry król Jean zebrał swą własną armię wiernych Francuzów, w liczbie ponad dziesięciu tysięcy, i posuwa się naprzód na spotkanie Anglikom, by wydać bitwę tym waszym intruzom. Minął już do tej pory Chateaudun i być może dotarł do Yendóme. Jeśli pragniecie zabrać swego księcia z powrotem do angielskiej armii, zanim Francuzi i Anglicy się spotkają, to musicie prędko się przemieszczać.
- A siły francuskie? - spytał znowu Brian. - Czy mają między sobą jakichś łuczników czy kuszników?
- Nie znam ich liczby - odparł sir Raoul z jeszcze jednym oddalającym pytanie machnięciem ręki. - Jest dostateczna liczba genueńskich kuszników, tak myślę. My, Francuzi, nie polegamy na piechocie tak jak wy, Anglicy.
- Ku wielkiej stracie Anglików, zwłaszcza jeśli idzie o łuczników - wtrącił jeszcze raz łagodny głos Dafydda.
- Nie będziemy o tym mówić - powiedział sir Raoul. - Pozwólcie, że wam przypomnę, iż byłbym z tą armią, gdyby nie sprawa Malvinne'a. To i tylko to łączy mnie z tą wycieczką, do której nie mam serca, bowiem wymierzona jest przeciw memu własnemu królowi i narodowi. Czarnoksiężnika trzeba za wszelką cenę powstrzymać, by poprawić los Francji, albo Francja, jaką znamy, przestanie istnieć.
- To doprawdy dziwne stwierdzenie, sir Raoulu - skomentował Brian. - Nie pojmuję, w jaki sposób jeden Mag może nabrać aż takiego znaczenia.
- To dlatego, że nic nie rozumiesz! - wybuchnął sir Raoul. - Gdybyś tylko wiedział...
- Myślę, że najlepiej będzie, jeśli od tego miejsca sam wyjaśnię sprawy - stary, ale budzący respekt głos Carolinusa przeciął wypowiedź francuskiego rycerza. - Związane są z tym pewne rzeczy, które wszyscy powinniście lepiej zrozumieć. Jak powiedziałem kiedyś Jamesowi, być może nadeszła pora jednego z moich wykładów. Wszyscy macie siedzieć cicho i słuchać - i zapamiętywać. Zwłaszcza ty, Edwardzie. Bo wszyscy powinniście wynieść z tego pewną naukę.
Jego słowa, wymawiane ponad migoczącymi płomieniami ogniska, odznaczały się dziwną powagą. Opanował ich bezruch, jak się zdawało przynajmniej Jimowi, nie całkiem z ich własnej woli. Mag nie tylko poprosił ich, żeby słuchali, ale zmuszał ich do słuchania.
Carolinus milczał przez chwilę. Podniósł mały kawałek drewna i poprawił ognisko tak, że iskry poleciały w górę i znikły w ciemnościach.
- Są rzeczy związane z Magią, z jej Sztuką i tymi, którzy ją praktykują - powiedział powoli - których ci z was, co jej nie znają, nigdy w pełni nie zrozumieją i zwykłym biegiem rzeczy nigdy nie potrzebowaliby zrozumieć. Ale teraz czas przywiódł was do punktu, w którym trzeba was zapoznać z częścią tej wiedzy.
Jim poczuł dreszcz biegnący w dół kręgosłupa. Oczy czarodzieja wpatrywały się w ogień, a jego głos był roztargniony, ale słowa miały dziwną moc, która zdawała się wszystkich ich jeszcze bardziej zbliżać do siebie.

Rozdział 30


Chłodny wiaterek pojawił się nie wiadomo skąd i krążył wkoło grupki zgromadzonej przy ognisku. Ciemne, wygwieżdżone niebo zdawało się opuszczać coraz niżej i otaczać ich.
- Wiele jest królestw - Carolinus miał oczy utkwione w ogień, a jego głos, choć przyciszony, wyraźnie rozbrzmiewał w uszach słuchaczy - i dopiero co zapoznano was z przynajmniej dwoma z nich. Z Królestwem Umarłych i z Królestwem Wilków, z jego wolnością od mocy ludzkich Magów, takich nawet jak ja czy Malvinne. Prawem jest, że ktokolwiek rządzi takim królestwem - jeśli w ogóle ktoś nim rządzi - ma bezpośrednią władzę nad tymi, którzy doń należą. Pozostałych może dosięgnąć i kontrolować tylko za pomocą tej części Magii, która przestała być Magią, a stała się częścią zwykłego życia i powszednich zwyczajów.
- Ale Magu - wyrzucił z siebie Giles - skąd możesz wiedzieć to o Araghu i Królestwie Umarłych? Zaledwie parę godzin temu mieliśmy do czynienia z obiema tymi sprawami.
- Nie musisz wiedzieć, skąd ja to wiem - odparł czarodziej, podnosząc na chwilę wzrok na rycerza. - Są prawa poza prawami, których żaden z was, nawet James, jeszcze nie odkrył. Nie powiem wam, skąd wiem. Nie mógłbym i nie chcę. Wszystko, co może was obchodzić, to to, że wiem. A wszystko, czym możecie się teraz interesować, to to, że wiecie, iż istnieje podział na królestwa i że każde z nich ma swoje prawa i przywileje, i swoje moce - ale nic ponadto.
Znowu poszturchał ognisko i na krótką chwilę zapadła cisza, zanim zaczął mówić dalej, wciąż patrząc w płomienie.
- Istnieje Królestwo Umarłych - powiedział - i istnieje Królestwo Zwierząt. Ale wewnątrz wielu z tych królestw są jeszcze inne. W Królestwie Zwierząt są mniejsze królestwa, które rządzą się własnymi prawami. Wśród zwierząt jest to prawdą i dla Królestwa Wilków, i dla Królestwa Smoków, gdyż są to więcej niż zwykłe zwierzęta. Tworzą one Wspólnoty. Nad zwykłymi zwierzętami - byłeś przy mojej rozmowie z żukiem podwórzowym, Jamesie, więc będziesz pamiętał - ludzki Mag ma pewną władzę. Lecz nie nad wilkami, smokami czy paroma innymi istotami, których teraz nie nazwę.
Znowu przerwał.
- Niektóre z tych królestw - ciągnął - zawierają byty, reszta z was nie będzie znała tego słowa, ale James tak, które nie są podobne do nikogo z nas. Nie takie jak ludzie, wilki, smoki czy Pierwotne, takie jak wróżka Meluzyna.
Na chwilę podniósł wzrok na Jima.
- Która, tak przy okazji, wciąż cię ściga, Jamesie - powiedział. - Zrobiłeś na niej większe wrażenie niż jakikolwiek inny mężczyzna i szuka cię od chwili, gdy cię straciła. Nie może cię mieć, gdyż jesteś Magiem, jakkolwiek marnym. Ale ona jeszcze tego nie wie.
Spojrzał z powrotem w ogień.
- Lecz wracając do tego, co mówiłem - kontynuował - wśród tych królestw, w których włada nie to, co w naszym rozumieniu tego słowa żyje, jest Wydział Kontroli i Królestwo Ciemnych Mocy.
Ciemne Moce nie mogą ludziom bezpośrednio nic zrobić, bo nie należą oni do ich królestwa. Mogą tylko atakować to, co ludzkie, przy pomocy swoich sług - olbrzymów, larw, piaszczomroków...
Zawiesił głos na chwilę, a potem znów podjął opowieść.
- Lecz to nie znaczy, że jesteśmy przed nimi bezpieczni. Są zawsze zajęte wynajdywaniem między nami tych, którzy dadzą się obrócić przeciw innym osobnikom swego własnego rodzaju. Tak jak Bryagh, smok, został nastawiony przeciw współplemieńcom, smokom, i wykradł panią Angelę.
- Nie był złym smokiem, dopóki nie stał się renegatem - powiedział Secoh prawie jak we śnie.
- Być może. Jednak stał się renegatem pod wpływem Ciemnych Mocy - odparł Carolinus. - Ale nie to akurat jest dla nas teraz istotne. Tak jak istnieją królestwa w królestwach wśród zwierząt i innych, tak też istnieją królestwa w królestwach wśród rodzaju ludzkiego. Ci ludzie, którzy całkowicie poświęcili się Bogu, są całkiem poza zasięgiem Ciemnych Mocy. Nawet sługi Ciemnych Mocy stają bezradne przed tymi, którzy poświęcili się bezgranicznie czemuś innemu.
Niebezpieczeństwo kryje się w renegatach, których Ciemne Moce mogą przekupić i obrócić przeciwko nam. Ale żebyście zrozumieli, co to znaczy, będę musiał najpierw wytłumaczyć wam coś innego. Coś, co niewielu ludzi rozumie.
Znów trącił ognisko, ale zaraz odłożył patyk i przyjrzał się im wszystkim po kolei.
- Kiedy zwykły człowiek myśli o jakimś Magu - powiedział - myśli o czymś, co bardzo niewiele ma wspólnego z faktem bycia Magiem. Wyobraża sobie Mistrza Magii jako kogoś, kto jednym machnięciem ręki może stworzyć wszystko - bez wysiłku i nie ponosząc żadnych kosztów. Nawet gdyby było tak naprawdę, a nie jest, to nigdy nie zastanawia się nad tym, ile stanie się Mistrzem Magii w ogóle kosztuje.
Ci wielcy w Magii, o których się pamięta, tak jak wspomina się Merlina i jego mistrza Bleysa, nie związali się z wielką sztuką, jaką jest Magia, dla osobistych zysków, jakie miałaby im przynieść. Nie bogactwo i nie władza wezwały ich do długiej drogi, przy końcu której stali się tym, czym się stali. Wezwała ich sama praca, wspaniała rzecz, jaką jest sama Magia, wyróżniająca się i nie mająca sobie równych Sztuka i Nauka.
Lekko westchnął i znów gdzieś z ciemności nadleciał wietrzyk i poruszył przez chwilę wiotkie, siwe włosy jego brody. Głos Maga nie zmienił się, ale nagle zdało się wszystkim, że słyszą go wewnątrz siebie, wyraźnie, lecz jakby z bardzo daleka, z długiego i mrocznego tunelu.
- Trzeba, abyście wszyscy zyskali pewne pojęcie o cenie, jaką każdy, mężczyzna czy kobieta, musi zapłacić, żeby stać się Mistrzem Magii.
Przerwał i podniósł głowę, żeby znów przyjrzeć się ich twarzom.
- Zasadniczo - powiedział - ceną jest wszystko. Wszystko, co ma się w sobie do zapłacenia, jest ceną tego, czego się można nauczyć.
Na chwilę zatrzymał spojrzenie na wilku.
- Z was wszystkich - mówił dalej - tylko Aragh doceni najlepiej samotność tej długiej drogi. Znacie samotność, bo leży to w ludzkiej naturze, że każdy z nas jakkolwiek by się zbliżył do swoich bliźnich, kobiet i mężczyzn, musi żyć samotnie wewnątrz siebie. Ta samotność dla Mistrza Magii staje się jeszcze większa. Jest on jak pustelnik, który chroni się na pustynię, żeby mógł być sam tylko z tym, co go zajmuje. Czy kiedykolwiek zapytaliście sami siebie, czemu pustelnik miałby to robić?
Żaden z nich nie odpowiedział mu inaczej jak tylko milczeniem, które samo wystarczało za "nie".
- Z miłości - powiedział Carolinus - z wielkiej miłości do tego, co go pochłonęło, co zawładnęło jego duszą i umysłem tak, że potrzeba owa ma teraz pierwszeństwo przed wszelkimi innymi rzeczami. Wszyscy to robimy, ale na różne sposoby; my, którzy poświęcamy życie Magii i jesteśmy znani pod mianem Magów. To, co kochamy, nie zostawia nam czasu na nic innego. Tak więc znajdujemy sobie różne miejsca na świecie, ale z dala od jego zgiełku - przynajmniej większość z nas.
Znów popatrzył w dół, na ogień, wziął swój kijek i pogrzebał nim w ognisku, wysyłając w górę dziko tańczące iskry.
- I przychodzi taka chwila - ciągnął niemal łagodnym głosem - kiedy najlepsi z nas zadają sobie pytanie - czy warto? Czy to sprawiedliwe, że muszę obywać się bez wszelkich zwykłych życiowych przyjemności, żeby nauczyć się tego, czego się nauczyłem, i zrozumieć to, co teraz rozumiem? I zawsze przychodzi odpowiedź - tak, było warto. Lecz mimo to, dlatego że przede wszystkim jesteśmy ludźmi i zostaniemy nimi aż do śmierci, tęsknota za tym, co straciliśmy, nigdy nas nie opuszcza. Takich właśnie zastarzałych pragnień i głodów poszukują Ciemne Moce, by je wykorzystać dla swoich celów. Tak samo jak smocze łaknienie nigdy dość wielkiego skarbu, pragnienie nie kończącego się wina.
Spojrzał na Secoha.
- Ty wiesz, Secohu, co to głód i pragnienie - powiedział, a smok zwiesił głowę. Oczy Maga zwróciły się na Jima. - Nawet ty, Jamesie, pamiętasz, czym są takie pragnienia, z czasów kiedy byłeś smokiem.
Jim także uciekł spojrzeniem przed bladoniebieskimi oczami błyszczącymi w świetle ogniska.
- To obietnica Ciemnych Mocy, że Bryagh będzie miał swój większy skarb i całe wino, jakiego sobie kiedykolwiek zażyczy, zamieniła go w renegata - obwieścił Carolinus. - Nawet wśród naszych wielkich Mistrzów tęsknota za tym, co porzuciliśmy, płacąc za to, co zyskaliśmy, trwa i jest szczeliną, przez którą może dostać się wić zła. To może się zdarzyć najlepszym z nas. Nigdy Ciemnym Mocom nie powiodło się z naszymi prawdziwie wielkimi czarodziejami, oprócz drobnego sukcesu z Nimue, która podstępem wyłudziła od Merlina zaklęcie mające zamknąć go w pniu drzewa, użyła go przeciw niemu i uwolniła na świat jeszcze więcej zła. Ale ci, którzy są bliscy stania się wielkimi, którzy już posiadają ogromną mądrość i siłę, są najbardziej wystawieni na pokusę, gdyż mogą już tak dużo, a potrafią wyobrazić sobie, że mogliby mieć jeszcze więcej.
Popatrzył na Jima i głos jego znów złagodniał.
- Dlatego James nigdy nie stanie się prawdziwie wielkim Magiem. Jest już zbyt mocno związany ze światem przez uczucia, które w nim istnieją i które częściowo istniały już, zanim w ogóle poznał Magię. Głos czarodzieja znów stwardniał.
- Nieważne - powiedział. - Sedno sprawy tkwi w tym, że James pochodzi z innego miejsca, o którym wiele wie, i nawet małej części jego wiedzy reszta z was nigdy nie mogłaby pojąć. Związek Jamesa z naszym światem i Magią uczynił go szczególnie kłopotliwym przeciwnikiem dla Ciemnych Mocy. Nie jest to coś, do czego został przyuczony, tylko coś, co spotkało go dzięki działaniom Przypadku i Historii w tym świecie - przerwał i przez chwilę patrzył Jimowi prosto w oczy. - Pomówię z tobą na ten temat prywatnie, Jamesie, ale innym razem. To, co teraz powiedziałem, na razie wystarczy.
Potrzebujecie wiedzieć, że James i, co za tym idzie, ci spośród was, którzy są jego towarzyszami, stanowicie zagrożenie dla tej chwili, w której Ciemne Moce znów są w natarciu i bardzo bliskie odniesienia ostatecznego zwycięstwa, po którym ciężko będzie wyrwać im to, co dzięki niemu osiągną.
Mag jeszcze raz popatrzył w dół, na ognisko, i długo się wahał, zanim zaczął mówić dalej.
- Wstyd mi, że muszę to powiedzieć - rzekł w końcu - lecz to ktoś z mego własnego rodzaju, z mego własnego królestwa, kolega Mag o wielkiej sile i mądrości został opanowany przez Ciemne Moce. Już dawno odgadliście kto - Malvinne.
Popatrzył na nich i głos jego przybrał na sile.
- Z powodów, których nie mogę teraz wyjawić - powiedział - my, prawdziwi artyści Sztuki Magicznej wystawialibyśmy sprawy na zbyt wielkie ryzyko, gdyby ktoś taki jak ja, o kredycie równym temu, jaki posiada Malvinne, lub nawet większym, wyruszył, by go powstrzymać na drodze, na którą pchnęły go Ciemne Moce. Z drugiej strony, żaden pomniejszy Mag nie miałby normalnie najmniejszych szans w walce przeciw niemu. Tylko ktoś, kto różni się od nas wszystkich, niezbyt jeszcze mocny w Magii, ale mocny w rzeczach, których nawet
Ciemne Moce nie mogą sobie przedstawić, byłby w stanie pokonać i powstrzymać zło. Tak więc wypadło na mnie, jako przyjaciela Jamesa, jego nauczyciela i Mistrza w Sztuce, której obaj się poświęciliśmy, by popchnąć go ku niebezpiecznej próbie wyruszenia przeciw Malvinne'owi. Na chwilę przerwał.
- I tak zrobiłem - spojrzał wprost na Jima. - Jeśli będziesz chciał, potęp mnie, ale tylko mnie. Sam musiałem powziąć tę decyzję i zrobiłem to, nie naradzając się z tobą ani nie dając ci sposobności odmowy. Wymagała tego powaga sprawy i tak też zrobiłem.
- Cz-cz-czy Ciemne Moce wiedzą o Jamesie? - wyjąkał Secoh. - Czy wie Malvinne?
- Ciemne Moce wiedziały w chwili, w której zdecydowałem się popchnąć go do tego - odrzekł Carolinus.
Nie spuszczał oczu z Jima.
- Napad na twój zamek, Brianie, był ich pierwszym ruchem przeciw niemu. To nie zamek był celem, tylko możliwość zabicia Jamesa w walce, do której w dużym stopniu nie był jeszcze przygotowany, i znalazł się on bliżej śmierci, niż ktokolwiek z was mógł przypuszczać.
- Jamesie, gdybym tylko wiedział... - zaczął Brian głosem przepełnionym wyrzutami sumienia, ale czarodziej przerwał mu.
- Nawet gdybyś wiedział, Brianie - stwierdził - nie zrobiłoby to różnicy. James sam musiał się przeciwstawić zamachowi. Od tej pory kilka razy ocierał się o śmierć wskutek knowań Ciemnych Mocy. Tylko wasza opieka, jego przyjaciół i towarzyszy, pomogła go ocalić. Żywiono nadzieję, że zabijesz go w gospodzie, Gilesie, w trakcie sprzeczki o izbę.
- Na Boga, Jamesie! - wybuchnął rycerz. - To ten mój przeklęty temperament, tylko to! Jak będziesz mógł mi teraz ufać, wiedząc o tym?
- Zawsze będę ci ufał, Gilesie - odparł Jim.
- Nie wiń sam siebie, Gilesie - powiedział Carolinus. - Tego dnia sfałszowano przeciw tobie kości w sposób, którego nie mogłeś dostrzec czy podejrzewać. Pamiętaj też, że kiedy później zostałeś przyjacielem i towarzyszem Jamesa, będąc silkie uratowałeś jego i wszystkich na pokładzie, gdy statek znalazł się na skale, na którą taki świetny żeglarz jak tamten kapitan nigdy nie powinien wpaść na wodach, które dobrze znał.
- To prawda, Gilesie - potwierdził Jim. - Ocaliłeś nas wszystkich tego dnia.
Choć blask ogniska nie był wcale takim idealnym oświetleniem, można było zauważyć, że rycerz zarumienił się i sam zapatrzył w dół, w płomienie.
- To przecież tylko tych parę pociągnięć liny - zamruczał do ognia.
- Rozkazuję ci zapomnieć o tym - odezwał się Mag i Giles podniósł głowę, a oczy miał nieco oszołomione i błądzące. - Nie jesteś ani trochę bardziej winny, niż byłaby Meluzyna, gdyby Jim nie zamienił się ze smoka w człowieka, zanim doszedł do jeziora, tak jak poradziły mu iść dwa smoki renegaty, które zabrały mu paszport.
Zwrócił się do Jima.
- Czy nigdy nie dziwiło cię, Jamesie - spytał - że tak trudno było ci znaleźć smoki we Francji, póki nie trafiłeś na tę dwójkę?
- Owszem, zastanawiało mnie to - przyznał Jim - ale myślałem, że może to mieć coś wspólnego z tym, jak zniszczony został kraj w ostatnich latach przez dwie walczące z sobą armie. Albo może po prostu z tym, że smoki we Francji zamieszkują inne okolice.
- Ani to, ani to - powiedział Carolinus. - To Ciemne Moce blokowały twoje postrzeganie prawdziwych smoków, które mijałeś, dopóki nie trafiłeś na małżeńską parę, której oddałeś paszport. Ale dość o tym. Pozwólcie tylko, że powiem, iż Malvinne przez wiele lat nie był upadłym Magiem. Ciemne Moce dotknęły go kiedyś we wrażliwym punkcie, o którym wam mówiłem, i zaczął tęsknić za światowym blaskiem bogactwa i sławy. Nie śmiał wyczerpać swego kredytu w Wydziale Kontroli, żeby zdobyć większość tych rzeczy, dlatego stał się ekspertem w używaniu ludzkich sposobów do obrabowywania innych ludzi.
- Takich jak mój ojciec i moja rodzina, na Boga! - przerwał mu gwałtownie sir Raoul. - Ten sam jego apetyt zrujnował tuziny innych wielkich francuskich rodów. Malvinne najpierw oczerniał ich kłamliwie przed naszym dobrym królem, a potem atakował przy pomocy własnych wojsk. Moi dwaj starsi bracia polegli z mieczem w dłoni, broniąc zamku przed napaścią. Mego ojca uwięziono, a potem zgotowano mu okrutną śmierć.
- Tak też było - powiedział Mag. - Jednakże to już przeszłość. Teraz niepokoimy się ogromnie o przyszłość. Armie francuska i angielska maszerują sobie na spotkanie. Spotkają się w ciągu zaledwie kilku dni. A wojska angielskie cierpią na poważny niedostatek ludzi, brak im łuczników, którzy dopomogli w zwycięstwie w bitwie pod Crecy i Nouaille-Maupertuis w 1365 roku, znanej powszechnie jako bitwa pod Poitiers.
- Tak jak myślałem - mruknął cicho Dafydd do ogniska.
- Tak - powiedział czarodziej spoglądając na niego - ale co ważniejsze, do francuskich wojsk dołączy wkrótce MaMnne, który ma ze sobą fałszywego księcia Edwarda...
- Fałszywego, to znaczy szalbierza? - wybuchnął książę.
- Nie takiego szalbierza, o jakim myślisz, Edwardzie - Carolinus odwrócił się do niego. - Ten fałszywy książę jest wytworem Magii. Nie mogę powiedzieć nawet Jamesowi, jak został stworzony, nie zakłócając działania Przypadku, ale jest lustrzanym odbiciem ciebie, Edwardzie, włącznie z odzieżą, którą teraz nosisz. Ponadto zostały już rozniesione pogłoski, że zawarłeś ugodę z królem Jeanem i że będziesz z nim walczył przeciw swym własnym angielskim wojskom.
Przerwał na moment, żeby następna informacja mogła głębiej zapaść w ich umysły.
- Którakolwiek ze stron wygra - zaczai mówić powoli i z naciskiem - zauważcie, którakolwiek, w rezultacie rozpęta się krwawa, nie kończąca się wojna, która rozedrze, Francję na strzępy i dzięki której Malvinne zyska więcej i więcej doczesnej władzy, aż to on będzie panował, a nie król Jean. I wtedy przy pomocy wojsk i Magii wyrzuci Anglików zupełnie, raz na zawsze.
Odwrócił się, by spojrzeć na sir Raoula.
- Raoulu - odezwał się - myślisz może, że mile byś widział wyparcie Anglików, nawet takim kosztem, ale powiadam ci, że nie jest to ani odpowiedni czas, ani odpowiedni sposób. Co więcej, kraj pod rządami Malvinne'a nie będzie już Francją, jaką znałeś, ale cieknącym wrzodem na obliczu Europy, z którego rozprzestrzeni się zło, próbując zagarnąć nie tylko terytoria przylegające do waszego kraju, ale i ostatecznie Anglię i cały świat. A ponadto im dłużej będzie istniało to państwo, tym potężniejsze się stanie, aż nie będzie już można go powstrzymać.
- Nie potrzebujesz mi tego mówić - odparł francuski rycerz. - Wiem, dobrze wiem, że gdzie dzieje się wedle woli Malvinne'a, nic dobrego z tego nie wynika. Ale co możemy zrobić?
- Jest tylko jedna nadzieja - stwierdził Carolinus. Popatrzył znów na Jima. - I zakazane jest mi nawet doradzenie sposobu, w jaki to przeprowadzić, Jamesie. Sam jakoś musisz dotrzeć na pole bitwy; w porę, by powstrzymać wojnę; tak aby żadna strona nie wygrała; zdemaskować fałszywego księcia i sprawić, że prawdziwy, tu obecny Edward zostanie rozpoznany w swoim majestacie.
Dopiero wstał świt, a chociaż całą noc byliście na nogach, doradzam wam wyruszyć bezzwłocznie. Powiedziałem Raoulowi, gdzie będzie miejsce spotkania, leży ono niedaleko pola tej wcześniejszej bitwy pod Poitiers, Anglicy bowiem otrzymali wieści o nadciągających Francuzach i skręcili na południe szukając lepszej pozycji obronnej.
Jim nagle zdał sobie sprawę, że Mag powiedział prawdę; rzeczywiście dniało. Zdawało się nieprawdopodobieństwem, że cała noc mogła przejść na ich ucieczce z zamku i wykładzie Carolinusa, ale brzask nadchodzącego dnia rozjaśnił już niebo na wschodzie, powodując, że bladły płomienie ogniska, które zapadło się i wypaliło tak, iż zostały z niego tylko żarzące się węgle.
- Przygotowałem konie dla nas wszystkich - powiedział Raoul.
- Mamy własne konie i ekwipunek w obozowisku - sprzeciwił się Brian. - Nie możemy być teraz daleko od niego.
- Istotnie, to blisko - odezwał się Bernard. - Mogę sprowadzić je w parę minut.
- Tylko ekwipunek, Bernardzie - zarządził Raoul. Uśmiechnął się do nich złośliwie. - Byłoby to osobliwe, gdyby francuski rycerz we Francji nie mógł was zaopatrzyć w lepsze wierzchowce niż te, o które się wystaraliście. A ja mogę.

Rozdział 31


"Konie dla wszystkich" odnosiło się do doprawdy bardzo dobrych zwierząt, wyekwipowanych w siodła, ogłowia i cały potrzebny sprzęt. Z konieczności wierzchowce były jednak przeznaczone wyłącznie dla ludzi. Secohowi i Araghowi nie pozostało nic innego, jak tylko podróżować własnym napędem.
Dla smoka, który potrafił latać, nie stanowiło to problemu. Co zaś się tyczy wilka, bez trudności nadążał za końmi, wyraźnie czerpiąc złośliwą uciechę z tego, że niepokoiły się, ilekroć zbliżył się do nich za bardzo. To rozmyślne straszenie koni doprowadziło do tego, że Jim musiał w końcu poprosić go, żeby przestał.
Aragh nawet nie udawał, że nie rozumie, o czym mówi Jim.
- Muszę przyznać, że miałem niezłą zabawę - wyznał wilk. - Jednak zważywszy na okoliczności i to, że mamy przed sobą ważne zadanie, zrobię, jak mówisz, Jamesie, i będę trzymał się nieco bardziej z dala. To znaczy, chyba że droga stłoczy nas razem, a wtedy, jeśli wasze duże, czworonożne gamonie będą się denerwować, że jestem za blisko, nie wiń mnie za to.
- W takim przypadku - obiecał Jim - nie będę. Secoh nie mógł dotrzymać im kroku piechotą tak jak
Aragh. Smok, człapiąc na tylnych łapach, potrafił nadążyć za końmi idącymi stępa, choć nie bez pewnego wysiłku. Jednakże Raoul wykorzystywał otwarte połacie terenu, by puszczać konie kłusem. Jimowi, który mimo rocznego pobytu w tym świecie nie stał się jeszcze prawdziwym jeźdźcem, sprawiało to nieco trudności. Ale Secohowi było jeszcze ciężej. Mógł biec na tylnych łapach, zajęcie to pochłaniało jednak dużo energii i nie był doń odpowiednio zbudowany. Poza tym jego obecność płoszyła konie jeszcze bardziej niż obecność Aragha.
Wreszcie znaleźli rozwiązanie. Wysyłali Secoha przodem do miejsca, w którym miał się z nimi spotkać. On udawał się tam na skrzydłach, a potem czekał ich nadejścia. Sprawdzało się to całkiem nieźle; smok leciał jakieś piętnaście minut do pół godziny drogi przed nimi i dołączał do reszty, kiedy przystawali, by dać odetchnąć koniom albo zjeść coś i wypić.
Wciąż utrzymywała się słoneczna i ciepła, ale nie za ciepła pogoda. Świetnie wyrabiali się z czasem i wkrótce przekroczyli szlak francuskiej armii. Widzieli ślady i słyszeli relacje naocznych świadków spośród miejscowej ludności, do których sir Raoul mógł się zbliżyć, żeby ich przepytać. Ci sami osobnicy uciekliby przed Jimem i każdym z towarzyszy. Wszyscy potwierdzali, że armia była przynajmniej o dobre dwa dni drogi przed nimi. Trop według francuskich gospodarzy zdawał się zakręcać na zachód. Wszyscy zgodzili się, że to znaczy, iż Francuzi dowiedzieli się, że brytyjskie wojska zmierzają w tym kierunku, i podążali teraz żwawo ich śladem.
- Nigdy nie udało ci się powiedzieć mi, skąd się tu wziąłeś. Powiedziałeś, że jesteś "ambasadorem"? - zapytał Jim Secoha na jednym z popasów.
Zatrzymywali się teraz częściej, pod pozorem odpoczynku dla koni albo zjedzenia czy napicia się czegoś, albo też z każdego innego powodu, jaki potrafili wymyślić. Prawda leżała w tym, że wszystkim, poza smokiem i sir Raoulem, śmiertelnie chciało się spać, a żaden nie chciał być pierwszym, który zaśnie w siodle.
- Nigdy nie udało mi się porządnie tego opowiedzieć - stwierdził nadąsany Secoh. - Carolinus przerwał mi, zanim zacząłem.
- Wiem - odezwał się współczująco Jim - ale tyle ważnych rzeczy się dzieje...
Pozwolił słowom ucichnąć. Smok rozchmurzył się nieco i przestał się dąsać.
- Och, wiesz - zagaił - zaczęło się od tego, że Carolinus powiedział mi o tobie i o Ciemnych Mocach, i o tym, jak kierują cię w stronę tych dwóch smoków renegatów w starym chateau. Więc udałem się znów do smoków z Cliffside i zaproponowałem, żeby wysłały mnie jako ambasadora, aby dać ci znać, jakie prawa przysługują ci wśród francuskich smoków w sytuacji, gdy dwa z nich, które stały się renegatami, dostały w swoje łapy cenny paszport, za co wszystkie francuskie smoki ponosić będą zresztą odpowiedzialność. No cóż, mówiąc krótko, po wcale nie takim długim gadaniu zgodziły się mnie puścić, choć musiały wybulić kilka dodatkowych klejnotów, żeby akredytowano mnie jako ambasadora.
- To ładnie z ich strony - stwierdził Jim. - Właściwie nie sądziłem, że się tak mną przejmują.
- Cóż, prawdę mówiąc - przyznał Secoh - były istotnie dużo bardziej przejęte klejnotami, które ci dały na paszport. Swoimi klejnotami. W istocie prawdą jest - ciągnął smok w nagłym przypływie szczerości - że i ja martwiłem się trochę o perłę, którą dołożyłem do błyskotek zbieranych na paszport. Widzisz, to jedyny klejnot, jaki mi został z rodzinnego skarbu. Został zdobyty przez mojego prapradziada w jedenastym pokoleniu, a każdy ojciec przekazując go synowi kazał mu przysięgać, że nigdy się z nim nie rozstanie. Mój ojciec zaprzysiągł mnie i nigdy nie opuściłem mojej perły, niezależnie od tego, jak głodny byłem tam na bagnach. - Pojedyncza łza zebrała się w kąciku jego oka i spłynęła w dół po długim, kościstym pysku. - A teraz - powiedział - być może przepadła na zawsze.
- Secohu, byłeś niesłychanie hojny! - rzekł Jim. - Oddać coś, co tyle dla ciebie znaczyło, żeby rozpocząć zbiórkę klejnotów na mój paszport.
Łza dosięgła już końca pyska smoka i jego prawego nozdrza. Wciągnął ją nosem.
- A co tam - machnął łapą. - Od czego są przyjaciele?
Poza tym nie pozbywałem się klejnotu na zawsze. Byłem pewien, że dostanę go z powrotem.
- Dostaniesz, Secohu, dostaniesz - przyrzekł Jim stanowczo. - Albo coś równie cennego. Znajdę te dwa smoki, z którymi miałem do czynienia, i zmuszę je, żeby oddały paszport. A jeśli nie, znajdę jakiś sposób, nie wiem jeszcze jaki, ale jakiś znajdę, żeby zastąpić twój klejnot czymś równie cennym.
- To niełatwe - pociągnął nosem Secoh. - My, smoki, nie wystawiamy swej własności na ryzyko, wiesz, a w każdym razie nie tak cenne rzeczy jak klejnoty.
- I tak dostanę go dla ciebie albo czymś zastąpię - obiecał Jim. - Najpierw spróbuję zmierzyć się z tymi dwoma smokami.
- Jeśli dasz radę je odnaleźć - powątpiewał smok. - Pamiętaj, to jest Francja, a one są tutejsze. Mogą znać takie kryjówki, w których nigdy nie zdołasz ich odnaleźć.
- Tak czy inaczej zrobię to - zaczął Jim, ale Secoh mu przerwał.
- Właściwie - rzekł -.- Carolinus sądził, a ja zgodziłem się z nim, że byłoby dużo lepiej, gdybyś wywarł nacisk na całe plemię francuskich smoków. Jeśli pozwolą, żeby twój paszport skradziony został przez jednego z ich pobratymców, i wieść o tym się rozniesie, żadne inne plemię czy gromada smocza nie będzie im ufać, niezależnie od tego, co przyniosą jako paszporty. Albo też wszystkie inne gromady będą czuć, że bez ceremonii mogą przywłaszczać sobie każdy paszport, jaki im się przedstawi. Smoki francuskie mają dużo do stracenia. Ponadto poradzą sobie dużo lepiej niż ty czy ja z odnalezieniem tych dwojga smoków renegatów i zmuszeniem ich do oddania paszportu. Musisz je tylko trochę przycisnąć, Jamesie.
- Jak mam na nie wywrzeć nacisk? - spytał Jim.
- No cóż, od tego właśnie jestem ambasadorem - powiedział Secoh. - Widzisz, mogę mówić w twoim imieniu. Mogę skontaktować się z francuskimi smokami, uzyskać posłuchanie u tych spośród nich, na których można polegać, i wyjaśnić sytuację. Możesz mnie upoważnić do wystąpienia o cokolwiek, co wymyślisz jako odszkodowanie, włącznie ze zwrotem paszportu. Odszkodowanie może być czymś, co będzie znacznie przekraczało wartość paszportu, tak że nie będą mogły się doczekać, żeby ci go zwrócić, zamiast zadośćuczynić twoim żądaniom.
- Czy to możliwe? - spytał Jim nagle bardzo zainteresowany słowami smoka.
- Czas siadać na koń i znów ruszać - głos sir Raoula wzniósł się ponad toczące się rozmaite pogawędki.
Bardziej niż trochę obolały od jazdy Jim wspiął się jeszcze raz na średniowieczne siodło o wysokim tylnym łęku, które było jego więzieniem od siedmiu czy ośmiu godzin. Jęknął cicho, gdy wewnętrzne strony jego nóg, które sprawiały wrażenie, jakby odarto z nich skórę, raz jeszcze dotknęły siodła. Ból trwał niedługo i po chwili znów miał jasny umysł. Zaczął myśleć o tym, co właśnie powiedział mu Secoh.
Gdy ruszyli, zajęty był rozmyślaniem. Pierwszym problemem było, jakiej ceny mógł zażądać za zaginiony paszport. Musiała się w tym kryć jakaś okazja. Najpierw nie udawało mu się wymyślić niczego, co mogłoby się równać z przeogromną wartością wspaniałych klejnotów, które przywiózł do Francji. Jednak nie przestawał myśleć, aż w końcu wpadł na pomysł. Na następnym postoju, w jakieś pół godziny później, znów podjął rozmowę z Secohem.
- Powiedz mi coś - poprosił błotnego smoka. - Czy francuskie smoki nie lubią francuskich Jerzych tak samo jak angielskie smoki angielskich Jerzych?
- Powiedziałbym, że tak - odrzekł natychmiast Secoh. - Och, to nie znaczy, że niektórzy Jerzy nie dają się lubić, jak ty i sir Brian, którego teraz już znam, i może ten sir Giles, skoro najwyraźniej jest półfoką, czyli silkie, i niepodobny jest do innych Jerzych. Ale prawie wszyscy Jerzy, i angielscy, i francuscy, są dokładnie tacy jak sir Hugh.
Pamiętasz sir Hugha de Bois de Malencontri, który władał twoim zamkiem przed tobą? On to właśnie mnie pojmał i obiecał mi życie, jeśli przywołam cię na dół, żeby mogli cię złapać. To było wtedy, kiedy zmierzałeś do Twierdzy Loathly. Przypominasz sobie? A potem, kiedy to zrobiłem i pojmali cię, tylko się roześmiał, gdy prosiłem, żeby mnie uwolnił, i powiedział, że chce mieć moją głowę na ścianę.
- No to mam pomysł - powiedział Jim. - Myślałem trochę i wydaje mi się, że trzeba zrobić tak: zażądać od nich ceny, której zapłacenia nie mogą odmówić, ale której nie będą chciały, nie odważą się, zapłacić z tego czy innego powodu.
- Nie rozumiem, Jamesie - odparł Secoh - jak możesz zażądać takiej ceny?
- Powiem ci - rzekł Jim.
Przyszło mu do głowy, że mógłby ustrzelić dwa ptaki jednym strzałem czy raczej jedną strzałą, by to ująć językiem tego świata i epoki.
- Przypuśćmy, że powiesz im ode mnie, iż żądam, aby pojawiły się z klejnotami w ciągu trzech dni. A także, że każdy francuski smok w odpowiednim do walki wieku i kondycji musi stawić się na polu bitwy między Anglikami i Francuzami, by stworzyć formację, która podejmie walkę przeciw Francuzom po angielskiej stronie.
Secoh wytrzeszczył na niego oczy.
- Nie ro... tak, rozumiem! - zawołał nagle. - Smoki nie lubią poszczególnych Jerzych, ale muszą żyć z nimi na wspólnym terytorium, a jeśli wszyscy tutejsi Jerzy postawiliby sobie za zadanie pozbycie się smoków, to czeka je pieskie życie. A to właśnie zdarzyłoby się, gdyby ruszyły do walki po angielskiej stronie. Będą musiały oddać paszport, a jeśli im się nie uda, to worek klejnotów tyle samo wartych! Jamesie, musisz być najsprytniejszym Jerzym na świecie!
- Wątpię - westchnął Jim. - A i tak to nieważne. Zaniesiesz ode mnie dla nich tę wiadomość? Pamiętaj, użyj dokładnie moich słów. Mają stawić się zwartą formacją, żeby walczyć po stronie Anglików.
- Dlaczego poszczególne słowa są takie ważne? - spytał smok patrząc na niego dziwnie.
- Po prostu zaufaj mi - poprosił Jim. - Jak mówił Carolinus, to coś, czego nie mogę wyjaśnić. Nie mogę i nie chcę. To bardzo ważne, żebyś dokładnie powtórzył im słowa, których właśnie użyłem.
- Och, oczywiście, że to zrobię - obiecał Secoh. - Chcesz, żeby stawiły się formacją gotową do walki po stronie Anglików i z paszportem za trzy dni. To niedużo czasu.
- Tak, niedużo - zgodził się Jim. - Może lepiej zacznij ich szukać od razu. Natychmiast.
- Już lecę! - zawołał smok.
Poczłapał trochę w bok, żeby zyskać nieco miejsca do startu, lekko przykucnął i rozprostował skrzydła na całą długość w pozycji do góry. Rozległo się potworne uderzenie od pierwszego machnięcia skrzydłami, Secoh skoczył w górę i szybko wzbił się się w niebo. Spętane konie zaczęły kwiczeć, rżeć i stawać dęba z przerażenia.
- Co się dzieje? - krzyknął stojący w pobliżu sir Raoul. - Sir Jamesie, co to ma znaczyć?!
Jim zdecydował, że nadszedł czas, aby francuski rycerz jasno zrozumiał, kto dowodzi ich oddziałem. Podszedł więc do miejsca, gdzie wszyscy stali.
- Sir Raoulu - zagaił - nikt z nas nie zna twojej rangi. Francuz nachmurzył się i zmarszczył brwi.
- Moje nazwisko rodowe i ranga to mój sekret, sir Jamesie - powiedział - a ty wciąż nie odpowiedziałeś na zadane ci przed chwilą pytanie.
- Właśnie teraz ci odpowiadam - rzekł Jim. - Respektujemy twe życzenie zachowania prawdziwej rangi i nazwiska w sekrecie. Ale inna rzecz sekretem nie jest. Ta inna sprawa to fakt, że jestem Magiem. Czy ty jesteś Magiem, sir Raoulu?
Zmarszczenie brwi rycerza przeszło w spojrzenie spode łba.
- Cóż to za nonsens? - zapytał. - Wiesz, że nie!
- Ani, jak sądzę, nie jest Magiem nikt inny z obecnych tutaj? - dodał Jim.
- Oczywiście, że nie - potwierdził sir Raoul.
- Więc chyba pojmiesz, że może tu być tylko jeden dowódca - powiedział Jim. - To znaczy rycerz, który jest także Magiem. Czyli ja sam. Powierzono ci wskazanie nam drogi do miejsca, o którym mówił Carolinus, gdyż nikt z nas nie odnajdzie go z taką łatwością jak ty. Ale ja tu dowodzę. Czy sprzeciwiasz się temu?
Przez chwilę stali mierząc się wzrokiem, po czym francuski rycerz opuścił oczy.
- Nie, sir Jamesie - powiedział cichszym głosem. - W rzeczy samej masz słuszność. Może być tylko jeden dowódca i możesz nim być tylko ty.
- Dobrze. Cieszę się, że jesteśmy zgodni - rzekł Jim. - Ten jeden raz jeszcze ci odpowiem na pytanie, ale w przyszłości nie będę nic wyjaśniał. Wysłałem Secoha ze specjalną misją. Przykro mi, że zaniepokoiło to konie i być może ciebie. Ale to wszystko, co musisz o tym wiedzieć, i wszystko, czego się dowiesz.
Sir Raoul przytaknął powoli i spojrzał na Jima.
Jim odwrócił się i popatrzył na pozostałych, którzy żwawo nadeszli na dźwięk podniesionych głosów obu mężczyzn. Przyjrzał im się uważnie. Najwyraźniej zasypiali na stojąco, wszyscy poza Araghem, który być może po prostu lepiej ukrywał swoje reakcje. Wilk leżał na brzuchu, głowę oparł na wyciągniętych przednich łapach i patrzył na niego żółtymi oczami.
To zadziwiające, pomyślał Jim, że Aragh nie okazuje ani śladu zmęczenia. Wszak musiał być tak zmęczony jak i pozostali. A może nie? Przypomniał sobie, jak przyłapał wilka na drzemce w czasie, gdy wszyscy poszukiwali w komnatach Malvinne'a śladów czerwonego koloru. Przez chwilę Jim odczuwał lekkie ukłucia zazdrości, ale potem odsunął to od siebie. Krótka drzemka czyniła może jakąś różnicę, ale na pewno niedużą. Właściwie od czasu gdy opuścili obozowisko w noc ich spotkania w lesie z Bernardem, Aragh był na nogach i aktywny jak pozostali.
Jeszcze raz omiótł wzrokiem Briana, Gilesa, Dafydda i księcia. Wszyscy wyglądali na wyczerpanych. Wiedział, że Brian i Giles prędzej wypadliby z siodeł, niż przyznali się, że są znużeni, zanim nie zrobi tego ktoś inny.
Książę najwyraźniej wychowany został w podobnej szkole. Był krwi królewskiej, a zatem powinien sprawiać się lepiej niż inni we wszystkim, nawet jeśli chodziło tylko o niezaśnięcie. Jednakże była już pora położyć temu kres. Jim odwrócił się z powrotem do sir Raoula.
- Wiem, że to zaledwie wczesne popołudnie - powiedział do niego - ale myślę, że trzeba nam odpocząć. Znajdziemy najbliższe osłonięte miejsce i nadrobimy zaległości w spaniu. Lepiej wyruszyć o świcie po całej przespanej nocy, niż wjechać ogłupionym ze zmęczenia prosto w jakieś tarapaty, których inaczej dałoby się uniknąć. Czy znasz gdzieś blisko jakieś miejsce, gdzie moglibyśmy odpocząć?
- Mam przyjaciół - odpowiedział z prostotą sir Raoul. - Zechciejcie wsiąść na koń i zdążać za mną.
Prowadził ich mniej niż trzy mile, aż doszli do małego zamku. Było, jak powiedział; rozpoznali go natychmiast nie tylko właściciele, ale i straż przy bramie. Znużeni podróżni z wdzięcznością przyjęli kwatery zaoferowane im przez gospodarza, wszyscy oprócz Aragha, który jak zwykle wolał nie zatrzymywać się pod dachem.
- Ja będę spał w lesie - oświadczył i zostawił ich, zanim ktokolwiek mógł się sprzeciwić.
Jim zbudził się w szarym świetle świtu wpadającym przez szczelinę okna do komnaty, w której on, Brian, Giles i Dafydd spali na siennikach. Podejrzewał, że sir Raoulowi i księciu zaoferowano nieco lepsze pojedyncze kwatery. Poczuł się dziwnie odświeżony i pełen energii. Nic nie naruszało tego dobrego samopoczucia, dopóki nie spróbował stanąć na nogi i nie odkrył, jak zesztywniał po jeździe konnej.
Zamek był na tyle mały, że nie mieli problemów ze znalezieniem drogi do wielkiej sieni i służącego, którego Jim wysłał na poszukiwanie sir Raoula. Kiedy ten nadszedł, zarządził śniadanie i wkrótce potem znów byli w siodłach, a Aragh do nich dołączył.
Jim stwierdził, że drugi dzień jazdy nie był tak męczący jak pierwszy. Do pewnego stopnia, w miarę jak ranek rozjaśniał się, zdołał pozbyć się w czasie jazdy sztywności i bólu. Ponadto wykorzystał okazję noclegu, żeby opatrzyć sobie nogi w miejscach, w których ocierały się o skórę siodła.
Tego dnia znaki, że szli tropem francuskiej armii, ślady kół wozów i końskich odchodów, były bardzo świeże. W związku z tym skręcili szerokim hakiem, żeby ominąć armię, i bezpiecznie zdążali dalej w kierunku celu podanego przez Carolinusa.
Czas mieli niezły i przed północą trafili na dowody mówiące, że znaleźli się już na tropach sił angielskich. Dwie armie były bliżej siebie, niż ktokolwiek się spodziewał. Podróżowali z mniejszą liczbą postojów niż poprzedniego dnia, ale gdy słońce stanęło wysoko nad nimi, zatrzymali się na południowy posiłek. Podczas postoju Jim rozmawiał z Brianem.
- Jak możemy porozumieć się z naszymi ludźmi? - spytał. - Prawdopodobnie wciąż czekają na nas gdzieś w pobliżu zamku Malvinne'a. Myślałem, żeby wysłać po nich sir Gilesa albo ciebie, ale skoro armie są już tak blisko, nie ma po prostu czasu, żeby któryś z was wrócił tam i sprowadził ich, zanim rozpocznie się walka.
- To nie całkiem tak, Jamesie - odpowiedział Brian. - Powinni już dołączyć do angielskich sił. Zostawiłem Johna Chestera z poleceniem, aby trzymał ludzi w pobliżu zaniku Malvinne'a tylko przez dwa dni. Jeśliby potem nie miał od nas wieści, miał iść dalej i dołączyć do jakichkolwiek angielskich oddziałów, żeby przynajmniej nasi ludzie mogli zadać kilka ciosów Francuzom.
Twarz rycerza na moment przybrała poważny wygląd.
- Musimy ich odnaleźć - dodał. - Czyżbyś zapomniał, Jamesie? Nasze zbroje i cały rynsztunek bojowy zostały przy nich. Żaden z nas nie jest gotów, by wziąć udział w bitwie; jesteśmy bez zbroi i bez broni. Nie mówiąc nic o tym, że brak mi mego szlachetnego bojowego rumaka, Blancharda, bez którego nie chciałbym dostać się w nic, co przypominałoby bitwę z rycerzami w ciężkich zbrojach.
- Nie zapomniałem o tym - odrzekł Jim - ale być może mam inne, specjalne zadanie dla naszych ludzi. Zobaczymy. Zakładając, że są z wojskami angielskimi, jak myślisz, dałoby się ich odszukać?
- Z całą pewnością, Jamesie - odpowiedział Brian. - Wszyscy poznamy Johna Chestera i swoich własnych zbrojnych. Wystarczy rzut oka. A oni poznają nas. Ale zrozum, nie odnajdziemy ich w mgnieniu oka. Znalezienie ich mogłoby zająć aż ćwierć czy wręcz pół dnia, zwłaszcza wśród armii tej wielkości.
- Cóż, myślę więc, że to właśnie zrobimy - stwierdził Jim - a podczas gdy my będziemy szukać, reszta będzie się trzymać trochę z boku i spróbuje znaleźć bezpieczne schronienie dla księcia. Jeśli Carolinus nie omylił się w tym, co mówił, to Anglicy pogodzili się z faktem, iż książę przeszedł na stronę Francuzów. Każdego ubranego i wyglądającego jak on wezmą za oszusta, z wyjątkiem tego, który będzie stał przy MaMnnie. Z drugiej strony, jeśli zdarzyłoby się, że którekolwiek z sił francuskich odkryłyby prawdziwego księcia, tym bardziej próbowałyby go pojmać. Mogą nie wiedzieć, że książę przy czarnoksiężniku to wytwór Magii, ale będą wiedzieć, że nie może być dwóch książąt. I najprawdopodobniej próbowaliby schwytać Edwarda i zabrać do francuskiego dowództwa, żeby odkryć, co się dzieje.
- Masz rację, Jamesie - rzekł poważnie rycerz - dokładnie to by się zdarzyło. Jeśli chcesz, mogę ruszyć przodem i zacząć szukać naszych ludzi wśród armii, zanim tam dotrzesz.
- Nie, nie sądzę, by to było mądre - powiedział Jim. - Powinniśmy trzymać się razem, jak długo się da. Poza tym myślę, że armie nie ruszą sobie naprzeciw w tej samej chwili, w której się zobaczą, nieprawdaż?
- Zazwyczaj przy tak wielkich siłach jak te - odrzekł Brian z namysłem - rozpoczęcie jakiejkolwiek bitwy trochę trwa. Ponadto prawie zawsze są jakieś pertraktacje między nimi, namowy do poddania się i tym podobne. Powinniśmy mieć co najmniej kilkanaście godzin po tym, jak francuska armia ukaże się w polu widzenia, ustawi się w szyku bitewnym i zacznie na nas nacierać. To znaczy, jeśli to oni będą atakować.
- Spodziewałbyś się, że Anglicy zaatakują z o tyle słabszymi siłami i, jak nam mówiono, pozbawieni zwykłego wsparcia łuczników? - spytał Jim.
- Nie - odparł powoli rycerz. - Tego bym nie przewidywał. Jednakże nigdy nie wiadomo, co się zdarzy.
- Spróbuję się zorientować, o ile się da, jak najprawdopodobniej postąpią Francuzi - stwierdził Jim i poszedł dalej, by porozmawiać z Raoulem.
Francuski rycerz, choć towarzyszył im przez całą drogę, zachowywał pewien dystans. Nie żeby naprawdę żywił wobec nich jakąś niechęć czy awersję do przebywania w bliskiej z nimi kompanii. Raczej wyglądało to tak, jakby obowiązek wymagał od niego okazywania, że nie jest jednym z nich.
- Sir Raoulu - zaczął Jim zbliżając się do niego. Raoul siedział ze skrzyżowanymi nogami na ziemi i jadł chleb i mięso, które ofiarował im ich ostatni gospodarz. Gdy Jim podszedł, rycerz wstał.
- Tak, sir Jamesie? - odparł.
- Będziesz miał lepsze pojęcie niż ktokolwiek z nas o tym, jak prędko mogą przemieszczać się francuskie wojska - stwierdził Jim. - Właśnie rozmawiałem z sir Brianem; są oznaki, że siły Anglików znajdują się niecały dzień drogi stąd. Jak sądzisz, jak prędko francuskie wojska je dogonią?
- W nie więcej niż jeden dzień, sir Jamesie - odrzekł rycerz. - Król Jean będzie gorąco pragnął zetrzeć się w bitwie z tymi intruzami. A jego rycerze nie mniej będą się do tego palić. Co prawda, gdy ujrzą przed sobą wojska angielskie, będą musieli przegrupować własne w szyk bojowy. To może potrwać około pół dnia.
- Sądzisz więc, że być może jutro o tej porze, koło południa - spytał James - możemy ujrzeć początek bitwy?
Na szczupłej twarzy sir Raoula ukazał się cierpki uśmiech.
- Bynajmniej bym w to nie wątpił, sir Jamesie - powiedział.
- Więc powiem to innym - stwierdził Jim. - Będziemy musieli podążać naprzód, jak prędko zdołamy. Jesteśmy dziś bardziej wypoczęci, a zatem dziś będziemy długo jechać!
I rzeczywiście jechali. Dzięki wypchanym nogawicom i dwóm dniom dodatkowych doświadczeń w siodle, Jim znalazł w sobie więcej siły, niż się spodziewał. Zakładał, że podobnie było z innymi. Ani się nie skarżyli, ani nie znać było po nich zmęczenia, jakie dało się zauważyć dnia poprzedniego. Podążali dalej.
Wkrótce po zapadnięciu zmroku dotarli na skraj obozowiska angielskiej armii i założyli na noc kwaterę w całkowicie zrujnowanej kamiennej kaplicy, w pewnej odległości od ognisk Anglików. Kaplica miała tak małe rozmiary, że aż trudno było uwierzyć, iż tyle pracy włożono w budowę miejsca, które mogło dać schronienie tak niewielu wiernym.

Rozdział 32


Przed świtem Jima obudziły głosy ludzi i odgłos kopyt koni przejeżdżających obok miejsca, w którym spał. Wyjrzał z gruzów kaplicy, wśród których znaleźli miejsce na nocleg, i zobaczył około tuzina lekkozbrojnych jeźdźców. Wszystko świadczyło o tym, że był to oddział furażowy, wyruszający wcześnie rano, by zorientować się, czy da się zagarnąć w okolicy coś do jedzenia i picia dla angielskiej armii.
Konni nie zwrócili uwagi na kaplicę. Jim wywnioskował z tego, ku swojej dużej uldze, że została już przedtem przeszukana i pozostawiona w spokoju, nie zawierając niczego ciekawego. Ten brak zainteresowania był szczególnie pomyślny, gdyż konie Jima i jego towarzyszy stały spętane w lesie za kaplicą, i gdyby zdarzyło się, że oddział zaopatrzeniowy jechałby w nieco innym kierunku, mógłby się na nie natknąć. A w ten sposób i oni, i konie byli bezpieczni. Na razie.
Jim odrzucił derkę, w którą zawinął się do snu, i wstał drżąc od porannego chłodu. Wyszedł z kaplicy rozejrzeć się dokoła w pierwszym blasku dnia.
Krótka ścieżka biegnąca między drzewami wyprowadziła go na otwartą przestrzeń, gdzie obozowały angielskie wojska. Stanął na niewielkim wzniesieniu, z którego mógł rozejrzeć się dość daleko. Było już na tyle jasno, by wyraźnie dojrzeć horyzont, a nowy dzień przyniósł nowe zaskoczenie.
Armia francuska już przybyła. Może jeszcze nie była ustawiona w szyku, ale już rozłożyła się obozem. Od armii angielskiej oddzielało ją może pół mili otwartych łąk.
Nie było czasu do stracenia. Jim wrócił i obudził pozostałych.
- Śniadanie! - zachrypiał Brian w chwili, gdy go obudzono. Jim pomyślał, że rycerz zareagował odruchowo, jak piszczące pisklę z otwartym dziobem, gdy rodzic ląduje na krawędzi gniazda z soczystą dżdżownicą w dziobie.
- Tylko na zimno - powiedział Jim. - Nie możemy ryzykować rozpalenia ognia, kiedy furażowi kręcą się po okolicy.
W końcu zebrał ich wszystkich na zewnątrz, gdzie Giles i Brian pochłaniali ostatnie kęsy mięsa i chleba.
- Gilesie, Brianie i Dafyddzie - zakomenderował - wszyscy będziecie musieli wyruszyć, tak jak i ja, i przeszukać angielskie linie, póki nie znajdziemy Johna Chestera i naszych ludzi. Gdy już ich znajdziemy, nakażemy im, żeby wymknęli się po cichu, dwójkami i trójkami, spośród szyku, zwracając na siebie jak najmniej uwagi, i zebrali się tu, przy kaplicy.
- A ja, sir Jamesie? - dopytywał się Edward. - Czy nie byłoby lepiej, gdybym po prostu wyjechał otwarcie naprzód i zawiadomił moich własnych ludzi?
- Nie śmiem pozwolić, by ktokolwiek zobaczył Waszą Wysokość - powiedział Jim. - Nie teraz, gdy, według Carolinusa, większość z nich wierzy, że dołączyłeś do francuskiego króla. Zostałby książę natychmiast otoczony i być może potraktowany jak nieprzyjaciel. W każdym razie otoczyliby was tłumnie, a wojska angielskie wdałyby się w dysputę i podzieliły na tych, którzy by wam uwierzyli, i tych, którzy by nie uwierzyli, dokładnie wtedy, kiedy powinni gotować się do stawienia czoła atakowi Francuzów. Najpierw sprowadzimy tu naszych ludzi. Potem być może zaaranżuję sytuację, w której książę będzie mógł zostać postawiony na widoku z niniejszym dla siebie niebezpieczeństwem oraz skonfrontowany z tym oszustem magicznie stworzonym przez Malvinne'a.
- Doprawdy - rzekł książę, mrużąc oczy i niemal konwulsyjnie zaciskając dłoń w pięść - nie mogę się doczekać, aż spotkam się z tym oszustem z bronią w ręku.
- Będzie tak, jeśli wszystko się powiedzie, Wasza Wysokość - odpowiedział Jim. - Lecz teraz, póki nie mamy przy sobie naszych ludzi, każda próba ujawnienia was byłaby zbyt ryzykowna.
- Co mi zatem proponujesz, sir Jamesie? - dopytywał się książę.
- Aby Wasza Wysokość pozostał tu w ukryciu - odrzekł James. - Przyjrzałem się dobrze kaplicy. Jest do niej tylko jedno wejście, szerokie zaledwie na jednego człowieka. Była to kiedyś boczna nawa, teraz kończy się stertą kamieni sięgającą całego jeszcze sklepienia. Wygląda, jakby nie było z niej żadnego wyjścia. A jednak jeden z dolnych kamieni daje się łatwo usunąć i znajdziecie za nim otwór w czymś, co kiedyś tworzyło tylny mur kaplicy. Zostańcie w głębi, przy końcu nawy, a jeśli ktokolwiek spróbuje wejść do kaplicy, łatwo będziecie mogli wymknąć się przez mur, wsuwając za sobą kamień na miejsce. Albo będziecie mogli zostać tam, gdzie jesteście, jeśli ktoś pojawi się na zewnątrz, i pozostaniecie nie zauważeni. Aragh, który lepiej, żeby nie wychodził między ludzi, i sir Raoul mogą zostać z wami jako straż.
- Myślę, że mogę znaleźć dla siebie pożyteczniejsze zajęcie niż to, sir Jamesie - odezwał się sir Raoul.
Jim, podobnie jak i pozostali, odwrócił się, by popatrzeć na francuskiego rycerza.
- Spróbuję zatoczyć koło i przedostać się między te francuskie oddziały, gdzie nie znają mnie osobiście - powiedział rycerz. - W ten sposób mogę się wiele dowiedzieć o tym, co zamierza król Jean i jego oddziały. Możecie potrzebować tych wiadomości.
- Sam nie wiem, sir Raoulu - powiedział Jim ogarnięty wątpliwościami. - Książę potrzebuje ochrony, a choć Aragh zapędzi w kozi róg kilku zwykłych lekko uzbrojonych ludzi, jak ci, których widziałem wcześniej, to łucznik lub kusznik stanowią dla niego prawdziwe zagrożenie.
- Przeżyję - odezwał się wilk. - A jeśli nie, to tylko śmierć przyjdzie po mnie tutaj, a nie gdzie indziej.
- Pozwólcie pójść sir Raoulowi - powiedział książę z odcieniem zniecierpliwienia w głosie. - Tylko w takim razie niech któryś z was da mi swój pas i miecz. To niestosowne, żeby ktoś królewskiej krwi, a w dodatku Plantagenet, chodził bez broni.
Żądanie to wywołało wśród rycerzy pewien niepokój. Żadnemu z nich nie podobał się pomysł rozstania się ze swoją podstawową bronią. Z drugiej strony, trudno było odmówić księciu, zwłaszcza Brianowi i Gilesowi. Jednak żaden z nich nie miał w tej chwili złotych rycerskich ostróg, a oprócz tychże, tylko miecz i pas wyróżniały ich jako ludzi pewnej rangi. Raoula, nawet gdyby oddał swój miecz angielskiemu księciu, pójście między francuskie szeregi tylko ze sztyletem stawiałoby w ogromnie niekorzystnej sytuacji, zwłaszcza przy zbieraniu informacji, które obiecał dla nich zdobyć. Dla Briana i Gilesa, a także dla Jima, pozbycie się miecza było mniej niebezpieczne, ale tylko trochę mniej. Niestety nie posiadali dodatkowego miecza, by go odstąpić księciu, choć jego żądanie nie było żądaniem, któremu mogliby zwyczajnie odmówić.
- Sądzę, że mogę w tej sytuacji służyć pomocą - doszedł ich łagodny głos Dafydda. - Pójdę do moich rzeczy i zaraz wrócę.
Poszedł, zanim ktokolwiek zdążył go zapytać, co miał na myśli. Wrócił w chwilę potem z długim zawiniątkiem, które wnet rozwiązał, ukazując im nie tylko rycerski miecz, ale i pas nabijany klejnotami.
- Doprawdy to miecz i pas, jakie nosiłby tylko znaczny rycerz - powiedział podejrzliwie książę. - Ale jak go posiadł ktoś taki jak ty?
- Jeden ze strażników walijskiego pogranicza, wasal waszego królewskiego ojca - odrzekł Dafydd - nie nazwę tego pana, aby nikt wskutek tego nie ucierpiał, zdecydował się urządzić turniej. I przyszło mu na myśl, że wśród innych rozrywek mogłoby być zabawne dla angielskich widzów, a także pouczające dla Walijczyków, ujrzeć, jak trzech angielskich rycerzy, z kopiami i w pełnych zbrojach, tratuje pewnego walijskiego łucznika, o którym wszyscy słyszeli i który był podobno śmiertelnie niebezpieczny nawet dla rycerzy w płytach.
- Tym łucznikiem byłeś ty sam? - domyślił się książę.
- Nie inaczej - powiedział Dafydd. - I nie pytano mnie o zdanie co do chęci wzięcia udziału w tej zabawie. Jednakowoż poszedłem z nimi, a kiedy nadeszła pora, stanąłem na końcu szranków z łukiem i kołczanem strzał, a trzech rycerzy ruszyło na mnie.
- I co dalej?
- Nie miałem wyboru - rzekł Walijczyk. - Zabiłem ich wszystkich, każdego strzałą w serce.
- Przez płytową zbroję? - zapytał z niedowierzaniem książę. - Z jakiej odległości?
- Przez całą długość szranków - odpowiedział Dafydd - i mimo to, że specjalnie uzbroili się pod swymi zwykłymi zbrojami z płyt - mieli jeszcze kolczugi pod litym metalem. Przed turniejem poprosiłem tego strażnika tylko o jedną rzecz. Kiedy dwóch rycerzy spotyka się w szrankach, pokonany oddaje konia, broń i rynsztunek zwycięzcy, więc niech i ja mogę zatrzymać broń i rynsztunek tych, których pokonam. Strażnik, śmiejąc się, powiedział, że tak się stanie.
Przez chwilę wszyscy milczeli.
- Myślę, że był gotów zmienić zdanie i nie dotrzymać obietnicy po tym, jak zobaczył swoich trzech rycerzy leżących na ziemi, martwych - ciągnął łucznik - ale za dużo było tam patrzących, i Anglików, i Walijczyków. Jako człowiek o wysokiej pozycji, musiał wesprzeć swoje słowo pewną miarą uczciwości. Pozwolił mi wziąć, co chciałem, a ja wybrałem najlepszy z mieczy i pasów, gdyż, jak wiecie, nie miałbym żadnego pożytku ze zbroi czy rumaków bojowych.
Przestał mówić, ale wciąż nikt nie był w stanie odezwać się. Wszyscy tylko patrzyli na niego.
- To rzecz dziwna - mówił dalej, jakby zamyślony. - Powinieneś pamiętać to zdarzenie, sir Jamesie. Wtedy, w czasie sprawy z Ciemnymi Mocami i Twierdzą Loathly, kiedy ucztowaliśmy w Zamku de Chaney, na moment porzuciłeś obowiązek uwolnienia pani Angeli. W chwili podjęcia twojej decyzji płomienie wszystkich świec pochyliły się jakby od podmuchu, choć żadnego wiatru nie było. Przypominasz sobie, że powiedziałem o tym wtedy, choć reszta z was nic nie zauważyła? Pomnę, że powiedziałem, iż w mojej rodzinie od wielu pokoleń, z ojca na syna i z matki na córkę, przechodzi zdolność odbierania ostrzegawczych znaków, dobrych i złych. Tak było i z tym mieczem. Ze smutkiem zbierałem ekwipunek, żeby ruszyć z wami, i wcale nie myślałem o tym, by go zabrać. Ale co dziwne, tego ranka, kiedy mój złocisty ptaszek, Danielle, kazała mi właściwie zejść sobie z oczu, zdawało mi się, że wszystko, czego dotykałem i chciałem ze sobą zabrać, było zimne pod moją dłonią. Jednak gdy przypadkiem dotknąłem tego miecza i pasa, były ciepłe. I wróciło do mnie to stare odczucie. Więc wziąłem pas i miecz, nie wiedziałem nawet po co. Być może obecna chwila jest powodem, dla którego je zabrałem.
Położył miecz i pas na kamieniu przed księciem.
Książę wyciągnął z wahaniem rękę w ich kierunku, a potem cofnął ją.
- To z pewnością rycerski miecz - powiedział powoli młody człowiek - ale nie życzę sobie go nosić.
Znów na chwilę zapadło milczenie. Przerwał je głos Gilesa.
- Jeśli Wasza Wysokość raczyłby nosić miecz i pas pomniejszego, lecz uczciwego rycerza - zaproponował odpinając swój pas z mieczem - to byłbym dumny, dając mu swój i nosząc w jego miejsce ten, który przyniósł Dafydd.
Podał swój miecz księciu, który przyjął go niemal ochoczo.
- Przyjmuję go z podziękowaniem, sir Gilesie - rzekł - i uważam to za zaszczyt, że będę nosić miecz człowieka, który używał go w bitwie, podczas gdy ja sam jeszcze nigdy nie walczyłem.
Edward przypiął sobie pas i miecz Gilesa, podczas gdy rycerz założył ten, który przyniósł Dafydd. Klejnoty na pasie mieniły się w porannym świetle, tak że pas razem z mieczem wydawały się dziwnie nie na miejscu u tego małego, popędliwego mężczyzny z zakrzywionym nosem i wielkimi jasnymi wąsami.
- No to załatwione - stwierdził Jim. - Aragh będzie z Waszą Wysokością i pozostaniecie w ukryciu aż do naszego powrotu.
- Nie będę ryzykował, że zostanę ujrzany, sir Jamesie - odparł Edward z odrobiną humoru. - W tym możesz na mnie liczyć.
- I możesz liczyć na to, że będę go strzegł, póki żyję - warknął Aragh.
- Oto dobry wilk - powiedział książę.
- Ani dobry, ani impertynencki - skwitował Aragh. - Oto wilk, a niewielu to może o sobie rzec. Co więcej, oto Aragh, a tylko ja mogę to powiedzieć.
Tak wiec, z odrobiną zakłopotania ze strony słuchających rycerzy, narada zakończyła się. Książę wycofał się w bezpieczne zacisze zrujnowanej kaplicy, a Aragh zniknął swoim zwyczajem w lesie. Pozostali poszli do koni i dosiadłszy ich, skierowali się w różne strony.
Zbliżając się do brytyjskich szeregów rozsypali się wachlarzem. Jim zdecydował, że zbada najodleglejszy od kaplicy koniec linii, który usytuowany był z tyłu, na prawo od jej zewnętrznej ściany. Ale chciał rozpocząć swoje poszukiwania łuczników i zbrojnych od lewego skrzydła angielskich oddziałów, dlatego że była to zwykła pozycja łuczników - na zewnątrz skrzydeł, co znane było jako formacja brony. Tam ustawiali się w szeregi do bitwy. Przed bitwą zatem angielskich łuczników można było znaleźć na krańcach obozu, gdzie szykowali się do zajęcia bojowych pozycji.
Jim dotarł do odległego końca obozowiska albo przynajmniej do tego, co uznał za kraniec obozu, bo nie dawało się dokładnie określić, gdzie w tej stronie kończyła się angielska armia. Przez cały czas ludzie to przyłączali się do szeregów, to z nich odchodzili. Zawrócił konia i pojechał wzdłuż linii wojsk w kierunku środka obozu.
Dość prędko minął łuczników, gdyż żaden z ludzi, których szukał, nie był łucznikiem i mało było prawdopodobne, by rozpoznał w tym miejscu jakąś znajomą twarz. Dafydd był już na drugim końcu brytyjskich szeregów i chodząc wolno wśród wojów, szukał każdego, kogo mogliby zwerbować do pomocy.
Minąwszy łuczników Jim dojechał do zbrojnych. Ci siedzieli małymi grupkami wokół pojedynczych ognisk, ostrzyli broń, wykonywali różne drobne naprawy lub po prostu rozłożyli się wygodnie i gawędzili.
Niewielu z nich jadło czy piło nie dlatego, że oddziały furażowe nie zostały rozesłane, jak to zwykle czyniono, lecz dlatego po prostu, że Brytyjczycy, tak jak kiedyś w bitwie pod Poitiers z historii własnego świata Jima, zostali dosłownie zaskoczeni bez prowiantów. Jim zauważył sporą liczbę wozów wyładowanych łupami, ale niedostatek strawy i napojów mógł stanowić poważny problem.
Plan poszukiwań przewidywał, że Jim i Brian zerkną tylko na łuczników na przeciwnych krańcach szyków, a potem przejadą powoli wzdłuż szeregów lekkozbrojnych oddziałów, póki nie spotkają się w środku. Tymczasem Dafydd miał pozostawić konia, przejść się wśród łuczników i porozmawiać z nimi szukając rekrutów.
Gdyby nie znalazł żadnych na prawym skrzydle, miał spróbować na lewym. Gdyby zaś powiodło mu się w miarę dobrze na prawym skrzydle, miał wrócić jak najprędzej do kaplicy i wspomóc Aragha w czuwaniu i ewentualnej obronie księcia przed każdym, kto mógłby natknąć się na jego królewską osobę.
Jim powoli przejeżdżał wśród siedzących ludzi, ledwie czasem przyciągając czyjeś spojrzenie. Wyglądał na typowego rycerza w czymś w rodzaju polowego munduru, bez zbroi, ciężkiego oręża i konia bojowego. Niestety nikogo nie rozpoznał, ani Johna Chestera, ani tych paru zbrojnych Briana, których znał z widzenia, ani też nikogo z własnych. W końcu zobaczył, że sir Brian jedzie powoli w jego stronę, i przypuszczał, że i tamten miał pecha.
Nadzieje Jima upadły. Zastanawiał się, co się stało. Najprawdopodobniej John Chester albo zgubił drogę i nie udało mu się odnaleźć angielskich wojsk, albo wpadł w ręce Francuzów. W obu tych niepomyślnych przypadkach jego ludzie nie byli do dyspozycji. Jeśli naprawdę tak się złożyło, powstałby niemały problem, gdyż te mgliste plany, które roiły się w tej chwili w jego głowie, zależały od tego, czy mieliby przy sobie pełen oddział gotowych do walki zbrojnych.
Zrównał się wreszcie z Brianem i odezwał doń głosem na tyle cichym, aby nikt z siedzących w pobliżu go nie posłyszał.
- Tobie też się nie poszczęściło? - powiedział.
- Nie, niestety. Ha! - odrzekł rycerz tak samo ściszonym głosem; ale potem Jim zobaczył, że w kącikach jego ust rodzi się uśmiech i prawa dłoń zaciska się na kuli siodła. Zorientował się, że Brian ma wielką ochotę złożyć dłoń w pięść i walnąć go serdecznie w ramię. - Oczywiście, że mi się poszczęściło! Znalazłem ich niecałe piętnaście minut temu. Jeden z ludzi wiedział nawet, gdzie jest kaplica, więc poszedł przodem z Johnem Chesterem, żeby go do niej zaprowadzić. Potem wróci i przeprowadzi innych, po dwóch lub trzech, kiedy zaczną wychodzić z obozu. Theoluf zostanie do końca i upewni się, że wszystko poszło dobrze i bez zamieszania. Jechałem dalej spotkać się z tobą, żeby nie zwracać większej uwagi.
Podniósł głos.
- Chodź - powiedział dość głośno, by jego głos doleciał ludzi w pobliżu - nie mamy już mięsa, ale znajdzie się jakaś flaszka wina. Chodź ze mną, stary przyjacielu!
Położył dłoń na ramieniu Jima i zawrócił konia od linii szeregów. Jim podążył za jego przykładem i odjechali, jednak nie w stronę kaplicy, ale z powrotem do lasu. Gdy znaleźli się między drzewami, skręcili i pogalopowali chyżo w kierunku kaplicy.
Zanim tam dotarli, przybyło już około tuzina ludzi. John Chester powitał ich szerokim uśmiechem.
- Dobra robota, Johnie! - wykrzyknął impulsywnie Brian przerzucając prawą nogę nad siodłem, po czym uwolnił lewą stopę ze strzemienia i ześlizgnął się z grzbietu konia. Jim, który nigdy nie nauczył się tej szczególnej sztuczki, zsiadł ze swego nieco bardziej statecznie. Brian kiwnął na jednego ze zbrojnych, żeby zabrał wierzchowca.
- Dobra robota na całej linii, Johnie. Zrobimy jeszcze z ciebie rycerza!
- Dzięki za słowa uznania, sir Brianie - powiedział John Chester. - Nie może jednak być ci niewiadome, że pozostawiony sam sobie, byłbym doprawdy kiepskim dowódcą. To Theoluf i bardziej doświadczeni zbrojni utrzymywali oddział w ryzach i dopilnowali, żeby dotarł, gdzie trzeba.
- Ale uczyłeś się, Johnie? Ha? - Brian szturchnął go w sposób bardziej brutalny, jak sądził Jim, niż przyjacielski, ale John Chester nie wydawał się niezadowolony. - To najważniejsze. Uczyłeś się. Ucz się tylko tak dalej, a sprawdzą się moje słowa. Rycerstwa nie nabywa się tylko na polu bitwy, choć i po temu będziesz miał swoją szansę, nim słońce dwa razy zajdzie, chyba że się grubo mylę!
- Wejdźmy obaj, Jamesie - powiedział odwracając się do Jima - do środka i zobaczmy, jak Jego Wysokość zniósł oczekiwanie.
Weszli razem między ruiny, gdy jednak doszli do wąskiego, zawalonego kamieniami przejścia, które kiedyś było boczną nawą, musieli iść jeden za drugim. Jim kroczył pierwszy. Na końcu nawy książę wymościł częścią swoich rzeczy powierzchnię kamiennego bloku, tak że siedział dość wygodnie. Aragh leżał przed nim. Zagłębieni byli w rozmowie.
Jim zdziwił się, gdyż mówił głównie wilk, cichym, równym, warczącym głosem. Przerwał, gdy podeszli, i obaj z księciem popatrzyli na nich.
- Sir wilk jest bardzo mądry - odezwał się Edward. - Byłby dobrym nauczycielem. Wiele się od niego dowiedziałem.
Aragh otworzył pysk w cichym uśmiechu.
- Od "zuchwałego" do "dobrego", a teraz do "mądrego" - skomentował. - Zyskuję na wartości w oczach tego młodego człowieka.
- Doprawdy, wiele się muszę nauczyć - powiedział poważnie książę. - A będąc jeszcze młodym, często lekceważę złoto mądrości, gdy rozsypane jest przede mną na ziemi. Przynajmniej nie czynię tego w obecnej chwili. Kiedy zostanę królem, będę miał niemałe obowiązki. Wtedy wiedza i mądrość będą mi niezbędne. Gdyż zważcie, szlachetni panowie, to jest nowa epoka i nowe czasy nadchodzą z moim pokoleniem.
- Mało mnie to ucieszy, jeśli tak się stanie - warknął wilk. - Jestem całkowicie za starymi zwyczajami i przeciw zmianom w kraju, jakim go znam. Ale chętnie rozmawiam z każdym, kto chce słuchać.
- A ja słucham ochoczo - odrzekł Edward. - To dla mnie nowa rzecz słuchać kogoś, kto ani się mnie nie boi, ani nawet niespecjalnie mnie poważa. Kogoś, dla kogo nawet człowiek mojej krwi jest w niektórych sprawach kimś pomniejszym.
- Wszyscy możemy uczyć się od innych w tym czy innym czasie, Wasza Wysokość - powiedział Jim. - Obeszliśmy angielskie oddziały i znaleźliśmy naszych ludzi. Nadchodzą po dwóch, trzech, i wkrótce będziemy tu mieć trzydziestu czy pięćdziesięciu zacnych zbrojnych oraz takich łuczników, jakich Dafydd będzie mógł znaleźć i sprowadzić nam do pomocy.
- To dość szczupłe siły - stwierdził książę - lecz nie domagałem się żadnej obrony, nawet małej.
- Wybaczcie mi, Wasza Wysokość - odrzekł Jim - ale nie bezpośrednio o waszej obronie myślałem zbierając ludzi. Niektórych zostawię przy was w tym celu, ale są inne rzeczy do zrobienia. Mam nadzieję użyć ich, by dosięgnąć fałszywego księcia i w końcu postawić go twarzą w twarz z wami.
- Niech Bóg ześle tę chwilę! - powiedział Edward. Oczy mu zabłysły, a palce zaczęły bawić się rękojeścią miecza.
Powrócił Giles i zebrali się już wszyscy oprócz sir Raoula, Dafydda i tych, których łucznik zdołał być może odnaleźć. Po chwili nadjechał sir Raoul. Jim, Brian, książę i Aragh wyszli na zewnątrz, na rozkaz Briana dołączył do nich John Chester. Francuski rycerz podjechał i zsiadł z konia z bladym uśmiechem.
- Widzę, że odnaleźliście swych ludzi - zauważył, gdy jeden ze zbrojnych wziął jego konia na znak dany palcami przez Theolufa i odprowadził za kaplicę, by dołączyć go do pozostałych wierzchowców.
- Cóż, mnie także się powiodło, jeśli chodzi o informację. Planowane jest zawieszenie broni i układy. Francuzi i Anglicy dyskutować będą nad warunkami, jakie zaoferował im dobry król Jean.
- Nic nie słyszałem o rozejmie po angielskiej stronie - powiedział John Chester. Wątpliwe było, czy odezwałby się tak nonszalancko do Briana czy któregokolwiek z pozostałych angielskich rycerzy, ale fakt, iż sir Raoul był Francuzem, dał mu najwyraźniej poczucie, że dysponuje pewną swobodą.
- Być może wy, Anglicy, nie mówicie między sobą tak dużo jak Francuzi. - Raoul zbył jego uwagę ruchem ręki, nawet nie patrząc na Johna Chestera. - Do jutra żadnej bitwy nie będzie. Wykorzystają noc na rozmowy i wysyłanie tam i z powrotem posłów, gdyż pora jest już zbyt późna, żeby ustawić wojska w szyku i rozpocząć bitwę, która teraz zaczęta, musiałaby się skończyć w ciemnościach i zamęcie.
- Więc jutro? - spytał Brian. Uśmiech znikł z twarzy Francuza.
- Spodziewałbym się bitwy wkrótce po świcie - powiedział. - Gdyż król Jean i ci, co przy nim stoją, nie odstąpią od swych warunków, a z pewnością diuk Cumberland, który dowodzi angielską stroną, jest uparty jak osioł i nie wycofuje się nigdy.
- Czy wiesz, w jakiej linii walczył będzie król i jego straż przyboczna? - spytał Jim.
Sir Raoul spojrzał na niego.
- Wiem, że obarczyłeś mnie zadaniem znalezienia odpowiedzi zwłaszcza na to pytanie - odrzekł. - Dowiedziałem się, że król będzie sam dowodził trzecim hufcem, na tyłach trzech linii bojowych naszych oddziałów. To niepewna informacja, do rana może się łatwo zmienić, ale sądzę, że w tym przypadku dość spokojnie możecie na niej polegać. Ze względu na tę pozycję może się zdarzyć, że on i jego hufiec wcale nie będą potrzebowali włączać się do walki. Bo z pewnością pierwsze dwa hufce zupełnie wystarczą, żeby rozjechać Anglików.
- Nie jesteśmy zupełnie pozbawieni łuczników - powiedział Brian - a wcale nie było wam, Francuzom, tak łatwo stratować nas pod Crecy ani pod Poitiers. Gdyby nie przemyślność waszego króla Jeana, który zachował swoich genueńskich kuszników i wysłał ich sekretnie, żeby ostrzelali angielską prawą flankę w czasie, gdy ważyły się losy bitwy, nie zdobylibyście pola tego dnia.
- Ale on tak uczynił i wygraliśmy! - Oczy sir Raoula zabłysły.
- Nie rozgrywajmy teraz minionych bitew - powiedział Jim. - Pamiętajcie, że zebraliśmy się tu dla jednej tylko przyczyny. To jest dla zdemaskowania fałszywego księcia stworzonego przez Malvinne'a, a moim własnym specjalnym zadaniem, zleconym mi przez Carolinusa, jest nie dopuścić do wygrania żadnej strony. Można to uczynić tylko wtedy, jeśli w ogóle zapobiegnie się bitwie.
- Masz jakiś plan? - spytał francuski rycerz.
- Żadnego solidnego planu jeszcze nie mam. - Jim pokręcił głową. - Ale mam jego początki i pewne nadzieje. Być może przybędzie dla nas odsiecz większa, niż sobie wyobrażamy.
- Co to będzie za pomoc, Jamesie? - spytał Giles.
- Tego ci teraz nie powiem - odparł Jim. - Najlepiej, żeby nikt z was na nią nie liczył. Dlatego że zamierzam dołożyć starań i tak pokierować sprawami, że jeśli nic innego się nie zdarzy, to fałsz Malvinne'a zostanie obnażony nawet przed francuskim królem. A wiele będzie osiągnięte, jeśli nawet tylko to da się zrobić.
- W każdym razie i tak nie widzę sposobu na zapobieżenie bitwie - zaczął oponować sir Raoul, gdy rozległ się szmer głosów wśród zbrojnych i ich szeregi rozstąpiły się.
Ujrzeli Dafydda zbliżającego się do nich w towarzystwie trzech mężczyzn z łukami na ramionach i kołczanami pełnymi strzał przy pasach.
- Tylko trzech łuczników? - odezwał się Francuz niemal drwiąco. - To ci dopiero posiłki!

Rozdział 33


Dafydd podszedł do naradzającej się grupy rycerzy.
Trzech towarzyszących mu ludzi, choć nie tak wysokich jak on, nie można było wziąć za nikogo innego jak tylko za bieżników, podobnie jak w oczach Jima Malvinne mógł być tylko i wyłącznie Magiem. Wszyscy byli wysocy, o opalonych twarzach poznaczonych przedwcześnie zmarszczkami od długiego przebywania na słońcu, chociaż, jak się zdawało, żaden z nich nie miał więcej niż trzydzieści pięć lat. Szli z łukami założonymi na plecach tak, jakby ta broń im tam wyrastała.
Łucznik podprowadził ich do rycerzy i tam się z nimi zatrzymał, a kiedy się odezwał, zwrócił się bezpośrednio do Jima.
- Przyprowadzam ci - powiedział swoim cichym głosem - Wata z Easdale, Willa z Howe i Clyma Tylera. Wszyscy są Mistrzami Łuku, przeciw którym stawałem w zawodach łuczniczych przez ładnych kilka ostatnich lat, i uważam ich za jednych z najlepszych w świecie w posługiwaniu się długim łukiem.
Zapadła niezręczna cisza, ale Jim pośpieszył przerwać ją przynajmniej paroma słowami powitania.
- Cieszymy się mając wśród nas takich ludzi, Dafyddzie - powiedział. - Jeśli niektórzy z nas nie zdają się tak rozradowani, jak powinni, to dlatego tylko, iż oczekiwaliśmy, że dłużej zabawisz wśród łuczników i powrócisz z więcej niż tylko trzema ludźmi.
- Mogłem tak zrobić - odrzekł łucznik - ale uważam, że tych trzech i ja sam aż nadto wystarczymy dla planów, o których myślę i które, jak sądzę, mile będziesz widział. Doprawdy ważne jest to, żeby byli Mistrzami Łuku, nie tylko posiadającymi umiejętność posługiwania się długimi strzałami, ale i ludźmi, którzy już przedtem stali w szeregach bitewnych i można liczyć na to, że nawet w ogniu walki zrobią to, co im się poleci.
- Na świętego Dustana! - zawołał Brian. - Nie przypominam sobie, żeby cię proszono o planowanie dla nas naszej walki!
- Posłano mnie, abym znalazł łuczników, a łuczników używa się do specjalnych zadań albo się ich marnuje - odpowiedział Walijczyk. - Będąc jedynym wśród was łucznikiem sądziłem, że muszę wziąć na siebie zaplanowanie tego, co powinni robić łucznicy, gdyż nikt z was nie jest do tego wyszkolony. Czy się w tym mylę? Czy też się myliłem?
- Nie, Dafyddzie - odrzekł Jim w imieniu całej reszty - nie myliłeś się ani się nie mylisz. Wysłuchajmy przynajmniej, co zamyślasz.
- Wiem, że to niezwyczajne, aby jakiś łucznik mówił pasowanym rycerzom, jak ma przebiegać walka - tłumaczył Dafydd. - Ale widzicie, łucznik jest jak narzędzie. Nie ma dwóch takich samych narzędzi; a niektóre lepiej nadają się do pewnych zadań niż inne, chociaż te inne wyglądają tak podobnie, że nienawykli do narzędzi nie zauważą różnicy. Mam tutaj trzech łuczników przeznaczonych do specjalnych zadań. Cokolwiek innego planujesz, sir Jamesie - powiedział zwracając się bezpośrednio do Jima - zamierzasz wszak najpierw sprowadzić siebie, tych oto szlachetnych panów, a zwłaszcza twego księcia, w pobliże króla Jeana i Malvinne'a. Czy nie tak?
- To prawda - odrzekł Jim.
- A twoją jedyną nadzieją jest zbliżenie się do niego w trakcie bitwy, czy się mylę? - ciągnął Walijczyk.
- Masz rację - zgodził się Jim.
- Czy mam również rację, że w czasie bitwy król Francji będzie otoczony tak gęsto, jak się da, przez przynajmniej pięćdziesięciu doborowych rycerzy, którzy woleliby raczej zginąć na miejscu, niż pozwolić jakiemukolwiek wrogowi zbliżyć się do niego?
- To sama prawda - powiedział sir Raoul - i na Lilie i Kroczące Lwy, od samego początku nie wyobrażam sobie sposobu, w jaki wasza mała grupa mogłaby przedostać się przez taką obronę. Jeżeli wymyśliłeś na to sposób, łuczniku, to z własnej woli składani przeprosiny za każdy osąd inny niż pochlebny, jaki miałem o tobie w przeszłości.
- To, co proponuję - kontynuował Dafydd tak spokojnie i cicho jak zawsze - będzie zależało od tego, czy ja i ci trzej będą doprowadzeni bezpiecznie na pewną odległość od króla Jeana i jego straży przybocznej. Od tego miejsca możemy stać się narzędziem do otwarcia tej stalowej tarczy, jaka otaczać będzie nie tylko francuskiego króla i Malvinne'a, ale i fałszywego księcia, który z pewnością tam będzie na znak dla obu armii, iż stoi po francuskiej stronie.
- Myślę, że jest dużo rozsądku w tym, co mówi ten łucznik - odezwał się niespodziewanie książę.
- Doprawdy, Wasza Wysokość ma zapewne rację - powiedział Brian. - Ale Dafyddzie, jak właściwie zaplanowałeś, żebyśmy doprowadzili was tak blisko?
- Ach, to - powiedział Walijczyk z nieznacznym uśmiechem. - To zostawiam wam, szlachetnym panom odzianym i uzbrojonym w metal. Pomyślcie, ktokolwiek poprowadzi podejście do tych rycerzy, nie może być nagim człowiekiem jak ja sam i ci trzej łucznicy, ale musi być zakuty w metal tak jak przeciwnicy. Wiecie, że w takich bitwach wasi ludzie haku są wielką siłą z pewnej odległości, ale tylko tak długo, jak długo mogą wycofać się poza ludzi w zbrojach, kiedy dochodzi do starcia wręcz z nieprzyjacielem. Z bliska jesteśmy wielką kupą mięsa do pocięcia w plasterki.
- Słusznie, Dafyddzie - przytaknął Jim, żeby zakończyć dyskusję i oddać sprawiedliwość łucznikowi. - Poczynienie planów, jak nas podprowadzić w pobliże króla, to moja sprawa. Nawet zbrojni muszą iść za nami, dowódcami odzianymi w pełne zbroje, inaczej oni także nie mogliby stawić czoła w zderzeniu z rycerzami tak odzianymi i uzbrojonymi jak my. W istocie mogą znieść takie spotkanie tylko trochę lepiej niż ty i twoi łucznicy. Tak się składa, że wiem coś o tym.
- Byłoby wielce korzystne - powiedział Brian głosem pełnym zadumy - gdybyś mógł poprzedzać nas w swoim smoczym wcieleniu i wprawić ich konie w podniecenie i przerażenie. Tak, by mieli mniejszą możność stawienia nam oporu, zmuszeni do uspokajania swoich rumaków. Jednak nie byłby to sposób godny szlachcica, Jamesie, jak z pewnością wiesz. Magia powinna iść w zawody tylko z Magią, inaczej jest to przypadek, jak właśnie powiedział Dafydd, nagich ludzi przeciw lepiej uzbrojonym i przygotowanym.
- Czy doprawdy potrafisz zamieniać się w smoka, kiedy zechcesz, sir Jamesie? - spytał zafascynowany książę.
- Tak, Wasza Wysokość - odpowiedział Jim - choć w innych sprawach nie jestem wielkim Magiem.
- Jest przesadnie skromny, Wasza Wysokość - powiedział Brian. - Wprowadził nas do wnętrza zamku Malvinne'a i wyprowadził nas bezpiecznie. Zwłaszcza ostatnią część sami poznaliście.
- To szczera prawda - potwierdził książę. - Ale ogromnie pragnąłbym zobaczyć któregoś dnia, jak zamieniasz się w smoka, sir Jamesie.
- Równie dobrze możesz sobie życzyć zobaczyć, jak ja zapuszczam się do zamku jakiegoś Maga, by ratować jakiegoś księcia - uciął oschle Aragh. - To da się zrobić, ale tylko dla specjalnych, bardzo ważnych powodów.
Rycerze dookoła księcia cofnęli się nieznacznie, jakby odruchowo, spodziewając się wybuchu królewskiego gniewu w odpowiedzi na tę przymówkę. Tymczasem, ku zdziwieniu wszystkich obecnych, włącznie z Jimem, książę tylko jakby się zamyślił.
- To także prawda, sir wilku - przyznał. - Jeszcze raz uczysz mnie myśleć, zanim coś powiem. Jestem wam wszystkim dłużny, pewien jestem, że ważne powody jak i ogromna odwaga skłoniły was do przyjścia mi z pomocą tam, gdzie mnie więziono.
Znów zapadło niezręczne milczenie, lecz tym razem Brian pośpieszył je przerwać.
- Jamesie, powiedziałeś, że masz jakiś pomysł co do tego, jak moglibyśmy zbliżyć się do króla Jeana i towarzyszących mu ludzi - przypomniał. - Pamiętaj, że Raoul właśnie nam rzekł, iż król będzie z trzecim hufcem, z przeważającą częścią francuskiej armii przed sobą.
- Dokładnie - przytaknął Jim. - Dlatego planowałem przez cały czas zrobić z naszymi ludźmi okrążenie i zbliżyć się od tyłu czy też gdzieś z boku, gdzie najmniej będą się spodziewać ataku.
Brian zdawał się mieć wątpliwości, podobnie jak sir Raoul.
- Łatwiej powiedzieć niż zrobić, sir Jamesie - stwierdził Francuz. - Za trzecią linią będą wozy z dobytkiem, czeladź, koniuchowie, cała ta hałastra, która ciągnie śladem armii. Jeśli planujesz przedrzeć się przez nią, i konie, i ludzie będą zmęczeni, zanim w ogóle uderzą na grupę wokół króla, a także ci przy nim będą już ostrzeżeni, że atak nadchodzi od tyłu.
- Bez wątpienia - odparł Jim - lecz choć nie używałbym czarów w bezpośredniej bitwie, to uważam, że jest słuszne użycie ich, by pomogły nam zbliżyć się na odległość, z której szarża na coś się przyda.
Rozglądając się w koło nie dostrzegł najmniejszego braku wiary w twarzach patrzących na niego. Uderzyła go wtedy ironia sytuacji, gdyż on sam wcale nie był taki pewien jak oni, że potrafi poradzić sobie z tym, co właśnie zapowiedział. Jednak z punktu widzenia otaczających go ludzi Magia mogła dokonać cudów, a każdy Mag potrafił używać wszystkich czarów.
Spodziewał się, że zapytają przynajmniej, jakich czarów miał zamiar użyć, by umożliwić im podejście do króla i jego straży. Ale nikt nie zapytał i Jim zadowolony był, że nic nie musi wyjaśniać. Muszą mieć jakąś nadzieję na sukces, nieważne jak nikłą. Najlepiej byłoby, żeby żaden z nich nie wiedział, iż ze wszystkich możliwości sprowadzenia ich w pobliże fałszywego księcia, które wciąż roiły mu się w głowie, każda mogła się nie udać. Mogliby wszyscy zginąć na darmo. Ale niech to rozczarowanie przyjdzie jutro, jeśli tak być musi, po tym jak dadzą z siebie wszystko.
- To by było na tyle - zakończył Brian. - Jednakże odejdźmy wszyscy, ty też Dafyddzie, nieco na stronę, żebyśmy mogli porozmawiać swobodnym głosem, nie myśląc o tym, że jesteśmy podsłuchiwani, nawet przez naszych ludzi. Ale przedtem - Theolufie! Tomie Sewerze!
Nowy giermek Jima i dowódca zbrojnych Briana odłączyli od grupy zbrojnych, od których trzech łuczników wciąż trzymało się nieco z dala, i podeszli do rycerza.
- Tak, sir Brianie? - powiedzieli.
- Zajmijcie się tym, żeby tych trzech zacnych łuczników dobrze przyjęto wśród naszych ludzi. Rozumiecie mnie, Tomie, Theolufie? Są teraz jednymi z nas i tak należy ich traktować.
- Będzie tak, sir Brianie - odrzekł Theoluf. Podeszli do łuczników i przemówili do nich, potem zabrali ich dalej między zbrojnych. Tymczasem Brian poprowadził rycerzy i Dafydda za róg zrujnowanej kaplicy, do małego porośniętego trawą zakątka. Na miejscu całą swoją uwagę zwrócił na Walijczyka.
- Dafyddzie - powiedział - teraz, skoro już jesteśmy w oddaleniu nie tylko od naszych zbrojnych, ale i twoich łuczników, powiedz nam szczerze, jak twoim zdaniem was czterech może otworzyć dla nas przejście w tej ścianie rycerzy otaczających króla Jeana.
- Myślą moją było - odrzekł Walijczyk - że z długiego łuku nie można strzelać z konia sposobem pewnych wschodnich łuczników z krótszymi łukami, o których słyszałem, a którzy strzelają nawet w galopie. Jednakże konno moglibyśmy, ja i moi trzej łucznicy, zbliżyć się do straży króla dość blisko, by posiać wielkie spustoszenie naszymi strzałami, nawet jeśli wszyscy oni będą odziani w płytowe zbroje. Dlatego musicie zaopatrzyć nas w konie. Jednym z powodów, dla których jest ze mną tylko trzech ludzi, jest to, że szukałem nie tylko Mistrzów Łuku, ale i łuczników potrafiących jeździć konno, a ci trzej to potrafią, przyuczywszy się do końskiego grzbietu, z różnych powodów, już w wieku chłopięcym.
- Rozumiem, że może to być nam pomocne - powiedział Brian - ale nie widzę dla tego specjalnego użytku.
Wciąż będziemy stali przed solidną ścianą zbroi i kopii czy innego oręża, jaki zwróci się nam na spotkanie na dźwięk naszego nadejścia.
- Masz skłonność nie doceniać tego, czego może dokonać łuk, jak większość z ludzi, którzy sami nie są łucznikami - powiedział Dafydd. - Zwłaszcza łuki w rękach takich mistrzów jak ci trzej. Pomyśl przez chwilę, sir Brianie, nasze strzały mogą opróżnić siodła tych bezpośrednio przed wami, załamując w ten sposób linię obrońców, przeciw którym będziecie szarżować. Możecie znaleźć się wśród nich, zanim zbiorą się solidnie, by stanąć naprzeciw was z końmi i orężem.
- Hmmmm - zamyślił się rycerz - w tym kryją się pewne możliwości.
- Istotnie - ciągnął łucznik. - Ponadto jeśli uda nam się ustawić pod dobrym kątem do linii ataku, to mam nadzieję, że będziemy mogli dalej strzelać do tych w pewnej odległości przed wami. A z pewnością rycerze tak się stłoczą, że jeśli będą mieć przed sobą martwego człowieka lub konia bez jeźdźca, będzie im trudno przedostać się do was, dopóki nie usunie się z drogi tej przeszkody. Mało jest prawdopodobne, żeby dało się to łatwo i szybko wykonać, gdyż wszyscy inni rycerze ze straży przybocznej będą próbowali zbliżyć się do was w tym samym czasie.
- Rozumiem - stwierdził Brian. - Bardzo ładny, choć niezbyt rycerski sposób ataku. Ale skoro znacznie przewyższają nas liczebnie i nasze szansę są mocno nierówne, to myślę, że jest on uzasadniony. Przychodzi mi na myśl i to, że wasze strzały mogłyby pomóc ochronić lżej okrytych zbrojnych, którzy będą szli za nami, rycerzami w pełnych zbrojach.
- O tym także myślałem - rzekł Dafydd.
- Co o tym sądzisz, Jamesie? - spytał Brian odwracając się do Jima.
- Świetnie pasuje do planu, który sam miałem na myśli - powiedział Jim. - Naturalnie trzeba będzie zdobyć konie dla tych trzech łuczników i, oczywiście, jednego dla Jego Wysokości, a także broń.
- I zbroję - wtrącił prędko książę - i nie zapomnij też o kopii, sir Jamesie.
Zapadło znów niezręczne milczenie. Jim wziął na siebie jego przerwanie.
- Obawiam się - powiedział do Edwarda - że Wasza Wysokość nie uświadamia sobie, jak trudno jest liczyć na tyle szczęścia, że zdołamy znaleźć kompletną zbroję, która dokładnie pasowałaby na Waszą Wysokość. Zrobimy, co się da, żeby was uzbroić, ale prawdopodobnie skończy się to na hełmie i kolczudze z płytami do przypięcia na udach i ramionach. Możecie także liczyć na tarczę. Jeśli chodzi o kopię...
- Dowiedz się, sir Jamesie - przerwał mu gwałtownie książę - że byłem instruowany przez najlepszych nauczycieli w Europie we wszelkich rodzajach broni. Nie wątpię, że mogę się równać z każdym tutaj i z każdym, kogo mogę jutro napotkać na naszej drodze do króla!
- Nikt z nas w to nie wątpi, Wasza Wysokość - tłumaczył Jim - ale...
- W takim razie znajdziesz dla mnie zbroję i kopię oraz wszelki niezbędny dla rycerza oręż! - powiedział wyniośle książę. - Rozkazuję ci!
Jim miał już tego trochę dosyć. Ci wszyscy szlachetnie urodzeni, lordowie i królowie, zawsze byli do pewnego stopnia na scenie. Największym ich zmartwieniem było nie tylko to, jak sami chcieli postępować, ale i to, jak, ich zdaniem, spodziewano się, że powinien reagować w danych okolicznościach ktoś o ich randze.
Od tego, kto miał pewną pozycję, oczekiwano nie tylko odwagi, ale i odpowiedniego temperamentu. Jako osoba krwi królewskiej, Edward prezentował teraz królewski gniew w obliczu faktu, że nie spełniono jego rozkazu bez zadawania pytań.
Był to jeden z absurdalnych, ale nieubłaganych konwenansów tego społeczeństwa.
Jim westchnął i otworzył usta, żeby odpowiedzieć. Tym razem jednak Brian przeciwstawił się królewskiemu gniewowi.
- Wybaczcie, Wasza Wysokość - odezwał się - ale obawiam się, że sir James ma rację. To nie żadna ujma dla waszej umiejętności władania bronią, ale zważcie, że w tym starciu z ciasno stłoczonymi jeźdźcami kopia byłaby skuteczna tylko w pierwszej chwili, o ile w ogóle. Zaczynam sądzić, że jeśli Dafydd będzie mógł opróżnić dla nas kilka siodeł w zewnętrznym kręgu, to wyjdziemy lepiej, jeśli wcale nie użyjemy kopii i będziemy polegać wyłącznie na naszych mieczach. W istocie w tak stłoczonej walce wręcz nawet nasze miecze mniej będą użyteczne niż sztylety. Doprawdy żałuję, że nie mam ze sobą małego topora. Byłby idealny w takiej sytuacji
- Poszukamy dla was zbroi, Wasza Wysokość - obiecał Jim - w tym czasie, jaki zostanie nam na jej szukanie. Ale z całą szczerością, nie spodziewam się, żebyśmy znaleźli cokolwiek, co będzie na was pasowało. Spróbujemy, lecz to wszystko, co możemy obiecać.
Gniew księcia, gdy okazał się nie w porę, równie szybko skłonny był ulotnić się, co przedtem rozpalić.
- Wybaczcie mi, sir Jamesie, sir Brianie i wy wszyscy - rzekł - ale nigdy przedtem nie widziałem walnej bitwy oprócz Poitiers, a tam zmuszono mnie do poddania się bez jednego ciosu zadanego w moim pobliżu od początku walki aż do mego schwytania. Kim jestem, żeby doradzać tym, którzy wiedzą, jak bywa w trakcie potyczki. Pozostanę przy tym, co będziecie mogli dla mnie zrobić, szlachetni panowie, i zgodnie z tym przysposobię się i co do zbroi, i co do oręża.
- Dziękuję, Wasza Wysokość - odezwał się Jim. - Jesteście doprawdy tak samo książęcy słuchając, jak i rozkazując tym, którzy dla was walczą.
Książę zaczerwienił się.
- To lekcja, której się wciąż uczę - stwierdził nieco szorstko. Machnął dłonią. - Ale dyskutujcie dalej, a ja się będę przysłuchiwał.
- Dziękuję, Wasza Wysokość - powiedział Jim, po czym zwrócił się do pozostałych: - Jeśli chodzi o właściwy atak, szarżę na nich, mam w związku z tym pewien pomysł. Jest taka formacja...
- Formacja? - spytał Giles.
- To sposób ustawienia ludzi do ataku - wyjaśnił Jim. - Wiem, że dla was wszystkich jest bardziej normalne szarżować po prostu w jednej linii, pierś w pierś. Ale nieuchronnie linia ta staje się nierówna, gdy jeden koń przegoni inne, a tylko wtedy, kiedy wszystkie konie uderzą naraz, ciężar ataku skutkuje w ten czy inny sposób.
Przerwał czekając na sprzeciwy, ale na razie nikt się nie odzywał.
- Jest inny sposób wjeżdżania w linię nieprzyjaciela - kontynuował. - Nazywa się formacją klina i ukształtowany jest jak szerokie ostrze bojowych strzał wystrzeliwanych z długiego łuku.
Zamilkł, żeby się upewnić, czy nadążają za jego opisem formacji. Najwyraźniej tak było. .
- Jej wielka zaleta polega na tym, że wszyscy jadą razem, blisko siebie, i uderzają w nieprzyjaciela ostrzeni klina, z całym ciężarem skupionym w nim tak, że impet biegu wszystkich koni razem pomaga im rozerwać linię nieprzyjaciół.
Znów przerwał.
- Pomyślałem, że póki jeszcze zostało trochę światła dziennego, moglibyśmy poćwiczyć jazdę i atak w taki sposób. Jeżeli uda nam się znaleźć miejsce z tyłu za drzewami, gdzie nikt nas nie zobaczy, możemy spróbować przejechać krótki odcinek w tej formacji, koncentrując się na trzymaniu się razem, tak jak zrobimy to jutro. Ciężkozbrojni staną na czele, a lekkozbrojni z tyłu.
Jim spodziewał się, że będzie musiał długo namawiać swoich z natury konserwatywnych towarzyszy do wypróbowania nowej metody ataku. Jednak okazało się, że dalecy byli od zwlekania, przeciwnie - byli pełni zapału, żeby to wypróbować. Jedyne trudności pojawiły się później, gdy już wyjechali pół mili poza drzewa otaczające zrujnowaną kaplicę i znaleźli wolny kawałek łąki, na której mogli rozpędzić się i udawać, że uderzają na grupę nieprzyjaciół.
Sprzeciw powstał, kiedy Jim poinformował ich, że chce, aby ćwiczyli bez zbroi, gdyż obawiał się, że może to przyciągnąć niepotrzebnie uwagę kogoś, kto mógłby zobaczyć ich tak jadących; z tego samego powodu mieli trzymać w rękach kawałki gałęzi zamiast broni i tarcz.
Ostatnia propozycja odebrała większości z nich całą przyjemność. Zwłaszcza rycerze czuli się głupio, że będą galopować konno w ścisłym szyku i trzymać coś, co z obrzydzeniem określali jako patyki. Mimo to Jim nalegał i w końcu zgodzili się.
Tak jak się spodziewał, głównym problemem okazało się zmuszenie ich, żeby się trzymali razem w formacji. Znów połową radości w bitewnej szarży było dla tych ludzi ściganie się, żeby zobaczyć, kto pierwszy zetrze się z wrogiem. W końcu Jim poratował się udawaniem pewnych czarów, by wywrzeć na nich wrażenie.
Kazał im ustawić się konno w formacji klina, a potem sam powoli obszedł ich dookoła, mrucząc pod nosem i wymachując rękami. Wyjaśnił, że zarzucił na nich magiczną sieć, która zwiąże ich razem, ponieważ jedyną szansą na zwycięstwo będzie moc tej siatki, która utrzyma ich w formacji klina. Czary nie tylko utrzymają ich razem, obiecał, ale i potroją siłę każdego z nich swoimi mocnymi, niewidzialnymi więzami. Zatem jedynym powodem, dla którego klin może zawieść, będzie to, że ktoś z nich straci kontakt z sąsiadem i przez to utraci tę dodatkową siłę, którą daje siatka.
Rycerze przyjęli to wyjaśnienie tak ufnie, że aż Jim zawstydził się skrycie. Pocieszył się jednak tym, że nic innego nie zmusiłoby ich, żeby trzymali się razem, tak jak powinni, co było rzeczą najwyższej wagi.
Ku jego sporemu zdziwieniu wszyscy tak mocno uwierzyli w Magię, że przy następnym pozorowanym ataku trzymali się razem jak weterani pięćdziesięciu takich szarż, a potem opowiadali jeden drugiemu, jak każdy czuł, gdy trzykrotnie rosła jego siła pod wpływem czarów.
- To dlatego, że dzielicie się nawzajem swoją siłą dzięki Magii - wyjaśnił Jim z poważną twarzą.
Wystarczyło im to zupełnie, więc dodał jeszcze dla bezpieczeństwa, że ta moc działa tylko w czasie szarży w formacji klina. Nie powinni próbować zyskać dodatkowej siły pozostając blisko siebie w warunkach zwykłej bitwy. Zbytnia skłonność do dawania wiary, jak już odkrył Jim, mogła być równie niebezpieczna jak zbyt wielki sceptycyzm.
- Teraz - powiedział, kiedy w końcu przerwał ćwiczenia - powinniśmy pomyśleć o zdobyciu dodatkowych koni.
Zanim to powiedział, klin podzielił się już, tak jak zazwyczaj robili to jego członkowie, na trzy grupy; jedną, składającą się z Jima, jego towarzyszy, księcia i sir Raoula; drugą, utworzoną przez zbrojnych, i trzecią, którą stanowili łucznicy Dafydda. Prawdę mówiąc, ponieważ łucznicy nie mieli koni, i tak stali z boku i tylko przyglądali się ćwiczeniom, najwyraźniej mocno zirytowani tym, że nie mogli dołączyć do reszty, choć ich zainteresowanie ćwiczeniami było widoczne.
Nadeszła już pora, żeby zlikwidować podobne podziały między ludźmi, i to skłoniło Jima do tego, aby wspomnieć, że najwyższy czas zdobyć dodatkowe konie nie tylko dla trzech łuczników, ale i dla księcia. Łucznikom wystarczyłyby jakiekolwiek zdatne do jazdy zwierzęta. Niestety dla księcia trzeba było dość dobrego konia, krótko mówiąc, konia rycerskiego. Jimowi zdawało się, że jedynym sposobem na zdobycie tych koni może być przedostanie się na tyły linii francuskich i okradzenie ich. Sir Raoul mógłby pokazać im drogę. Prawdziwym problemem było jeszcze znalezienie ludzi potrafiących dokonać tej kradzieży.
Podjechał tam, gdzie przystanęli zbrojni. Zauważył z odrobiną irytacji, że Theoluf wciąż kręcił się wśród nich. Kiwnięciem ręki odwołał go na stronę.
- Theolufie! - powiedział ściszonym głosem. - Jesteś teraz moim giermkiem. Powinieneś być z resztą nas, którzy tu dowodzimy.
- Dziękuję, milordzie - odparł Theoluf. - Przyznam, że brak mi śmiałości, żeby kręcić się wśród wyższych ode mnie pozycją. Ponadto wciąż jest problem z przyjęciem łuczników przez zbrojnych, którzy z reguły skłonni są z góry patrzeć na strzelców. Właśnie się tym zajmowałem.
- No cóż, to dobrze - rzekł Jim - ale zacznij przyłączać się do naszych wojennych narad po tamtej stronie, żebyś po prostu wiedział, co się dzieje. Jeśli będziesz pozostawał ze zbrojnymi, dowiesz się tylko tego, co się im mówi w formie rozkazów. Przy twojej nowej randze powinieneś wiedzieć więcej niż to.
- Rozumiem swój błąd, milordzie - odparł giermek. - Od tej pory będę przy twoim boku.
- Świetnie - stwierdził Jim. - A teraz potrzebuję uwagi wszystkich zbrojnych.
Theoluf zawrócił konia tak, że stanął naprzeciw pozostałych zbrojnych, i krzyknął do nich.
- Zważcie teraz! - rozległ się jego głos. - Milord James ma coś do powiedzenia wam wszystkim!
Wraz z giermkiem Jim podjechał do grupy. Przyjrzał się obliczom ludzi swoich i Briana. Twarze, które odwzajemniły jego spojrzenie, były twarde, doświadczone i żadna z nich nic nie zdradzała swoim wyrazem.
- Ludzie! - powiedział podnosząc głos. - Przyszła chwila, kiedy musimy zdobyć konie nie tylko dla trzech nowych łuczników, ale i dla księcia Edwarda. Kto wśród was ma jakieś doświadczenie w kradzieżach koni?
Zebrani odpowiedzieli mu głuchą ciszą. Ani jeden się nie odezwał. Nikt nie zmienił wyrazu twarzy.
Jim odczekał kilka chwil. Wkrótce stało się jasne, że nikt nie ma zamiaru się odezwać. Znów zatem podniósł głos.
- Więc czy jest wśród was ktoś, kto znał koniokradów? Albo może słyszał o jakichś sposobach wykradania koni? - zapytał.
Ponownie natknął się na milczące, zamknięte twarze. Najwyraźniej wypytywanie nie miało sensu. Pochylił się na chwilę do Theolufa.
- Dołącz do mnie, kiedy będziesz mógł - powiedział ściszonym głosem. Zawrócił konia i podjechał z powrotem do grupy należących do wyższych sfer.
Gdy do nich dołączył, głowę miał zajętą problemem, który się właśnie wyłonił. Był pewien, że spośród zbrojnych przynajmniej jeden, skoro wszyscy byli starymi żołnierzami, mógł mieć jakieś pojęcie o tym, jak im dostarczyć w tych warunkach konie. Ale najwyraźniej pomylił się.
Powstawało pytanie, co powinien teraz zrobić. Sir Raoul pokazałby mu drogę na tyły francuskich linii, a zmierzch i nadchodzące wkrótce ciemności umożliwiłyby kradzież. Ale on sam nie miał najmniejszego pojęcia, jak poradzić sobie ze zdobyciem koni, których potrzebował. Co więcej, był zupełnie pewien, że nikt ze znaczniejszych rangą ludzi wkoło niego nie wiedziałby, jak to przeprowadzić.
Z zamyślenia ocknął się, kiedy Brian pociągnął go za łokieć. Podniósł wzrok, a rycerz pochwycił jego spojrzenie i skłonił głowę nieco na bok. Odjechali razem na tyle daleko, żeby znaleźć się na osobności.
- Słyszałem cię tam - powiedział Brian. - Jamesie, Jamesie! Co chciałeś osiągnąć zwracając się do ludzi w ten sposób?
- Jak to co? Miałem nadzieję znaleźć przynajmniej jednego, który miałby pewne doświadczenie w kradzieży koni - odpowiedział Jim. - Dokładnie to, o co ich pytałem.
- Dokładnie... - mruknął rycerz i pokręcił głową. - Jamesie, Jamesie! Chwilami myślę, że jesteś najmądrzejszym człowiekiem na ziemi, mądrzejszym nawet od Carolinusa. W innych chwilach zdajesz się wiedzieć tak mało o najzwyklejszych życiowych sprawach jak ktoś z głębi morza czy z drugiego końca świata.
- Nie rozumiem. - Jim gapił się na niego.
- No jak to - powiedział Brian. - Spytałeś tych ludzi, gdy stali wszyscy razem, gdzie każdy mógł słyszeć twoje słowa i usłyszeć słowa tego, kto ci odpowie, który z nich jest koniokradem. Jakiej odpowiedzi spodziewałeś się od nich? Gdyby którykolwiek odpowiedział ci "tak", to od tego dnia począwszy, jeśliby zdarzyło się, że będzie gdziekolwiek w pobliżu, kiedy zostanie skradziony jakiś koń, a równocześnie byłby tam w okolicy jeden z innych pamiętający, że ów stwierdził, iż potrafi takież ukraść, natychmiast zostałby wymieniony jako ktoś, kto miał doświadczenie w tym złodziejskim rzemiośle.
- Rozumiem - odpowiedział powoli Jim. Dość długo żył w tym świecie, by wiedzieć, że tutaj oskarżenie równało się całkowitej pewności, że osoba taka była winna tego, o co ją oskarżano. - Ale jak mam się dowiedzieć, który spośród nich istotnie coś wie o zdobyciu koni dla naszych łuczników i księcia?
Brian odwrócił się, nie udzielając mu prostej odpowiedzi, i krzyknął w kierunku zbrojnych:
- Tomie Sewerze!
Przywołany odłączył od grupy i podszedł.
- Tomie - oświadczył rycerz - potrzebujemy przynajmniej dwóch ludzi, którzy wiedzą coś o kradzieży koni. Znajdź nam paru. Poczekamy tutaj.
- Tak jest, sir Brianie - powiedział dowódca odwracając się w stronę zbrojnych.
- Czy Theoluf jest tam z wami?! - zawołał za nim rycerz. Tom zatrzymał się i wrócił.
- Tak, sir Brianie - odpowiedział.
- Być może Theoluf będzie mógł służyć ci radą i asystą. W każdym razie zajmij się tym. Przyprowadź nam zaraz dwóch właściwych ludzi.
- Natychmiast, sir Brianie - rzekł Tom tak zwyczajnie, jakby wyruszał przynieść dwie flaszki wina, i poszedł z powrotem do zbrojnych.
- Rozumiesz teraz, Jamesie? - spytał Brian. - Od tego właśnie są tacy ludzie jak Tom, wybrani na dowódców wśród innych zbrojnych. Już oni wiedzą, czy ktoś umie kraść konie. Nie będzie żadnego publicznego wypytywania ani głośnego odpowiadania, tylko porozumienie i rozkaz.
- Tak - powiedział Jim ze znużeniem. Zdawało się, że bez końca będzie się uczył o tym nowym świecie, w którym on i Angie zdecydowali się żyć. Wszystko, co jego mieszkańcy wiedzieli od urodzenia, prawie nie zdając sobie sprawy, jak się tego nauczyli, on musiał poznawać metodą prób i błędów.

Rozdział 34


W ciągu następnych pięciu minut Tom wrócił z dwoma mężczyznami. Jeden był niskim, energicznie wyglądającym młodzieńcem z wiechciem rudych włosów nad szczerą, niewinną twarzą, drugi wyższym, szczuplejszym i starszym mężczyzną o przerzedzonych czarnych włosach. Obaj poruszali się i nosili broń, jak przystało na doświadczonych zbrojnych.
- Ten z rudymi włosami to Jem Wattle - wyjaśnił Tom. - Jest z nim Hal Lockerby. Sir Brian zna ich dobrze, sir Jamesie, ale sądziłem, że mógłbyś życzyć sobie poznać ich imiona, jeśli nie znałeś ich wcześniej - cyniczny uśmiech przemknął przez twarz zbrojnego. - Są właśnie takimi ludźmi, jakich potrzebujesz, by wybadać pozycje francuskie po zmierzchu.
- Dziękuję, Tomie - odparł Jim.
- Jemie, Halu! - powiedział Brian. - Macie spełniać polecenia sir Jamesa, dopóki nie odeśle was z powrotem do waszych zwykłych obowiązków. - Odwrócił się do Jima. - Czy mam z tobą zostać Jamesie, czy...
- Gdybyś zechciał, Brianie - poprosił przyjaciela Jim. - Mam zamiar porozmawiać z sir Raoulem. Nie zaszkodzi, żeby ktoś tutaj wiedział, czym się zajmiemy.
- Wiec chodźmy - stwierdził rycerz.
Zawrócił konia. Jim pojechał za nim, a obaj zbrojni w milczeniu ruszyli za nimi pieszo. Podjechali tam, gdzie Francuz stał obok swego wierzchowca.
- Sir Raoulu - rzekł Jim, gdy francuski rycerz podniósł wzrok na niego - chcielibyśmy pomówić z tobą nieco na osobności, jeśli łaska.
Francuz wskoczył na siodło i w piątkę ruszyli przez trawę łąki w kierunku wydłużającego się cienia drzew. Poza zasięgiem słuchu pozostałych na polanie Jim wstrzymał konia i zawrócił go stając naprzeciw francuskiego rycerza, a także sir Briana i obu zbrojnych.
- Sir Raoulu - powiedział - wiesz, że potrzebujemy koni dla łuczników i jeszcze jednego, niemałej wartości, dla księcia. Znalazłem dwóch ludzi, którzy mogliby być pomocni w znalezieniu dla nas takich koni. Czy zaprowadzisz nas na tyły francuskich linii?
- Oczywiście, nie angielskich, jeśli o to chodzi - stwierdził sir Raoul ironicznie. - No dobrze, spodziewałem się, że padnie na francuskie linie. Chodźcie zatem wszyscy za mną.
Było zupełnie ciemno, kiedy dotarli na tyły wrogich szeregów. Musieli zwolnić tempo marszu, gdyż wciąż otaczały ich drzewa, a chociaż słońce zaszło już zupełnie, to księżyc jeszcze nie wstał. Jednakże kiedy dotarli do najdalej stojących wozów francuskiego taboru, sierp księżyca zaczął wschodzić. Jego rosnący blask pomógł odnaleźć drogę do głównego obozowiska.
- Jesteśmy teraz w środku taboru, poza francuskimi liniami - powiedział sir Raoul. - Będą tu konie pojedynczo i w stadach, uwiązane na prawo i lewo od nas. Od tej chwili cokolwiek chcecie zrobić, to wasza sprawa. Ja tylko czekam z boku, aż przyjdzie pora poprowadzić was z powrotem do waszego obozu.
Brian mówił coś cichym głosem do swoich dwóch zbrojnych.
- No to zmykajcie, chłopcy - zakończył. - Wiecie, co jest potrzebne. Konie, siodła, zbroja i oręż dla Jego Wysokości. Pamiętajcie, żeby znaleźć to wszystko.
Dwaj zbrojni zniknęli pomiędzy wozami, a rycerz zwrócił się do Jima.
- A teraz, Jamesie - powiedział - po prostu czekajmy.
- Myślę, że wykorzystam sytuację i rozejrzę się po okolicy - stwierdził Jim. - Czy zostałbyś tu, Brianie, w razie gdyby Jem i Hal wrócili przed nami?
- Utrzymam to miejsce - odpowiedział ponuro rycerz.
- Dzięki, Brianie - powiedział Jim z wdzięcznością. - To nie potrwa długo.
Odwrócił się do Francuza.
- Raoulu - zapytał - czy pokażesz mi, gdzie twoim zdaniem najprawdopodobniej będzie miejsce, w którym król i jego straż przyboczna staną w czasie bitwy? Chciałbym nieco zapoznać się z okolicą, w której przyjdzie nam szarżować.
- Mogę tylko zgadywać, sir Jamesie - odpowiedział nieco sztywno rycerz - ale jeśli sobie tego życzysz...
- Tego właśnie sobie życzę - potwierdził Jim.
Sir Raoul ruszył. Jim dogonił go i jechali konno wokół wozów taboru i między nimi w kierunku pierwszej linii czegoś, co wyglądało na niewielki rządek pagórków.
Kiedy się zbliżyli, pagórki okazały się średniowieczną wersją namiotów. Większość z nich oświetlona była od wewnątrz, a ze środka dobiegały głosy mężczyzn zabawiających się jedzeniem i piciem, z przewagą zapewne tego ostatniego.
Francuski rycerz przejechał linię namiotów i poprowadził Jima do miejsca, gdzie grunt wznosił się nieco i mniej było na nim drzew. Byli na samym skraju otwartej przestrzeni, która dzieliła dwie armie od siebie.
- Myślę, że tutaj najprawdopodobniej Miłościwy Pan będzie chciał stanąć, by móc przyglądać się bitwie - wskazał sir Raoul. - Jeszcze raz pamiętaj, ja tylko zgaduję. Niczego nie obiecuję. Ale gdybym dowodził tą armią, wybrałbym to miejsce.
Jim pojeździł w koło, przyglądając się terenowi w kilku różnych kierunkach. Jeśli istotnie król wybrałby to miejsce, to dla celów Jima nadawało się ono doskonale. Było tu dość otwartej przestrzeni, żeby jego grupa mogła rozpędzić się do szarży, nawet po przekroczeniu linii drzew, które otaczały polanę na kształt filiżanki.
- Jeśli król wybierze to miejsce, to mamy spore szansę - powiedział do rycerza, który tylko mruknął w odpowiedzi. - A teraz powiedz mi, czy jest niedaleko stąd jakieś miejsce, gdzie moglibyśmy umieścić księcia z jakąś strażą i gdzie ta straż mogłaby go obronić, gdyby ktokolwiek natknął się niego? Trzeba, żeby był blisko, jeśli przedostaniemy się do króla i Malvinne'a, ale nie za blisko, żeby go nie zoczono i nie zagarnięto, zanim będziemy mieli okazję wykonać nasze zadanie. Sir Raoul skłonił na chwilę głowę na piersi, jakby się namyślał.
- Są jeszcze jedne kamienne ruiny - powiedział po paru sekundach - niedaleko stąd, w lesie. Nie są tak duże jak to miejsce, które do tej pory służy nam za kwaterę. Mogła to być swego czasu zaledwie przydrożna kapliczka. Jednakowoż jest również z kamienia i być może w jej ruinach jest miejsce do obrony. Zabiorę cię tam.
Zebrał wodze i poprowadził. Jim pojechał za nim. W zaledwie parę minut dotarli do ciemnej bryły wznoszącej się ponad poziom poszycia lasu. Jak powiedział rycerz, budowla ta była z kamienia i prawdopodobnie została wiele razy splądrowana.
- Jeśli mi przytrzymasz konia, Raoulu - poprosił Jim - to przyjrzę się temu z bliska.
Zsiadł i w półmroku zaczął wymacywać drogę wokół zwału kamieni. Jak mówił francuski rycerz, była to dużo mniejsza kapliczka, ale równie, a może nawet bardziej zrujnowana jak ta, w której obozowali. Jednakże Jim znalazł przejście między kamiennymi blokami, głębokie na jakieś osiem stóp. Mogła tędy przejść tylko jedna osoba naraz. Gdyby książę był w głębi, a jeden czy więcej ludzi stałoby przed nim na straży, to ktokolwiek pragnąłby dostać się do królewskiej osoby, musiałby dojść tam dosłownie po trupach strażników. Jim wycofał się, otrzepując ręce ze skalnego pyłu i ziemi, i ponownie dosiadł konia.
- Dobrze - powiedział krótko do Francuza. - A teraz wracajmy do sir Briana.
Kiedy dotarli do Briana, Jem Wattle i Hal Lockerby byli już z powrotem nie tylko z czterema, ale z pięcioma końmi. Jeden był większy i wyglądał znacznie lepiej niż pozostałe, przynajmniej o tyle, o ile Jim mógł stwierdzić po ciemku, i obciążony był czymś, co musiało być zbroją.
Udało im się ukraść dla młodego człowieka prawdziwie rycerskiego konia, a przynajmniej takiego, na jakim chętnie jeździłby rycerz.
- Wszystko gotowe? - zapytał Jim Briana. A kiedy tamten skinął głową, zawrócił.
Droga powrotna przeszła szybko.
Księżyc wzniósł się już dosyć wysoko i w jego blasku pozwolono łucznikom wypróbować konie i wykazać, że, jak powiedział Dafydd, z pewnością potrafili dobrze jeździć.
- Wszyscy kładźcie się spać i odpocznijcie - powiedział Jim. - Trzeba wystawić straże na noc. A ostatnia straż niech zacznie budzić wszystkich o zachodzie księżyca, który powinien być dobrą godzinę czy więcej przed wschodem słońca. Chcę, byśmy byli w drodze na tyły francuskiego obozu, zanim się całkiem rozjaśni.
Jim nigdy nie odkrył, czyja ręka obudziła go wcześnie rano potrząsając za ramię. Wstał powoli na nogi, zesztywniały z zimna, mimo iż owinął się w derkę i wybrał, jak sądził, osłoniętą od wiatru niszę wśród zwalonych kamieni kaplicy. Sztywność, zimno i niewyspanie o mało go nie pokonały. Ale powiedział sobie, że jeśli wstanie i zacznie się ruszać, wszystko to minie.
Opuścił osłonę kaplicy i zaczął sprawdzać, czy wszyscy już wstali. Zdawało się, że tak, chociaż było wciąż zbyt ciemno, żeby policzyć głowy. Większość ludzi dookoła chodziła dużo żwawiej niż on. Zaczął zazdrościć tym ludziom niemal od chwili, gdy stał się mieszkańcem tego świata. Zdawało się, że prawie wszyscy potrafili spać w każdej pozycji, w każdych warunkach, obudzić się na najlżejsze dotknięcie i ignorować wszelkie odczucia, jakie teraz mu dokuczały. Skutki praktyki od czasów niemowlęcych, jak przypuszczał Jim.
Wpadł po ciemku na kilku ludzi, zanim udało mu się znaleźć Briana.
- Czy wszyscy wstali? - spytał go, bardziej żeby coś powiedzieć niż z jakiegoś innego powodu.
- Tak, tak - odpowiedział rycerz z niewielkim rozdrażnieniem, które skłonne było nawiedzać go w ranki przed jakimś działaniem. - Na litość boską, Jimie, posuń się trochę. Muszę wleźć teraz w zbroję. Ty też powinieneś. Gdzie jest Theoluf? Giermek zawsze powinien być przy swoim panu w takich chwilach jak ta. Hej tam! Johnie Chesterze!
- Tutaj, sir Brianie - przemówił z ciemności głos zza łokcia Jima.
- Gdzie mój napierśnik? Idź, znajdź Theolufa i każ mu przynieść tu zbroję sir Jamesa i pomóc mu ją założyć! - powiedział rycerz. - Gdzie się podziewałeś do tej pory, gamoniu?!
- Stałem przy tobie, sir Brianie - odrzekł John Chester. - Czekałem tylko, aż sir James skończy z tobą mówić i usunie się na bok.
Jim pośpiesznie przesunął się na lewo i wpadł na kogoś innego, kto musiał być jednym ze zbrojnych, bo z przepraszającym "Wybaczcie, milordzie" zniknął w mroku.
- Gdy tylko będzie dość światła na niebie, żebyśmy się mogli nawzajem zobaczyć - powiedział Jim - chcę, żebyś odszedł ze mną nieco na bok. Potrzebuję twojej pomocy, żeby coś wypróbować.
- Z pewnością, Jamesie. Oczywiście. Johnie Chesterze, napierśnik idzie na pierś, nie na brzuch! - wykrzyknął Brian.
- Przykro mi, sir Brianie - powiedział giermek.
- Doprawdy będzie ci bardziej przykro, jeśli nie nauczysz się ubierać mnie jak należy i z większym pośpiechem! - powiedział rycerz. - Tak. Oczywiście, Jimie. Jak tylko będę ubrany. Przyjdź po mnie później. Johnie Chesterze...
Ale Jim odchodził już w ciemność. Nagle zderzył się z jeszcze jedną postacią. Rozległ się szczęk jakiegoś metalu upadającego na ziemię.
- Wybacz, milordzie - usłyszał głos Theolufa. - Właśnie niosłem ci zbroję...
- Och - powiedział Jim. Stanął nieruchomo. - No cóż, jeśli widzisz dość dobrze, by to zrobić, zacznij lepiej zakładać na mnie ten złom.
Jak giermek rozpoznał go po ciemku ani jak rozpoznał go tamten drugi zbrojny, Jim nie miał pojęcia. Być może dla tych ludzi wciąż pachniał inaczej. On i Angie kąpali się często, ale w ciągu miesięcy przywykli do woni ludzi nie kąpanych, którzy koło nich pracowali i spali w tych samych ubraniach, przyzwyczaili się zwłaszcza do zapachów służby. Z drugiej strony, Jim nie kąpał się od czasu, gdy wyjechał z domu, czyli już od paru tygodni. Wciąż jednak, być może, jakaś różnica pozostała.
Teraz stał tak spokojnie, jak potrafił, znosząc cierpliwie zawiązywanie przez Theolufa fragmentów zbroi wokół nóg, ramion i tułowia. Zbroję nakładano na coś w rodzaju watowanego kaftana i nogawic, które z założenia miały przyjąć nieco ze wstrząsu przenoszonego przez metal, kiedy uderzała weń broń. Jim nigdy nie zauważył, żeby przydawały się na cokolwiek, a z reguły, kiedy musiał nosić pełną zbroję, dzień okazywał się straszliwie upalny, jasne słońce rzucało swoje promienie i gorąco od ilości ubrań było niemal nie do zniesienia. Wszyscy jednak uważali to za rzecz oczywistą, więc nauczył się zgrzytać zębami, nic nie mówić i to znosić.
Ostatecznie ubrano go w całą zbroję, włącznie z ostrogami przy butach. Jedynym fragmentem zbroi, którego giermek mu nie założył, był hełm, który wkładano dopiero w ostatniej chwili, nie tylko ze względu na niewygodę, ale dlatego, że przyłbica opuszczana na zawiasach ograniczała widoczność.
Theoluf pieczołowicie wetknął mu hełm pod ramię.
- Czy mam podprowadzić konia milorda? - spytał cofając się o krok.
Było już dość światła, żeby gwiazdy na wschodniej połowie nieba zbladły i wszyscy dookoła mogli się nawzajem rozpoznać.
- Jeszcze nie w tej chwili - powiedział Jim. - Przyprowadź mi najpierw sir Briana. Potem przyprowadź nasze konie.
- Tak, milordzie.
Theoluf odszedł, rozpływając się właściwie w otaczającej ich szarości niewiele tylko jaśniejszej niż nieprzeniknione ciemności, w jakich się Jim obudził. Po paru chwilach wrócił, idąc tuż za sir Brianem ubranym już w kompletną zbroję, także z hełmem w ręku. Giermek kazał okiełznać i osiodłać ich konie i prowadził je właśnie za wodze.
W zbroi dużo łatwiej było jechać, niż iść. Jim, z pomocą Theolufa, wdrapał się ciężko i niezgrabnie na siodło, podczas gdy Brian wskoczył na swoje bez niczyjej pomocy. Powiesił hełm na wysokim przednim łęku. Jim zrobił to samo.
- Dokąd, Jamesie? - zapytał Brian.
- Tylko tak daleko od reszty, żeby nas nie mogli zobaczyć - odpowiedział Jim.
Odjechali na niewielką odległość i na polecenie Jima obaj zsiedli z koni. Jim rozejrzał się w koło i znalazł krzak, z którego odłamał gałązkę z kilkoma listkami. Wetknął ją w szczelinę między przyłbicą a hełmem Briana, upewniając się, że gałązka tkwiła mocno na miejscu.
- Co knujesz? - spytał najwyraźniej zaintrygowany Brian.
- Nic takiego ważnego - powiedział Jim. - Chcę tylko z twoją pomocą wypróbować pewien czar. Włóż hełm na głowę, dobrze?
Rycerz zrobił to, odruchowo podnosząc szybko przyłbicę, gdy już włożył hełm. Gałązka, zauważył z zadowoleniem Jim, wciąż tkwiła na miejscu.
- Teraz postój tam przez chwilę, jeśli łaska - poprosił - podczas gdy ja zajmę się Magią.
Poświęcił sporo czasu na rozmyślania nad tym, co miał zamiar zrobić. Niewidzialność była czymś, w co jego dwudziestowieczny umysł nie mógł uwierzyć, więc też nie potrafił sobie tego wyobrazić. Jednak w to, że ktoś patrzył na coś wprost, ale nie przyznawał się, że to widzi, mógł uwierzyć. To był zwykły trik hipnotyzerski.
Myśląc o tym, zapisywał na wnętrzu czoła:

KTOKOLWIEK BEZ LISTKÓW ---- NIE WIDZIEĆ KOGOKOLWIEK Z LISTKAMI

Dla oczu Jima Brian zniknął.
- Kiedy chcesz użyć tej Magii? - głos rycerza zadudnił głucho w pustce przed nim.
Jim wetknął drugą gałązkę w zawias własnego hełmu i włożył go. Nagle rycerz znów się pojawił wprost przed nim.
- Pytałem, kiedy chcesz użyć Magii? - powtórzył Brian. - Nie chciałbym narzekać, Jamesie, ale trzeba wydać rozkazy i musimy zebrać ludzi, jeśli chcemy ruszać.
- Już jest mniej więcej po wszystkim - powiedział Jim. - Jeszcze tylko jedno. Postój nieruchomo, kiedy ja zajdę cię z tyłu.
Rycerz znieruchomiał. Jim obszedł go i z tyłu wyjął gałązkę z jego hełmu, wyjął także gałązkę z własnego i wyrzucił je.
- Nic z tego nie rozumiem - powiedział Brian, gdy Jim stanął przed nim. - O co chodzi z tymi gałązkami? Kiedy masz zamiar zrobić te czary? Jak mówiłem, powinniśmy wracać.
- Możemy już iść - zgodził się Jim. - Zająłem się wszystkim. Pomógłbyś mi wsiąść na konia, zanim dosiądziesz swojego?
- A teraz mam się bawić w twojego giermka - gderał rycerz pomagając Jimowi wygodnie się usadowić. Jim zignorował to narzekanie. W ten poranek przed bitwą sir Brian miał jeszcze gorszy humor niż zazwyczaj. Przejdzie mu to jednak natychmiast, gdy już ruszą do boju.
Kiedy Jim siedział już pewnie na koniu, Brian dosiadł swojego i obaj ruszyli z powrotem do czekających ludzi. Pomimo wcześniejszego upierania się rycerza, że niezwłocznie są potrzebni z powrotem przy kaplicy, Jimowi zdawało się, że wszystko przebiega całkiem w porządku. Zbrojni przygotowali swój oręż i siedzieli już w siodłach trzymając w rękach lekkie włócznie. Tak samo gotowi byli łucznicy i pozostali rycerze. Najwyraźniej czekali tylko na powrót Jima i Briana.
Jednakże gdy Jim wrócił, podjechał do niego szczupły człowiek, bez zbroi, ubrany jak książę w chwili, gdy go uwolnili. Miał on na głowie hełm, a w ręku ciężką kopię, przyłbicę zaś opuszczoną.
- Sir Jamesie! - Człowiek ów podniósł przyłbicę i ukazała się twarz księcia. Ściągnął wodze obok Jima. - Zbroja nie pasowała.
- Obawiałem się tego, Wasza Wysokość - powiedział Jim. - Jednakże sądzę, iż możemy tak sobie poradzić ze wszystkim, że nie minie was walka, jeśli nawet będziecie się musieli trzymać z boku w pierwszej części akcji.
- Liczyłem na to, że będę szarżować z pozostałymi! - narzekał książę.
- Ja też, Wasza Wysokość - skłamał Jim - ale oczywiście, bez zbroi, nie chcemy, żebyście byli w klinie. Coś wam powiem, znajdziemy dla was bezpieczne miejsce, dość blisko, żebyście mogli wyjść, jak tylko przedrzemy się przez straż przyboczną i otworzymy drogę do króla Jeana, Malvinne'a i fałszywego księcia.
- Dobrze! - powiedział książę. - Ale wciąż uważam to za wstyd i hańbę, że nie będę wśród was podczas szarży. Ale my, królewskiej krwi, musimy uczyć się przyzwyczajania do rzeczy, które pewnie przeszkadzałyby naszym poddanym.
Książę podjechał do grupy rycerzy, czekających na wymarsz, do których dołączył już Brian.
- W porządku! - powiedział Jim równocześnie podnosząc głos. - Sir Raoulu, pojedziesz przodem i poprowadzisz nas? Dobrze! No to w drogę!

Rozdział 35


Słońce jeszcze nie wstało, gdy znaleźli się na tyłach francuskich linii. Niebo jednak rozjaśniło się już na tyle, że wszystko było widać tak jak w mocno zachmurzony dzień. Jim zatrzymał ludzi jakieś trzysta jardów przed linią taboru, na małej polance wśród drzew. Siedząc na koniu naprzeciwko nich, kazał dwóm zbrojnym zejść na ziemię i zebrać gałązki, po dwie na każdego z obecnych.
Zgodnie z poleceniem pozbierali te gałązki, naturalnie na piechotę, i przynieśli mu je. Jim pochylił się z siodła, wziął dwie małe ulistnione witki i podniósł je w górę, żeby wszyscy mogli je zobaczyć.
- A teraz - powiedział - chcę, żebyście wszyscy przyglądali się uważnie mnie i mojemu koniowi.
Poczekał, aż upewnił się, że wszystkie oczy zwróciły się na niego, a potem pochylił się i mocno przeplótł małą zdrewniałą łodyżkę przez pasek ogłowia, tak żeby nie groziło jej wypadnięcie. Odchylił się do tyłu, siedząc prosto w siodle, i popatrzył na resztę, wciąż trzymając w dłoniach drugą gałązkę uniesioną tak, by była widoczna.
- Co widzicie?
Wśród zgromadzonych przed nim ludzi rozległ się szmer zdziwienia. Jednak nikt, jak się zdawało, nie chciał jako pierwszy udzielić bezpośredniej odpowiedzi.
- Sir Brianie - zapytał Jim - co widzisz?
- Jak to co? Siedzisz w powietrzu nad ziemią! - odpowiedział rycerz.
- No właśnie - przytaknął Jim. - Popatrzcie dalej. Mocno wetknął drugą gałązkę w zawias swojej przyłbicy, tak żeby nie mogła się wysunąć.
- A teraz co widzicie? - znów zaatakował widownię. - Brianie?
- Jamesie - spytał rycerz - jesteś tam jeszcze? Jeśli tak, to nie widzimy ani ciebie, ani twojego konia.
- Owszem, jestem tu - powiedział Jim - i zobaczycie mnie za chwilę.
Odwrócił się i spojrzał na zbrojnych, którzy stali z resztą gałązek w rękach i gapili się z otwartymi ustami na pustą przestrzeń.
- Wy dwaj - rozkazał - weźcie resztę gałązek i rozdajcie wszystkim po dwie. Każdy z was, kiedy dostanie swoje dwie gałązki, niech najpierw włoży jedną mocno pod ogłowie, tam gdzie łatwo będzie je zobaczyć z daleka. Potem zamocujcie solidnie drugą przy hełmie czy w jakimś innym miejscu, z którego na pewno przypadkowo nie wypadnie. Zróbcie to teraz.
Gdy z pustego powietrza dobiegł ich ten głos, zbrojni z drgnięciem wrócili do życia i ruszyli między jeźdźców rozdając gałązki. Kiedy każdy człowiek wziął po dwie i zrobił, co kazał Jim, rozległ się nowy szmer głosów. Wszyscy gapili się na tych, którzy pierwsi znikli, a potem znów się pojawili, gdy tylko patrzący umieścili na miejscu swoje własne gałązki.
- Nie podnośmy głosu - powiedział Jim. - Powinniśmy być dość daleko od linii taboru, by czuć się bezpiecznie, ale nie chcę, żeby nas podsłuchano. Czy teraz wszyscy macie swoje gałązki na miejscu? Jeśli tak, to czy wszyscy znów widzicie mnie i siebie nawzajem?
Rozległ się szmer potakiwań.
- Cudowna rzecz, sir Jamesie! - dobiegł go wyraźnie głos księcia.
- Dziękuję Waszej Wysokości - powiedział Jim nie podnosząc głosu - ale, z łaski swojej, raczcie pamiętać, co mówiłem o głośnych rozmowach. Każdemu, kto nie ma gałązek, będziecie się wydawać niewidzialni. Uważajcie, żebyście nie naruszyli tej niewidzialności, czyniąc jakieś hałasy, które kazałyby wrogom myśleć, że ktoś jest obok, tyle że niewidzialny.
Przerwał na chwilę, by upewnić się, że dotarło to do wszystkich. Potem mówił dalej:
- Miejcie na uwadze, że jest to odmienny rodzaj Magii od zwykłej niewidzialności. Nie staliście się naprawdę niewidzialni. Zmieniliście się tylko tak, że każdy, kto na was patrzy, przekona sam siebie, że was nie widzi. Jeśli się odezwiecie, dźwięk może zachwiać to przekonanie, co może skończyć się tym, że mimo wszystko was zobaczą. To samo odnosi się do koni. Prowadźcie je tak cicho, jak się da, stępa.
Odwrócił się i spojrzał na sir Raoula.
- Sir Raoulu - powiedział - zabierz najpierw Jego Wysokość i rycerzy do miejsca, które wybraliśmy wczoraj, i zostaw ich tuż za drzewami. Potem wróć i poprowadź tam następnych dziesięciu ludzi, i tak dalej, aż wszyscy się zbiorą. Ja poczekam i pójdę z ostatnią grupą.
Poszli zgodnie z poleceniem Jima. On sam dołączył do ostatniej grupy i znalazł resztę już rozsiadającą się między drzewami na brzegu lekko wzniesionej otwartej przestrzeni pomiędzy armiami.
Rycerze, jak należało się spodziewać, wybrali najdogodniejsze miejsce. Była to kępa drzew, o które mogli się oprzeć plecami, na samym brzegu małego strumienia, płynącego przez las, ale nie na otwartej przestrzeni. Zszedłszy z konia Jim opróżnił bukłak, przytroczony przy siodle, a mieścił on dobrą kwartę wina, żeby móc napełnić go wodą ze strumienia.
- Jamesie! - zawołał Brian ze swego miejsca. - Co ty? Wylewasz zacne wino na ziemię tylko po to, żeby napełnić flaszkę wodą?
Wstał zatroskany i podszedł do Jima, który trzymał teraz bukłak w strumieniu, aby go napełnić, a bąbelki z pustego wnętrza wypływały na powierzchnię.
- Chcę mieć w tej flaszce wodę - odpowiedział Jim rycerzowi, spoglądając nań z ukosa.
- Ale czysta woda nie jest zdrowa - powiedział Brian z niepokojem. - Nie miałem dotychczas powodu, żeby udzielić ci tego ostrzeżenia, Jamesie. Ale zwłaszcza francuska woda może przyprawić o krwawą biegunkę.
- Zobaczymy - odrzekł Jim. Flaszka była już pełna. Wyjął ją ze strumienia i zakorkował. - W każdym razie mogę ochronić się przed biegunką czarami.
- Och! Oczywiście. Zapomniałem - usprawiedliwiał się rycerz.
- To najzupełniej zrozumiałe - powiedział Jim podnosząc się na nogi, a odniósłszy flaszkę z powrotem, przypiął ją do siodła. Prawdę mówiąc, chciałby nie wątpić w to, że Magia ochroniłaby go przed czerwoną biegunką, przez którą Brian niewątpliwie pojmował dyzenterię. Przywiązał swego konia obok wierzchowców pozostałych rycerzy i księcia.
- Raoul mówił nam o powodach, dla których wybrałeś to miejsce - powiedział Brian, który towarzyszył Jimowi, podczas gdy ten przywiązywał konia. - Rozumiem, że teraz czekamy tylko, aż król i jego straż przyboczna ustawią się w tamtym miejscu, jakieś siedemdziesiąt pięć jardów stąd?
- Tak, zgadza się - odrzekł Jim. - Jeżeli nie pokaże się tam ze swoimi rycerzami do chwili, gdy obie armie będą w szyku, będziemy musieli go odszukać, gdziekolwiek by był. Ważne będzie, żeby nasi ludzie zachowali ciszę i żeby żaden z nich nie zgubił gałązek, które nosi.
- Niektórzy z chłopców zabawiali się, kiedy tu dotarliśmy, wyciągając po cichu gałązkę z hełmu czy ubrania któregoś z przyjaciół i zostawiając go w sytuacji, w której nie mógł zobaczyć otaczającej go reszty. Trochę odmienna ślepa babka. Położyłem temu koniec - dodał Brian.
- Dobrze - powiedział Jim. - A teraz przydałoby się nam paru czatowników na wyższych drzewach, żeby uprzedzili nas o tempie, w jakim obie armie będą formować szyki w miarę wschodu słońca, który, jak widzę, właśnie się zaczyna. Czy mamy jakiegoś człowieka szczególnie dobrze widzącego na odległość?
- Ja mam, chyba że Theoluf zna lepszego wśród twoich ludzi - powiedział Brian.
Dołączyli teraz do reszty siedzących rycerzy. John Chester i Theoluf stali niedaleko, opierając się o drzewa, ale nie śmiejąc usiąść w obecności zwierzchników. - Johnie Chesterze! Theolufie! Do nas!
Giermkowie podbiegli.
- Johnie Chesterze, który to ten chłopak o szczególnie bystrym oku wśród moich zbrojnych? Lukę Allbye? Przyprowadź go. A ty, Theolufie, czy masz kogoś między ludźmi sir Jamesa, kto mógłby równać się z Lukiem w widzeniu na odległość?
- Ja sam, sir Brianie - odpowiedział Theoluf. - Myślę, że mógłbym widzieć lepiej niż twój Lukę w jakiś jasny dzień, chociaż on może widzieć trochę lepiej, kiedy jest mglisto czy o zmroku, ale tam, gdzie on widzi na sześć kroków, ja widzę na pół tuzina.
- No to niech będzie Lukę, nie sądzisz, Jamesie? - Zwrócił się rycerz do Jima. - Lepiej, żeby giermek nie łaził nam po drzewach w zawody ze zbrojnym. Wyślemy Luke'a i zobaczymy, co będzie nam mógł powiedzieć o formowaniu się francuskich i angielskich szyków.
Po kilku chwilach pojawił się przed nimi Lukę, wysoki, chudy, smutno wyglądający zbrojny tuż po trzydziestce. Tymczasem nadszedł Dafydd z siwowłosym łucznikiem, jednym z trzech, których przyprowadził.
- O co chodzi, Dafyddzie? - spytał sir Brian.
- Słyszałem, jak sir James właśnie mówił - odpowiedział cicho Walijczyk, który przedtem siedział niezupełnie pomiędzy rycerzami, ale blisko nich - że potrzebujecie najbystrzejszej z możliwych pary oczu, żeby obserwować formowanie się francuskich i angielskich wojsk do boju. To, jak pamiętacie, Wat z Easdale, który, jak uważam, ma naprawdę najlepszy wzrok z nas wszystkich, jeśli na dobrą sprawę nie w całej Anglii i Walii.
Lukę Allbye i John Chester spojrzeli na niego kwaśno. Sir Brian zmarszczył brwi.
- Widzicie, łucznik koniecznie musi mieć lepszy wzrok niż większość ludzi, żeby dobrze uderzyć w swój cel - ciągnął Dafydd - a Mistrz Łuku, taki jak ten oto Wat, w swojej zdolności dostrzegania tego, do czego strzela, znacznie przewyższa zwykłych ludzi. Czy nie tak, Wacie?
- W istocie, za waszym pozwoleniem, szlachetni panowie - powiedział Wat z Easdale - to prawda przed Bogiem!
- No cóż, jest z tego wszystkiego proste wyjście - stwierdził Jim. - Niech obaj wlezą na drzewa, a potem zejdą i opowiedzą nam, co widzieli. Oprócz rozstrzygnięcia, który z nich jest lepszy od drugiego, głównie jesteśmy zainteresowani dowiedzeniem się, ile tylko można. Tak więc którykolwiek z nich będzie mógł powiedzieć nam więcej o tym, co widział, to i tak jesteśmy do przodu.
- Całkiem słusznie, Jamesie - powiedział Brian, choć linia jego zaciśniętych ust wskazywała, że poczuł się dotknięty tym, iż pojawił się ktoś, kto twierdził, że widzi lepiej niż najlepsza para oczu spośród jego domowników. - Obydwaj na drzewa i przyjrzeć się dokładnie temu, co zobaczycie. Potem macie wrócić i opowiedzieć nam o tym.
Jim, Brian i Dafydd usiedli oczekując na rezultaty. Tymczasem, gdy poranne słońce wspinało się po niebie, powietrze zaczęło się ocieplać, a z jego ciepłem napłynął świeży zapach otaczających ich traw i drzew. Niemal każdego dnia, od chwili gdy wylądowali we Francji, mieli dobrą pogodę, a dzień dzisiejszy najwyraźniej zamierzał dorównać poprzednim. Zapowiadał się na przepiękny, choć może trochę za ciepły dla tych w pełnej zbroi. Jim już się trochę niespokojnie wiercił pod watowaniem swego metalowego napierśnika.
Las dookoła rozbrzmiewał śpiewem ptaków. Sądząc z pozorów, trudno było o spokojniejszą chwilę. Jimowi niemal nie mieściło się to w głowie, że za parę godzin, zburzywszy ten cudowny spokój, ludzie będą zajmować się okaleczaniem i mordowaniem się nawzajem ostrą i szpiczastą bronią.
Wspomniał, co powiedział mu Carolinus o tym, że bitwy nie może wygrać żadna ze stron, jeżeli Ciemne Moce mają zostać pognębione. Nie miał pojęcia czy też tylko bardzo niejasne pojęcie, jak można to przeprowadzić. Mag najwyraźniej polegał w tej sprawie na tym, co zrobi Jim, a on niewiele wymyślił do tej pory poza sposobem przedarcia się do fałszywego księcia i zmuszeniem króla do uznania księcia prawdziwego.
Pozwolił myślom biec swoim własnym torem, próbując wynaleźć sposób, w jaki mogliby odszukać króla, gdyby ten zdecydował się nie zajmować swojego stanowiska tutaj. Niewidzialność bardzo się przydawała, ale trudno byłoby bezpiecznie przemieścić tak duży oddział ludzi wzdłuż ruchliwej linii wojowników szykujących się do walki. Jednak podzielenie go na grupy także było ryzykowne.
Musiałby zaufać im, że znowu odnajdą się nawzajem, gdziekolwiek król Jean znalazłby miejsce do obserwowania bitwy. Wiązałoby się to z ogromnym ryzykiem, że nie uda się zebrać z powrotem odpowiedniej liczby zdolnych do walki, kiedy będą potrzebni.
Rozmyślania przerwał mu powrót Luke'a Allbye i Wata z Easdale. Wrócili razem z Johnem Chesterem i Dafyddem, którzy najwidoczniej poszli z nimi i stali pewnie u stóp drzew, na które wdrapali się ich obserwatorzy.
- W samą porę - powiedział Brian, gdy tych dwóch podeszło. - Lukę, co masz nam do powiedzenia?
Lukę, zanim odpowiedział, zdjął z szacunkiem hełm, a widząc to Wat, któremu wyraźnie nagle się to przypomniało, także zdjął hełm, który nosił zamiast tradycyjnej płaskiej czapki łucznika.
- Sir Jamesie, milordzie - odrzekł Lukę - obie armie są prawie gotowe na pozycjach. Francuzi są w trzech hufcach, jak się spodziewano, jedna linia za drugą. Ostatnia linia opiera się niemal o namioty lordów i rycerzy dziś tam obecnych. Anglicy, na ile mogłem odróżnić, rozstawili się w jednej linii, w formacji brony, tak jak byli pod Crecy i Poitiers, ze zbrojnymi w prostej linii na przedzie, zwróconymi w kierunku Francuzów, i łucznikami w dwóch ścisłych, wybiegających w przód szykach na obu skrzydłach. Szyki skręcają do środka przy obu końcach tak, że każdy łucznik może strzelać przez drugiego.
Wygłosił tę pierwszą porcję informacji na jednym oddechu i przerwał, żeby zaczerpnąć następny haust powietrza, zanim mówił dalej.
- O ile mogę zgadywać, sir Brianie i milordzie - powiedział - angielskich zbrojnych jest sześć tysięcy, czyli być może jedna trzecia tego, co w trzech francuskich liniach. Francuzi mają też genueńskich łuczników w szeregach przed swoją pierwszą linią, nieco rozsuniętych, tak że mogą strzelać sobie nawzajem nad głowami. Przypuszczałbym, że są tam trzy tysiące kuszników. Po stronie Anglików, w przeciwieństwie do tego, co słyszeliśmy wcześniej, zdaje się, że jest gdzieś między czterema a sześcioma tysiącami łuczników, zamiast tych dwóch tysięcy, o których mówiono.
- Dziękuję, Lukę - powiedział sir Brian. Spojrzał na Jima. - Czy chciałbyś go o coś zapytać, Jamesie?
Jim pokręcił głową.
- A ty - oczy rycerza zwróciły się na łucznika, Wata z Easdale - czy masz cokolwiek do dodania do tego, co powiedział nam Lukę?
- Tylko to, że łuczników jest nie sześć tysięcy, a najwyżej dwa - odparł sucho Wat.
Nie tylko Brian i Jim, ale i inni przysłuchujący się rycerze popatrzyli na łucznika, który wytrzymał ich spojrzenia z całkowitym opanowaniem.
- Jak możesz mówić nam coś takiego? - spytał Brian. - Łucznicy byli z pewnością zbyt daleko, by dostrzec ich pojedynczo, ale wiem, że Lukę dobrze osądza liczby.
- Z pewnością - odparł spokojnie Wat z Easdale - musiało się zdawać całkiem jasne Luke'owi, że końce brony mieszczą przynajmniej sześć tysięcy łuczników w dwóch rzędach, które widział rozciągające się z głównej formacji zbrojnych. Ale to może być tylko sztuczka naszych Anglików dla zmylenia Francuzów. W szeregach tych, co zdali się łucznikami, co najmniej dwu na trzech ludzi to wcale nie łucznicy, ale zbrojni albo nawet, o ile wiem, kucharze i piekarze spośród sług z taboru. Trzymają kije długości drzewca haku i stoją tak, jak według nich stają łucznicy.
- Szlachetni panowie, oni wszyscy byli łucznikami! - przerwał mu gwałtownie Lukę. - Przysięgam.
- Więc narażasz swoją duszę na potępienie tak przysięgając - powiedział spokojnie Wat, nie odwracając głowy, żeby spojrzeć na Luke'a. - Mogą ustawić człowieka w szeregach i dać mu do ręki drzewce, ale tylko wieloletnie ćwiczenia tworzą łucznika i sprawiają, że stanie z nim tak jak prawdziwy łucznik. Dla mnie to jasne, ale jestem łucznikiem, wyrosłem i żyłem wśród innych, którzy także są łucznikami, że dwóch na trzech w tych szeregach to nie byli prawdziwi łucznicy.
- Jeśli nawet to, co mówisz, jest prawdą - tak Dafyddzie, wierzę, że on urnie odróżnić łucznika od zbrojnego. - Brian przerwał sam sobie, widząc, że Walijczyk miał właśnie zaprotestować przeciwko słowu jeśli. - Jednak te linie łuczników były zbyt odległe, by jakikolwiek człowiek mógł zauważyć tak niewielkie różnice w sposobie ich stania i trzymania, cokolwiek mieli tam w rękach.
- Ja mogłem - powiedział Wat - i zauważyłem. Z całym szacunkiem, sir Brianie, gdybyś spoglądał ponad ostrzeni swojej strzały na odległy o trzysta jardów znak, do którego strzelałeś, tak często jak ja, nauczyłbyś się zauważać drobne różnice, nawet z takiej odległości. Powiadani ci stanowczo, że Anglicy mają najwyżej dwa tysiące łuczników, a ci pozostali są fałszywymi, wystawionymi na postrach Francuzom.
- To może wystraszyć jakichś kilku pojedynczych Francuzów - odezwał się sir Raoul gniewnie. - Ale czy myślicie, że to ich powstrzyma od szarżowania, kiedy przyjdzie pora? A gdy już raz zbliżą się, czyż nie zauważą oszustwa i nie będą szarżować tym zacieklej?
- Istotnie, pewien jestem, że to właśnie się zdarzy, sir Raoulu - odpowiedział Wat - i w tym leży korzyść dla Anglików, jeśli mają chociaż pięciuset łuczników po każdej stronie, leżących w ukryciu w trawie albo za zasiekami, poza flankami brony. Kiedy Francuzi poznają się na tym, co wyda im się tylko sztuczką, i przyśpieszą szarżę, linia ich rozciągnie się jeszcze bardziej nierówno niż zwykle i szybsze wierzchowce zaczną wyprzedzać pozostałe. W tym momencie łucznicy ukryci po obu stronach mogą powstać i zacząć strzelać, a jeśli nie wytracą połowy francuskich koni w tej pierwszej szarży, zanim choć jeden Francuz dotrze do pierwszego fałszywego angielskiego łucznika i go zetnie, to zjem mój łuk i kołczan na dodatek.
- A jeśli nawet wytracą połowę jeźdźców w tej szarży, to co z tego?! - powiedział gwałtownie sir Raoul. - Z tyłu jest pięć razy tyle Francuzów czekających, by zająć ich miejsca.
- Myślę, że korzyść z tego jest całkiem jasna - powiedział Jim. Wszyscy spojrzeli na niego, bo do tej pory siedział cicho. - Taka niespodziewana porażka i prawdopodobieństwo, że na tych, którzy będą szarżować następni, mogą czekać inne pułapki, może wystarczyć, żeby Francuzi stracili cierpliwość. A sam wiesz, sir Raoulu, że kiedy twoi rodacy się wściekną, tylko jedna myśl tkwi im w głowach; jak najszybciej dopaść wroga. Więc jakikolwiek plan bitwy mają Francuzi, może on wziąć w łeb.
Sir Raoul spiorunował go wzrokiem, otworzył usta, zamknął je i w końcu nic nie powiedział. Dalszym sprzeczkom, jakie mogły się wywiązać, przeszkodził Tom Seiver, zbliżając się do nich biegiem.
- Szlachetni panowie, wielka grupa rycerzy jedzie w tym kierunku! Wszyscy idą razem, jednym oddziałem, i jeśli się nie mylę, niosą królewski sztandar z Kroczącymi Lwami i Liliami.
- W takim razie to będzie francuski król! - zawołał sir Giles radośnie. - Mimo wszystko idzie tutaj!
Zbrojni dokoła nich byli już na nogach, tak jak rycerze, którzy kierowali się do koni.
- Jeszcze nie! - powstrzymał ich głos Jima. - Niech oni pierwsi ustawią się w pozycji i rozlokują. Niech wszyscy skryją się dobrze w lesie. Wasza Wysokość, nadszedł czas, abym o czymś z wami pomówił. Czy pójdziecie ze mną na bok?
- Bardzo proszę, sir Jamesie - powiedział książę zbliżając się do niego.
- I ty pójdź z nami także, sir Gilesie - poprosił Jim. Książę uniósł brwi, ale nic nie powiedział. Giles także o nic nie pytał, tylko podszedł do nich. Razem odeszli w głąb lasu.
- Dokąd zmierzamy, sir Jamesie? - spytał książę po paru chwilach. - Myślałem, że chcesz odejść tylko krok czy dwa na stronę, poza zasięg słuchu pozostałych. Ale ty zdajesz się zabierać mnie gdzieś dalej.
- Tak jest, Wasza Wysokość - odparł Jim. - Udajcie się za mną łaskawie. To już niedaleko.
Przeszli razem kawałek dalej, z Gilesem zamykającym tyły. Przeszli między drzewami i ukazały im się ruiny, które Jim znalazł poprzedniej nocy. Jim podprowadził księcia na ich skraj, a potem się zatrzymał.
- Wasza Wysokość - powiedział - wiem, że wolelibyście szarżować razem z nami, czy przynajmniej być w pobliżu, kiedy zaatakujemy. Ale zważcie, jeśli cokolwiek miałoby wam się przydarzyć, jeśli jakimkolwiek trafem mielibyśmy was stracić, stracimy wszystko. Obecne tu siły angielskie stracą wszystko. Anglia straci wszystko. W tych ruinach jest niewielka nisza, do której można wejść na długość człowieka, a nawet głębiej. Ma ona szerokość tylko jednej osoby. Gdy staniecie w środku, a sir Giles między wami a wejściem, nikt nie będzie mógł dostać się do was. Kamienie nie tylko was osłonią, ale i ukryją.
Książę zaczerwienił się.
- Sir Jamesie, na zbyt wiele sobie pozwalasz! - rzucił. - Nie jestem dzieckiem ani służącym, żeby kazać mi się chować, kiedy toczy się walka. Sam też sobie nie życzę tak się ukrywać. Wracam natychmiast do pozostałych i zajmuję miejsce, z którego będę się przyglądał atakowi!
Odwrócił się plecami do zwalonego stosu rzeźbionych kamieni.
- Wasza Wysokość! Stójcie! - zakrzyknął Jim nie poruszając się. - Zważcie na swój obowiązek! Zważcie na swoją powinność wobec waszego ojca i Anglii. Zatrzymajcie się przynajmniej na tak długo, żeby przemyśleć to, co wam właśnie powiedziałem!
Książę już odchodził, ale zwolnił kroku, aż w końcu się zatrzymał. Powoli odwrócił się i znów podszedł i stanął przed Jimem.
- Nie uważam, aby niebezpieczeństwo było aż tak wielkie, jak zdajesz się sądzić, sir Jamesie - powiedział spokojnym głosem. - Zapominasz, że jestem księciem Anglii. Jestem wart nieskończenie więcej żywy niż martwy. Nawet gdyby Francuzi znaleźli mnie i otoczyli tak, że nie byłoby szans, abym uciekł, czy przebił się przez nich, to wciąż mogliby mnie najwyżej pojmać. A w należnym czasie mój ojciec wykupiłby mnie. Nie mogłoby być inaczej.
- Nie, pomyślcie! - nie ustępował Jim. - Malvinne stworzył i podstawił fałszywego księcia, którego całkowicie kontroluje. A to czarnoksiężnik faktycznie rządzi teraz Francją, a nie król Jean. Władza wciąż należy do króla, nie ma co do tego wątpliwości. Ale wola, która się za nią kryje, jest wolą Maga. Żaden Francuz nie chciałby was zabić. Jak powiadacie, ich celem byłoby pojmanie was. Dla wszystkich, poza jednym. Tym jedynym jest Malvinne. Jak długo żyjecie, jesteście zagrożeniem dla fałszywego księcia, którego stworzył. Z pewnością od pierwszej chwili, gdy uciekliśmy z jego zamku, poszukiwał was; nie żeby z powrotem was dostać, nie żeby porwać was i trzymać dla okupu, ale by was zniszczyć, w tajemnicy i całkowicie, tak aby nikt nie mógł podać w wątpliwość istoty, którą stworzył.
Jim przestał mówić, czekając, jak zareaguje książę. Ten jednak stał tylko, patrząc jakby przez niego w dal. Wreszcie westchnął, ramiona mu opadły i popatrzył z powrotem na Jima.
- Jeszcze raz, sir Jamesie - powiedział - zauważam, że słucham cię wbrew własnej woli. Masz rację. Istotnie mam obowiązek. Czy ten obowiązek jest właśnie taki, jak mówisz, nie wiem. Ale nie mogę w tej chwili wyobrazić sobie innego. Więc pójdę za twoją radą. Gdzie jest ta zawalona dziura, do której muszę się wczołgać?
- Nie będziecie musieli się czołgać, Wasza Wysokość - zaprzeczył Jim. - Możecie do niej wejść. I to zaledwie na godzinę czy dwie. Jeśli król i jego rycerze są w drodze ku nam, to trzeba nam tylko poczekać, aż rozłożą się na pozycjach i zwrócą całą swoją uwagę na bitwę, tak że nie będą zważać na to, co się dzieje za nimi. Wtedy zaatakujemy i albo zwyciężymy w ciągu paru minut, albo też całkowicie w ciągu paru minut przegramy. Nawet tutaj powinniście słyszeć szczęk broni. Jeśli ucichnie i w ciągu najwyżej półgodziny ani ja, ani nikt inny nie przyjdzie po was, żebyście stanęli twarzą w twarz z fałszywym księciem, wtedy bądźcie pewni, że przegraliśmy, i pomyślcie o swoim własnym bezpieczeństwie.
Przerwał.
- Sir Giles - mówił dalej - zostanie tu z wami, i jeśli sprawy źle się ułożą dla reszty nas, powinniście we dwóch spróbować dotrzeć do Brestu i znaleźć ochronę u Anglików, którzy tam będą, przybywszy po wyjeździe naszej armii z miasta. Jeśli Malvinne nie może ryzykować zostawienia was przy życiu, nie może też zaalarmować całego kraju tym, że poszukuje kogoś podobnego do uwięzionego księcia Anglii. Nasuwałoby to zbyt wiele pytań. Przy odrobinie szczęścia powinno wam się udać dotrzeć bezpiecznie do Brestu.
Mówiąc to Jim poprowadził księcia dookoła zrujnowanego budynku, szukając wejścia, które wcześniej odkrył. Poprzednim razem trafił na nie po ciemku i miejsce to wyglądało inaczej w dziennym świetle. W końcu odnalazł szczelinę i wskazał wejście do niej księciu.
- Około sześciu stóp głębokości - powiedział - i nasłuchujcie odgłosów oręża.
- Dobrze, sir Jamesie - zgodził się książę. - Niechętnie, ale robię to, co mówisz.
Odwrócił się i wszedł do środka.
Giles odruchowo ruszył za nim, kiedy tuż przed wejściem do niszy Jim złapał go za ramię. Niski rycerz odwrócił się i spojrzał pytająco na niego.
- Nawet nie zapytałem cię najpierw, czy wziąłbyś na siebie ten obowiązek - powiedział Jim. - Przepraszam cię, przyjacielu.
- Za co? - z uśmiechem odpowiedział sir Giles cichym głosem. - To wielki honor, Jamesie, i powinienem ci jeszcze dziękować!
Jim puścił jego ramię i patrzył, jak rycerz znika w szczelinie. Usłyszał głosy ze środka, kiedy książę i Giles przybierali wygodne pozycje na czas oczekiwania. Potem odwrócił się i pośpiesznie skierował z powrotem do miejsca, gdzie czekali pozostali rycerze i zbrojni.
Kiedy już tam dotarł, znalazł rycerzy i zbrojnych stojących w ciszy, ukrytych za drzewami i krzakami, król Jean z Malvinne'em, fałszywym księciem, królewskimi sztandarami i rycerzami właśnie wkraczał na nieduże wzniesienie.

Rozdział 36


Wyglądają dzielnie - powiedział Brian, gdy przyglądali się, jak król i jego rycerze zajmują pozycje na niewielkim wzniesieniu przed nimi.
- W samej rzeczy! - przyznał z niejaką dumą sir Raoul stojący razem z sir Brianem u boku Jima.
Stali nieco w głębi lasu, ale w niezbyt zarośniętym miejscu, tak że mieli dobrą widoczność. Gdyby nie byli niewidzialni dla króla i jego straży przybocznej - może niezauważalni byłoby lepszym określeniem rezultatów czarów użytych przez Jima - nie mogliby nie zostać zauważeni w miejscu, w którym się znajdowali.
Król wstrzymał konia na wzniesieniu, a rycerze zatrzymali się przy nim, wszyscy siedzieli na koniach spoglądając w dal, w kierunku otwartego pola i linii angielskich oddziałów odległej o jakieś pięćset jardów. Wielki sztandar łopotał ponad głową króla w orzeźwiającym wiaterku, który zastąpił nieruchomość powietrza o świcie, zanim jeszcze żar słońca dał się we znaki.
- Radzę - powiedział Brian, osłaniając sobie oczy dłonią - przyjrzeć się nie królowi i jego rycerzom, ale formującym się w dali, po lewej i prawej stronie, francuskim szeregom - żebyśmy zaczekali, jeśli to możliwe, aż pierwsza francuska chorągiew ruszy do ataku. Jeżeli to, co mówi Wat z Easdale, jest prawdą, to nawet lepiej byłoby poczekać, aż Anglicy użyją swoich fałszywych i ukrytych łuczników, tak że uwaga królewskiego hufca będzie całkowicie skupiona na polu bitwy. Musimy na to trochę poczekać, ale może nie będzie to stracony czas.
- Dobra myśl, Brianie - powiedział Jim.
Po czym poczuł, że ktoś go ciągnie za łokieć. Odwrócił się, spodziewając się, że to Dafydd, który stał tuż za nim ze swoimi trzema łucznikami, chce zwrócić jego uwagę. Ale nie był to ani Walijczyk, ani łucznicy, ani nikt, kogo by się spodziewał. Był to Carolinus.
- Ci tutaj nie widzą mnie ani nie słyszą - rzekł Mag. - Znajdź jakąś wymówkę i chodź ze mną na bok, żebym mógł z tobą pomówić.
Jim popatrzył znów przed siebie. Oblizał wargi, zaczerpnął powietrza i nagle się odezwał.
- Ha! - powiedział. - A miałem zamiar zająć się tym wcześniej! Zostańcie tu i obserwujcie dalej. Wrócę za małą chwilkę.
- Tak zrobimy - odezwał się Brian, wciąż ocieniając oczy przed porannym słońcem. - Doprawdy sądzę, że pierwsza francuska chorągiew gotowa jest do ataku.
- Będą się rwali do tego - mruknął sir Raoul.
Jim rozejrzał się dokoła i zobaczył, że nikt na niego nie patrzy. Nawet stojący za nim Dafydd i łucznicy utkwili oczy wyłącznie w polu bitwy i dwóch armiach. Carolinus stał kilka kroków z boku i kiwał na niego. Jim ruszył w jego kierunku.
Czarodziej poprowadził go między drzewa, które skryły przed ich wzrokiem pole, a także ludzi Jamesa. Potem odwrócił się i stanął naprzeciw Jima. Podchodząc bliżej, na ściągniętej i zmęczonej twarzy Maga Jim ujrzał szarość, jaka pokazuje się na twarzach starców, kiedy są wyczerpani ponad wszelką wytrzymałość.
- Jamesie - powiedział Carolinus - nawet teraz jeszcze nie znasz tego świata. Musisz mi więc wybaczyć to, co zrobiłem.
- Wybaczyć ci? - zapytał Jim. - Nigdy nie zauważyłem, żebyś zrobił coś bez powodu, Magu. Co więcej, zwykle miałeś taki powód, który przynosił tyleż korzyści innym, co służył twoim własnym celom. Czy nie mówiłeś mi kiedyś, że gdy ruszają Ciemne Moce, wszyscy musimy powstać, żeby je odepchnąć?
- Ja ci to mówiłem?! - zdziwił się czarodziej. - No cóż, to całkiem prawdopodobne. Ale nawiązuję do tego, Jamesie, że jeszcze nie pojąłeś w pełni, iż zwierzchnik posiada podwładnego na własność. Brian, na przykład, mógłby powiesić każdego ze zbrojnych po prostu dlatego, że tak zdecydował, i żadne prawo nie mogłoby zażądać od niego wytłumaczenia. To prawda, że gdyby zrobił coś takiego bez sensownego powodu, szybko utraciłby większość pozostałych swoich ludzi, a na pewno najlepszych spośród nich. Dlatego normalnie nie zrobiłby tego. Jednak mimo wszystko, gdyby chciał albo miał powód, mógłby i zrobiłby to.
- Myślę, że mnie nie doceniasz - powiedział Jim z całą powagą. - Wierzę, że już to zrozumiałem.
- Doprawdy? - zapytał Carolinus. - Czy kiedykolwiek zastanawiałeś się, jak dalece to odnosi się do układów pomiędzy tobą a mną?
Jim zapatrzył się na niego.
- Nami? - powtórzył jak echo. - Tobą i mną?
- Dokładnie - potwierdził Mag. - Do naszej zależności jako nauczyciela i ucznia. Kiedy wziąłem cię na swojego ucznia w Magii, stałeś się praktycznie moją własnością. Miałem cię uczyć, ale jednocześnie miałem swobodę użycia cię lub zniszczenia, gdybym chciał. To są zwyczaje tej epoki w tym świecie.
- Nie - powiedział powoli Jim - o tym nie pomyślałem.
Popatrzył w bladoniebieskie oczy Carolinusa.
- W każdym razie, spodziewałbym się, że nie zrobiłbyś niczego w tym stylu bez powodu - dodał - tak samo jak i Brian...
Czarodziej przerwał mu.
- Jest pewna różnica, Jamesie - ciągnął. - W twoim przypadku zewnętrzne czynniki mogłyby zmusić mnie do postąpienia z tobą w sposób, jakiego byś sobie nawet nie wyobrażał. Niestety, w tej akurat rozgrywce przeciw Ciemnym Mocom jesteś niczym pionek w szachach, pchany naprzód, aby osiągnąć jakiś cel lub zostać poświęconym. Mogłem ci pomóc tylko w ten sposób, że wysłałem Aragha i wsparłem wysłanie Dafydda. Uczyniłem jeszcze inne drobne rzeczy, ale bezpośrednio nie mogłem nic zrobić. Powinienem ci pogratulować. Sposób, w jaki zaczarowałeś siebie i swoich ludzi, żeby inni was nie dostrzegli, był bardzo sprytny.
- Prawdę mówiąc - powiedział Jim - nie mogłem sobie wyobrazić, jak inaczej to zrobić. A odkryłem, że czego nie mogę sobie wyobrazić, tego nie mogę zdziałać Magią. Może to jakieś prawo Magii?
- Nie określałbym tego tymi słowami - rzekł Carolinus - ale są bardzo bliskie prawdy. Jednakże pogratulowałem ci nie tyle znalezienia jakiegoś czaru, co znalezienia takiego, który wykorzystywał twoje wcześniejsze doświadczenia z innego świata. Dlatego też mniej obciążył twój tutejszy magiczny kredyt. Czy nie zastanowiło cię nigdy, że robiłeś bardzo dużo czarów, jak na kogoś z zaledwie klasą D?
- Nigdy o tym nie myślałem - powiedział Jim.
- No to pomyśl o tym wreszcie - zwrócił mu ponuro uwagę Mag. - W gruncie rzeczy już jakiś czas temu zużyłeś całą energię, która pozwalała ci tworzyć Magię.
- To dlaczego mogłem robić to dalej? - spytał Jim. - Czy pożyczyłeś mi trochę energii z własnego kredytu?
- To surowo zabronione - wyjaśnił czarodziej - i dla słusznych powodów. Inaczej nauczyciel, pozwalając uczniowi czerpać energię z nadrzędnego i dużo lepiej wypełnionego kredytu, mógłby obdarzyć go większą siłą niż ta, jaką zgodnie ze swoją rangą w Wydziale Kontroli powinien mieć. Nie, nie mógłbym ci nic pożyczyć. Za to pozwoliłem ci od kilku już dni korzystać bezpośrednio z mojego kredytu. Prawdę mówiąc, tego także nie powinienem robić i niewątpliwie, kiedy będzie już po wszystkim, Wydział Kontroli ukarze mnie grzywną. Chyba że odniesiemy wielkie zwycięstwo w starciu z Ciemnymi Mocami i w ten sposób uzupełnimy nasze kredyty ich kosztem.
- Nie bardzo rozumiem - powiedział Jim. - Skąd Wydział Kontroli bierze to, co wkłada na nasze rachunki? Czy ma swój własny nienaruszalny zapas, czy...
- Nie pytaj! - Carolinus zareagował tak gwałtownie, że Jim natychmiast zamilkł. Przez chwilę żaden z nich się nie odzywał. - Odkryjesz - powiedział Mag łagodniejszym głosem, przerywając w końcu to milczenie - że im więcej wiesz o Magii, tym lepiej orientujesz się, jak wiele rzeczy jest niemożliwych, zabronionych czy w inny sposób niedostępnych. Dowiesz się także, jak dużo pozostaje ci jeszcze do nauczenia się. Zamilkł.
- Ale na razie wystarczy już o tym. Niewiele więcej mogę dla ciebie uczynić - ciągnął. - Ale co mogę, to zrobię. Po pierwsze, muszę uprzedzić cię o rzeczach, o których powinieneś wiedzieć. Jedną z nich jest fakt, że twój kredyt jest wyczerpany. To znaczy, że dopóki nie zostanie do pewnego stopnia napełniony, twoje możliwości jako Maga są zerowe. Jesteś zasadniczo jak ambasador bez teki. Nic nie możesz zrobić, ale przynajmniej nie tracisz statusu Maga i za to powinieneś być wdzięczny.
Popatrzył na Jima niezwykle poważnie.
- Przede wszystkim - mówił dalej - Król Umarłych złożył poważne zażalenie do Wydziału Kontroli na Maga, który pojawił się w jego królestwie. Twoi towarzysze się nie liczyli, są ludźmi. Jeśli zawędrowali na jego terytorium, to prawnie należą do niego, chyba że uda im się uciec stamtąd, tak jak udało się tobie i przyjaciołom. Niestety do ucieczki użyłeś czarów. Użyłeś Magii w królestwie, gdzie cała Magia jest pod jego kontrolą - nawiasem mówiąc nie jest to prawdziwa Magia, ale coś do niej podobnego, szczególnie gdy chodzi o zakazy. W każdym razie użycie tam czarów jest nawet większym przestępstwem niż wasze pojawienie się na jego terytorium. Będziesz musiał wytłumaczyć się z tego.
- Ależ byliśmy tam tylko dlatego, że czary Malvinne'a nas zwiodły - zaprotestował Jim.
- Prawda - zgodził się z nim Carolinus - i Wydział Kontroli weźmie to pod uwagę, ale tylko jeżeli pokonasz i Malvinne'a, i Ciemne Moce. Wtedy to Malvinne zostanie pociągnięty do odpowiedzialności. Ale tylko wtedy.
- To nie wydaje się sprawiedliwe - powiedział Jim.
- A kto powiedział, że świat jest sprawiedliwy? - spytał gwałtownie Mag. - Ale posłuchaj mnie. Inny problem, którego może nie jesteś świadom, to to, że Meluzyna jest niedaleko. Chce ciebie z powrotem. Następną sprawą jest, że nie może cię dostać.
- Nie może?! - zawołał Jim odzyskując humor. - Dlaczego?
- Ponieważ, jak już mówiłem - rzekł Carolinus ze śladem swego zwykłego rozdrażnienia - nawet bez kredytu w Wydziale Kontroli pozostajesz Magiem. Prawo mówi, że między królestwami nie może być żadnego przenikania. To dlatego Król Umarłych nie ma żadnej władzy poza swoim królestwem. To dlatego nie może zdobyć władzy nad zmarłymi, którzy umierają w ludzkim kościele. Ci idą gdzie indziej, i to jest coś, z czym on ani jego konkubina, którą widziałeś tam na dole, nigdy się nie pogodzili. Dlatego jest podwójnie zawzięty w dochodzeniu swoich praw w takich przypadkach jak ten, kiedy człowiek będący Magiem wtargnął na jego terytorium, a potem uciekł używając zabronionej Magii.
- Ale co to wszystko ma wspólnego ze mną i z Meluzyna? - spytał Jim. - Czy coś z królestwami jest związane z faktem, że ona nie może mnie mieć, bo jestem Magiem?
- Zgadza się - rzekł czarodziej. - Meluzyna jest Pierwotną, a Królestwo Pierwotnych jest wydzielone, no może prawie wydzielone. Twój przyjaciel, Giles, jest połączeniem Pierwotnego i człowieka, chociaż podejrzewam, że od wczesnego dzieciństwa wstydził się swojej pierwotnej części i robił wszystko, żeby wyprzeć się jej i wszystkiego, co z nią związane. Meluzyna jest całkowicie Pierwotną.
- Wiem - powiedział Jim. - Widziałem, jak używa swoich własnych czarów.
- To, czego używali i używają Pierwotni, nie jest prawdziwą Magią - rzekł Carolinus. - Tylko ludzie używają prawdziwej Magii. Chociaż większość Pierwotnych i innych powie ci, że to, czego oni używają, to właśnie jest Magia. Ale właściwie to, co posiadają Pierwotni, to rodzaj instynktownej władzy nad kształtowaniem swojego otoczenia, przestrzeni wokół siebie. Na przykład, czy wiesz, jak Meluzyna topi smoki, które zbliżają się do jej jeziora?
- Nie - powiedział Jim.
- Sprawia, że jezioro rozszerza się tak, że pod miejscem, w którym smok wtedy stoi lub idzie, robi się głęboka woda. Smoki wpadają, topią się, a ona wciąga je na dół do tej części dna jeziora, w której chce je mieć, i zostawia do rozebrania przez rybki.
- Właściwie czemu ona tak bardzo nienawidzi smoków? - spytał Jim. - Pytałem ją kiedyś i odpowiedziała mi coś o tym, że są jak nietoperze, latają w powietrzu, i tak dalej, i tym podobne. Nie miało to wielkiego sensu.
- To jest w każdym razie nieistotne - powiedział Carolinus i tym razem był zdecydowanie starym, zgryźliwym samym sobą. - Coś w smokach, coś, co może kiedyś zrobił jakiś smok, pogłaskało ją pod włos. Prawdopodobnie do tej pory zapomniała już nawet, co to było. Mówiłem ci, że Pierwotni kierują się instynktem. Nie używają rozumu tak jak my, ludzie. Przede wszystkim, jak mówię, mają zdolność kształtowania otoczenia. Do pewnego stopnia pozwala jej to kształtować swoje otoczenie w twoją stronę, niezależnie, gdzie jesteś. To niezupełnie takie proste, jak mówię, ale znaczy, że Meluzyna sama instynktownie podróżuje w twoim kierunku. Przemieszczałeś się, tak więc do tej pory wyprzedzałeś ją. Teraz jednak stoisz w miejscu, tu na polu bitwy, i niechybnie odnajdzie cię.
- Ale jeżeli ona nie może mnie mieć, to co to ma za znaczenie? - spytał Jim.
- Największe na świecie, ty durna pało! - wykrzyknął Mag. - Czy właśnie nie skończyłem mówić ci, że jeśli nie uda się zmusić Malvinne'a, żeby odpowiedział za twoją obecność w Królestwie Umarłych, to ty będziesz pociągnięty za to do odpowiedzialności? Podobnie z Meluzyna. Każda szkoda, jaką wyrządzi poza swoim własnym, osobistym królestwem w trakcie poszukiwania ciebie, albo w gniewie, kiedy odkryje, a tak się stanie, że nie może cię mieć, także pójdzie na twój rachunek. Ty będziesz stroną odpowiedzialną. Rozumiesz?
- Sprawiasz, że to brzmi jak część rozprawy sądowej - powiedział Jim, któremu kręciło się już w głowie.
- To jest sprawa sądowa. Kwestia prawa, nawet jeśli to prawo jest odmienne od tego, do jakiego przywykłeś! - wyjaśnił Carolinus. - Ostrzegałem cię. To wszystko, co mogę teraz zrobić, oprócz jednej jedynej rzeczy. Z tego też będę musiał się rozliczyć, ale tak jak w sprawie pozwolenia, żebyś korzystał z mojego kredytu, żeby uprawiać Magię, będzie mnie to dotyczyło w kwestii twoich wykroczeń do punktu, w którym będę musiał zapłacić grzywnę. Wedle twojej miary bardzo wysoką grzywnę. Według mojej, no cóż, da się z tym żyć. Podobnie jest z tym, co mam zamiar zrobić teraz. Teoretycznie nie powinienem nic dla ciebie robić magicznie, jak długo nie masz kredytu; choć faktycznie jesteś Magiem, to nie uważa się ciebie za praktykującego. Ale zrobię to i tak, i narażę się pewnie na następną wysoką grzywnę. Zatem przez kolejne dwadzieścia cztery godziny czynię cię odpornym na każdą Magię, jaką Malvinne może na ciebie  kierować.
- To doprawdy bardzo ładnie z twojej strony! - wyjąkał Jim. - Ale jeżeli to ma cię kosztować więcej, niż możesz sobie pozwolić, to może powinienem spróbować wybrnąć z kłopotów bez tego.
- Nie miałbyś szans, chłopcze! - powiedział czarodziej. - Czy tego nie rozumiesz? W chwili kiedy przyprzesz Malvinne'a do muru, zacznie używać przeciw tobie Magii. To trochę, co wiesz o Sztuce, nie da ci więcej szans w obliczu tego Maga, niż miałby wróbel próbujący wlecieć w szpony huraganu.
- Więc powiedz mi jeszcze jeden drobiazg - poprosił Jim. - Wspomniałeś już, że muszę jakoś zapobiec temu, żeby któraś z armii na tym polu zwyciężyła, a ja nie mam zielonego pojęcia, jak się do tego zabrać. Gdybyś tylko mógł dać mi jakąś wskazówkę...
- Nie mogę ci niczego wskazywać! - rzekł Carolinus twardym głosem. - Zrobiłem już wszystko, co mogłem, a nawet więcej, niż powinienem. Wiesz, co trzeba zrobić. Zrób to, jeśli potrafisz.
Jego głos złagodniał nagle.
- Dobrą myślą i sercem będę z tobą, Jamesie - powiedział miękko. - Wybacz, ale to wszystko, co mam ci teraz do zaofiarowania. Chodź, powinieneś wracać do swoich ludzi. Pierwsza chorągiew francuskich jeźdźców zaczęła już szarżę przez pole na Anglików.

Rozdział 37


O, cholera! Już?! - powiedział Jim i ruszył biegiem miedzy drzewami do miejsca, gdzie stała reszta jego ludzi.
Jednakże po przebiegnięciu z ciężkim łoskotem kilku jardów zrozumiał, że odziany w zbroję, nie utrzyma tego tempa. Zwolnił więc i zaczął iść szybkim marszem. Gdy dotarł do miejsca, gdzie kończyły się drzewa i zaczynało pole, zobaczył, co się na nim działo.
Ujrzał Briana i innych rycerzy, którzy stanęli jak zauroczeni na widok pierwszej, nieco nierównej, ale potężnej linii francuskich ciężkozbrojnych jeźdźców, którzy na swych rumakach bojowych przechodzili ze stępa w kłus, zbliżając się do środka pola.
Przed linią rycerzy genueńscy kusznicy jak jeden wznieśli swój okrzyk bojowy, lecz żadna odpowiedź nie nadeszła z angielskich szeregów. Genueńczycy strzelili ze swoich kusz tak, że bełty wzniosły się jak szeroka wstęga czarnych kresek narysowanych ołówkiem na niebieskim tle nieba, a potem rozbiegli się, żeby zejść z drogi nadjeżdżającym rycerzom.
Bełty spadły między angielskie szeregi, ale działo się to zbyt daleko, żeby Jim mógł zauważyć, co się stało, mimo że już zadyszał się, śpiesząc, by dołączyć do Briana i pozostałych. Teraz z obu końców angielskich formacji, gdzie stały szeregi łuczników, zaczęły wylatywać strzały i ciąć łukiem powietrze, a francuskie konie poczęły potykać się i padać.
Jednak ci, którzy padli, nie zwolnili natarcia całej linii, która przechodziła teraz z kłusa w galop, sprawiając, że ziemia dudniła pod ciężarem ich szarży. Proporce i chorągwie dzielnie powiewały w słońcu, a kopie zaczęły się pochylać do pozycji bojowej. Widok miał wzbudzić przerażenie. Trudno było uwierzyć, że ogromny ciężar tego żelaznego szeregu może nie zmieść wszystkiego, co przed nim stoi, a zwłaszcza cienkiej linii angielskich wojsk.
- Brianie! - sapnął Jim, wreszcie docierając do towarzyszy. - Czemu tu stoicie? Teraz w każdej chwili mogą ukazać się ci ukryci łucznicy, jeśli w ogóle tam są jacyś ukryci łucznicy. Właśnie teraz król i jego rycerze są tak samo pochłonięci tym, co widzą na polu, jak i reszta was. Każ wsiadać. Każ ludziom ustawić się z tyłu, w lesie, w pozycji klina, i niech gotują się do ruszenia. Żaden człowiek nie ma prawa zdjąć gałązek z konia czy z ubrania, dopóki nie dam rozkazu!
Rycerz i pozostali drgnęli, jakby dopiero co przemienili się z posągów w ludzi. Z Brianem na czele odbiegli w głąb lasu, dając znaki zbrojnym, żeby ruszyli razem z nimi do koni.
Jim został, wciąż próbując złapać oddech. Jedna osoba zatrzymała się obok - Dafydd.
- Nie słyszałeś, co powiedziałem, Dafyddzie? - wysapał. - Szykuj swoich ludzi, swoich łuczników. Ustaw ich na pozycjach!
- Na pozycjach stoją już od półgodziny - odrzekł łucznik nie ruszając się z miejsca. - Wat i młody Clym Tyler są na prawej flance od miejsca, gdzie będzie jechał wasz klin. Will z Howe jest na lewej flance i czeka na mnie. Dołączę do niego za chwilę. Czekam tylko na jedno słowo od ciebie. Na jaki sygnał my, łucznicy, mamy zdjąć liście i stać się widzialni?
- Chce... - Jim wciąż musiał przerywać i łapać haustami powietrze. - Chcemy poczekać do ostatniej chwili. Rycerzom każę zdjąć zielone, zanim zaczną atak. Istnieje zbyt duże niebezpieczeństwo, że któryś z nich zapomni, jeżeli będę zwlekał. Ale chciałbym, żeby twoi łucznicy zostali niewidzialni, jak długo się da. Gdyby tak stanęli teraz w gotowości do strzału, a potem wyrzucili swoje gałązki dokładnie w chwili, gdy nasz klin was minie? Czy może to zostawi wam zbyt mało czasu?
- Nie - odpowiedział Dafydd. - Jeżeli założymy strzały na cięciwy w chwili, gdy wasz klin nas minie, to będziemy mieć dość czasu na wybranie celów. Tak zrobimy.
Odwrócił się i stawiając długie kroki, odszedł na lewo od Jima. Ani król, ani nikt przy nim obecny nie obejrzał się i nie zobaczył, jak pochylała się trawa, kiedy niewidzialna postać łucznika przesuwała się na swoją pozycję. W miejscu, z którego miał strzelać, Dafydd stanął wyprostowany. Will z Howe podniósł się z trawy i stanął przy nim, a widząc to dwaj pozostali łucznicy także podnieśli się i stanęli w gotowości niedaleko od nich.
Jim odwrócił się i pośpieszył dołączyć z powrotem do pozostałych ustawiających się w klin. Ku jego uldze wszyscy byli już uzbrojeni, na koniach i gotowi, chociaż sam klin nie został jeszcze sformowany. Theoluf stał na ziemi, przytrzymując konia dla Jima. Jim wspiął się na siodło, wziął kopię, którą podał mu Theoluf, i poczekał, aż giermek dosiądzie swego konia. Potem wjechał w grupę ludzi i koni na przedzie klina, gdzie stali rycerze.
- Wszyscy gotowi? - zapytał ich. - Więc zajmę miejsce na ostrzu klina...
- Akurat zajmiesz, do ciężkiej pieprzonej cholery! - wybuchnął Brian. Opanował się, pooddychał głęboko przez chwilę i potem mówił dalej trochę tylko przyciszonym głosem: - Wybacz, jeśli cię uraziłem przed tymi szlachetnymi panami, Jamesie. Ale dobrze wiesz, że jestem świadom, jak radzisz sobie z bronią. I mówię ci otwarcie, w twarz, że nie jesteś taką kopią, jakiej potrzeba na ostrzu tego klina. Ja będę jechał na ostrzu klina. Sir Raoulu, tuszę, że jesteś człowiekiem, który widział już przedtem bitwę. Pojedziesz o pół długości konia za mną po prawej. Johnie Chesterze, ta sama pozycja po mojej lewej. Za Johnem Chesterem Theoluf, i pamiętaj dobrze, Theolufie, że twoja tarcza ma ochraniać dwóch ludzi; nie tylko ciebie, ale i sir Jamesa!
- Nie obawiaj się, sir Brianie - powiedział szorstko giermek. - To ostatnia rzecz, o jakiej zapomnę.
- Jamesie, zajmiesz środkową pozycję, twój koń dokładnie za moim, a twoja kopia skierowana poziomo na lewo przez kłąb konia Johna Chestera - kontynuował Brian. - Tomie Sewerze, będziesz jechał po prawej stronie sir Jamesa, ty też pamiętaj, że ochraniasz nie tylko siebie, ale również jego, i pochylisz swoją kopię na prawo przez kłąb konia sir Raoula, więc kiedy nastąpi starcie...
- Chwileczkę! - rzucił Jim. - Co ty próbujesz ze mną zrobić, Brianie? Strzec mnie tak, jak się strzeże króla Francji? Jestem tu, by walczyć razem ze wszystkimi, gdyż każda kopia, jaką mamy, będzie potrzebna!
- Każda kopia oprócz twojej, Jamesie - powiedział rycerz zaciskając usta w wąską linię. - Oprócz twojej, Jamesie! Zważ, że jeśli stracimy ciebie, stracimy wszystko. Na co przyda nam się przedarcie do króla Francji, Malvinne'a i fałszywego księcia, jeśli nie będziemy cię mieć żywego, żebyś poradził sobie z Magiem i obnażył czary, które sprawiają, że fałszywy książę zdaje się tym, kim nie jest? Cały zamysł naszego ataku pójdzie na marne, jeśli zostaniesz zabity po drodze. Tak jak jest, nie wątpię, że znajdziesz dość zajęcia, nawet otoczony przez resztę nas!
Jim skrzywił się. Tego samego argumentu użył wobec księcia Edwarda zaledwie chwilę temu. Nie mógł się teraz z tym spierać. Co więcej, chcąc być szczerym sam przed sobą, pomyślał, że to właśnie był moment, w którym Brian powinien stać się dowódcą polowym i zacząć podejmować decyzje. Gdyby Giles był tutaj, także jechałby przed nim albo obok niego, i byłoby to na miejscu, zgodnie z tym, co Brian powiedział. Jim musiał przyznać, że rycerz miał rację. Ugryzł się w język i nie sprzeczał się więcej.
- Reszta was zna swoje pozycje z naszych ćwiczeń - mówił Brian. - Na miejsca, natychmiast. Ruszycie naprzód na mój sygnał, ale bądźcie gotowi na rozkaz sir Jamesa wyrzucić wszystkie gałązki, te przy was i przy waszych koniach. Niech nikt tego nie zaniedba, bo powieszę każdego, który nie wykona rozkazu. Jamesie, kiedy czas nadejdzie, najlepiej krzyknij. Kopyta koni i zbroje będą robić sporo hałasu. Nie wątpię, że nawet gdy będą tak jak teraz zainteresowani bitwą, król i stojący przy nim posłyszą nasze zbliżanie się i zrobią, co będą mogli, żeby odwrócić się i stawić nam czoło.
Jim szybko rzucił okiem na tył klina i zobaczył, że wszyscy za nim są już na miejscach, podobnie jak ci przed nim.
- Teraz! - krzyknął. - Wyrzućcie teraz wszystkie gałązki i liście, które macie przy sobie!
Sir Brian uśmiechnął się do niego przez ramię przelotnym, srogim uśmiechem. Potem znów zwrócił głowę do przodu.
- Naprzód! - krzyknął. - I trzymać się razem! Ruszyli tak jak pierwsza linia Francuzów, stępa, ale dużo prędzej przyśpieszyli do kłusa, galopu, a potem cwału. Gdy wyłonili się spomiędzy drzew, wśród świty królewskiej rozległ się okrzyk. Gdzieś z boku, w jedynym kierunku, w którym Jim mógł cokolwiek dobrze dostrzec, po obu krańcach angielskiej brony, nowe linie ludzi rozwinęły się do przodu w kierunku Francuzów. Stawali na nogi trzymając w rękach łuki i nowy grad strzał zmącił błękit nieba.
Przez chwilę król i jego świta zwracali uwagę tylko na to, co działo się przed nimi. Potem czyjeś ucho musiało pochwycić tętent kopyt za plecami, gdyż jakiś głos zakrzyknął ponad szmerem prowadzonych rozmów:
- Atakują nas!
Jim nie mógł wyraźnie dostrzec króla i jego rycerzy, gdyż przesłaniały ich ciała podnoszące się i opadające przed nim w rytm galopu koni. Parli całą mocą w kierunku celu i zdawało mu się, że strasznie dużo czasu zabiera im dotarcie do świty otaczającej króla Francji. Potem, nagle, byli już przy niej.
Miał doświadczenie wyniesione z walki z olbrzymem, kiedy był jeszcze w ciele smoka Gorbasha, pamiętał także wstrząs, jaki poczuł, kiedy z własnymi i sir Briana zbrojnymi wjechał w hałastrę oblegającą Zamek Smythe. Nic jednak nie przygotowało go na ten potężny wstrząs, który nastąpił, gdy ciężkozbrojni rycerze na ciężkich wierzchowcach zwarli się z podobnie uzbrojonymi ludźmi i końmi z prędkością dochodzącą do dwudziestu mil na godzinę.
Wstrząs był niewiarygodny. Jim czuł dosłownie, jak nim rzuciło o twardą wewnętrzną powierzchnię jego własnej zbroi. Konie, wskutek siły, z jaką się starli, stawały dęba rżąc i waląc kopytami. Wstrząs, w jaki nie mógł uwierzyć, przeszedł przez kopię, którą trzymał, i patrzył teraz oniemiały na odłupaną jej połowę, która została mu w ręku.
Wjechali głęboko w oddział francuskich rycerzy, ale siła zderzenia rozbiła klin. Znalazł się twarzą w twarz z nieznajomym w zbroi ze skośnymi czarnymi liniami wymalowanymi w poprzek górnej części przyłbicy i hełmu. Miecz Jima - nawet nie zdawał sobie sprawy, że go wyciągnął - tkwił w jego dłoni i zderzył się w powietrzu z mieczem tamtego. Pamiętał, żeby podnieść tarczę cofając miecz, tak że drugi cios przeciwnika uderzył w nią, pochylając Jima do tyłu w siodle.
Oddał uderzenie własnym mieczem, ale trafił tylko w puste powietrze. Rycerz z czarnymi pasami namalowanymi na hełmie spadł z siodła, twarzą naprzód, a pierzasty koniec strzały sterczał ze środka naplecznika jego zbroi. Przez chwilę przed Jimem nie było nikogo. Zobaczył, jak jeszcze dwóch rycerzy spada z siodeł jakby za sprawą czarów, i zrozumiał, że strzały łuczników czyniły dokładnie to, co obiecywał Dafydd; oczyszczały im drogę.
Brian wciąż był przed nim prąc naprzód i Jim podążył za nim. Nagle znaleźli się na wolnej przestrzeni, otoczeni przez własnych ludzi.
Koń Jima, konie Briana i Raoula szły mniej więcej równo. Na niewielkiej przestrzeni ujrzeli przed sobą stojącego rycerza, nieco niższego niż inni, w zbroi bogato inkrustowanej złotem, najwyraźniej już wysadzonego z siodła. Trzymał w dłoni miecz, ale nie miał tarczy. Drzewce francuskiej flagi, wetknięte w ziemię za nim, wciąż podtrzymywało w górze Kroczące Lwy i Lilie, które powoli falowały i marszczyły się na lekkim wietrze.
Jakimś cudem kopia Briana była jeszcze cała. Pochylił ją teraz w kierunku rycerza w bogatej zbroi.
- Poddaj się! - powiedział.
Ale sir Raoul zeskoczył już z konia i padł na kolana przed tym samym człowiekiem, w którego mierzył kopią Brian. Próbował ująć okrytą rękawicą dłoń rycerza i przycisnąć ją do ust odsłoniętych przez podniesienie przyłbicy.
- Miłościwy Panie! - powiedział. - Wybaczcie mi! Nigdy nie działałem przeciw wam, tylko przeciw Malvinne'owi.
- A kimże ty jesteś? - spytał rycerz w bogatej zbroi, podnosząc przyłbicę i spoglądając w dół na Raoula.
- Jestem synem tego, który był hrabią d'Avronne; który wiernie i lojalnie służył Waszej Królewskiej Mości, nawet po tym, jak ten arcyczarnoksiężnik Malvinne oskarżył go kłamliwie o zdradę i pozbawił tytułu i ziemi na swoją korzyść. Pomimo to, póki życia, służył Waszej Wysokości, podobnie jak i ja. Jedynym moim celem jest uwolnić was od tej zmory, którą wspomniałem. Całe moje wojowanie było przeciw niemu! Wybaczcie mi, jeśli ta walka sprawiła, że zdałem się sprzymierzać przeciw wam, mój królu!
- Poddajcie się, Miłościwy Panie! - powiedział znów Brian. - Jesteście otoczeni. Nie macie szans na ucieczkę.
- Poddaję się zatem - król Francji spojrzał na klęczącego Raoula i podał mu miecz, który wciąż trzymał - lecz temu szlachcicowi, który klęczy teraz przede mną i który jest zacnym Francuzem, a nie jakiemuś Anglikowi. Poddaję się pod jednym warunkiem. Odwołaj tych diabelnych łuczników. Nie chcę, żeby ich nikczemne strzały położyły więcej moich zacnych parów i rycerzy.
- Dafyddzie! - krzyknął Jim przez ramię. - Powiedz łucznikom, żeby przestali strzelać!
Poświstywanie strzał ucichło. Z kolei król Jean podniósł głos.
- Poddałem się! - krzyknął. - Wszyscy moi rycerze, złóżcie broń i poddajcie się tak jak ja.
Brian zszedł z konia i także przyklęknął na jedno kolano przed królem Francji. Jim niezgrabnie zsiadł i poszedł za jego przykładem, dziwiąc się nieco samemu sobie. Przypomniał sobie, że nie potrafił zmusić się, żeby uklęknąć przed swoim własnym księciem Anglii. A tu klęczał przed francuskim królem. Być może ćwiczenie czyni mistrza?
- Wybaczcie także i nam, Wasza Wysokość - powiedział Brian. - Nie radujemy się z pojmania was. Ale to powinność względem naszego własnego króla skłania nas do tego.
Podniósł się z powrotem na nogi i Jim w związku z tym uznał, że może sobie pozwolić na to samo. Król Jean ujął dłoń sir Raoula i także podniósł go z klęczek.
- A teraz, skoro mnie pokonaliście, panowie - powiedział zdejmując hełm. Był miło wyglądającym mężczyzną w średnim wieku, łysiał, a włosy, które mu jeszcze zostały, posiwiały już. - Co macie zamiar ze mną zrobić?
Popatrzył na Briana.
- Tuszę, że ty dowodzisz tą bandą angielskich zbójów? Rycerz cofnął się o pół kroku.
- Nie ja, Wasza Miłość - rzekł otwarcie - lecz sir James Eckert, ten oto mąż koło mnie. Jego sława nie dotarła może do waszego kraju, ale w naszym zwany jest od swych czynów Smoczym Rycerzem.
- Tak - powiedział król, przenosząc spojrzenie na Jima i mierząc go wzrokiem od stóp do głów. Jim poczuł, że powinien zdjąć hełm, i zrobił to. - Pewne wieści o tobie, panie, dotarły nawet do naszych uszu. Widziałem czerwień na twojej tarczy. Więc jesteś także Magiem, nieprawdaż to?
- Początkującym Magiem, Wasza Wysokość - odpowiedział Jim. - Lecz w tym właśnie charakterze przybywam tutaj, gdyż moja sprawa dotyczy również Malvinne'a, waszego ministra.
- Początkujący Mag przeciwko Malvinne'owi? - zdziwił się król. - Gdzież w tym sens? Malvinne to potężny czarnoksiężnik. Inaczej nie wyniósłbym go na to wysokie stanowisko, które zajmuje jako mój doradca. Wysyłanie pomniejszego angielskiego Maga, by radził sobie z nim, to nie tylko śmiechu warte, ale zakrawa również na afront wobec naszej królewskiej osoby. Przy okazji, gdzie jest Malvinne i angielski książę?
Król rozejrzał się dookoła.
- Tutaj właśnie - odpowiedziało pół tuzina głosów, które zdały się Jimowi znajome. Przerwał im inny, zjadliwy głos, który Jim słyszał już przedtem w zamku, gdy uwolnili młodego księcia.
- I ręce z daleka ode mnie, chyba że chcecie, żebym je wam pozamieniał w łapska trędowatych!
Malvinne wyszedł spomiędzy koni z księciem przy boku. Jimowi zaparło na chwilę dech w piersiach. Niemal nie mógł uwierzyć, że widzi przed sobą nie tego młodego człowieka, którego zostawił w ukryciu wśród kamieni tak niedawno temu. Ten, którego widział, nie tylko wyglądał jak książę Edward, ale b y ł księciem Edwardem w każdym szczególe, włącznie z ubraniem, sposobem chodzenia i wyrazem twarzy.
- Wycofałem się, żeby zanim się pokażę, zobaczyć, co się właściwie dzieje - powiedział czarnoksiężnik zmierzając w stronę króla w towarzystwie księcia. Wskazał palcem na Jima.
- Bezruch!
Jim nie stwierdził, by coś go zmuszało do stania bez ruchu. Żeby to udowodnić, ściągnął rękawicę i zatknął kciuk za pas od miecza. Odwzajemnił spojrzenie Maga.
- Bezruch mówiłem! - rzucił znów MaMnne trzymając palec w powietrzu. Oczy mu się rozszerzyły. - Czegoś się nauczył, żeby ten rozkaz cię nie dotykał?
- Ja go uczyniłem odpornym na wszystkie twoje moce - rozległ się suchy głos Carolinusa. On sam wyszedł zza Jima i stanął obok niego wśród pomruków zdziwienia ludzi skupionych dookoła.
- Ty?! - zdziwił się czarnoksiężnik piorunując wzrokiem Carolinusa. - Kim on jest dla ciebie?
- Moim uczniem, Śmierdzielu - odpowiedział Mag swobodnym tonem pogawędki. - Pamiętasz, jak robiliśmy sobie nawzajem drobne psikusy, kiedy byliśmy razem w szkole? Dawno cię nie widziałem, Śmierdzielu.
- Zachowaj dla siebie ten swój szkolny żargon! - obruszył się Malvinne. - Plus przy stopniu nie czyni między nami aż takiej różnicy.
- Ośmielam się nie zgodzić - powiedział Carolinus. - Ten plus może cię zniszczyć.
Zwrócił się do Jima.
- Nie chciałeś, żeby prawdziwy książę był tutaj i to widział? - spytał.
- O co chodzi z tym prawdziwym księciem? - spytał król Jean. Ale zanim można było odpowiedzieć na to pytanie, zadał następne. Przyjrzał się czarodziejowi. - Czy naprawdę jesteś tym Carolinusem, o którym tyle się mówi? Są tacy, którzy twierdzą, że jesteś w tym samym wieku co Merlin. Co tutaj robisz z dala od swoich zaczarowanych wysp na zachodnim oceanie?
- Wprowadzono cię w błąd, Jeanie - odpowiedział Mag. - Merlin zniknął ze świata na wiele pokoleń, przed moim urodzeniem. I nie mieszkam na zaczarowanych zachodnich wyspach, tylko w Anglii.
- W Anglii! - Król Jean uniósł brwi i spojrzał wyniośle. - A cóż skłoniło Maga twojej sławy, aby zamieszkać w Anglii?
- Fakt, że byłem Anglikiem, zanim zostałem Magiem - odpowiedział Carolinus. - Ale to nie ma nic do rzeczy.
Jeszcze raz zwrócił się do Jima.
- Książę? - spytał.
- Tak - powiedział Jim. Odwrócił się i spojrzał na stojących za nim. Oczy rozjaśniły mu się na widok Theolufa, który wciąż siedział na swoim koniu. - Theolufie, pojedź na zachód aż do miejsca, gdzie czekaliśmy na Jego Królewską Mość, około stu jardów stąd, potem skręć w prawo i jedź prosto dalej. Dojedziesz do zwalonych kamieni, które są wszystkim, co zostało z małej przydrożnej kaplicy. Znajdziesz tam oczekujących sir Gilesa i Jego Wysokość. Weź dwa dodatkowe konie; przyprowadź tu ich obu jak najszybciej!
- Natychmiast, milordzie - odrzekł giermek. Zawrócił konia i bez ceremonii kazał zsiąść z koni dwóm stojącym obok zbrojnym. Chwycił za wodze i ruszył przez tłum, który zrobił mu przejście. Miejsce, które się otworzyło wśród zgromadzonych widzów dramatu rozgrywającego się pod wielką flagą, szybko się zapełniło.
- Co to jest za książę? - spytał król Jean.
- Edward, następca tronu Anglii - odpowiedział szorstko Brian.
- Edward? - Król przeniósł spojrzenie z rycerza na księcia przy swoim boku, z powrotem na Briana i znów na księcia.
- Co za bezsens tu się jawi? - spytał Carolinusa. - Ty, ten młody Mag, gadanie o książętach?!
- Wszystkie pytania musisz zadawać sir Jamesowi Eckertowi - odrzekł czarodziej.
Król Jean długo mu się przyglądał, ale Mag nie zmienił wyrazu twarzy ani się nie poruszył. Mógłby być wyrzeźbioną w drewnie figurą samego siebie.
- O co tu chodzi? - dopytywał się król, zwracając się do Malvinne'a.
- Miłościwy Panie - odpowiedział czarnoksiężnik - wszystko to spisek przeciwko mnie. Nie mogę wam tego wyjaśnić, bo jest on magicznej natury.
- Ty, panie! - powiedział król, odwracając się do Jima. - Czy dasz mi jakąś ludzką odpowiedź? Co tu się knuje? Nalegam, żeby mnie objaśnić!
- Wkrótce się dowiecie, Miłościwy Panie - odparł Jim. - Musicie to raczej ujrzeć, niż usłyszeć.
- Spodziewam się - odrzekł Malvinne ze złośliwym grymasem ust i tonem głosu - że przedstawią jakiegoś oszusta i będą twierdzić, że to on jest księciem Anglii, a nie tu obecny młody człowiek, którego obaj znamy i poważamy.
- Coś w tym rodzaju - zgodził się Jim - ale niezupełnie tak samo.
- Sir Jamesie! - głos Theolufa dobiegał z niewielkiego oddalenia.
W chwilę później krąg widzów dookoła flagi rozstąpił się i przepuścił rozpędzonego konia, tak nagle i gwałtownie ściągniętego, że aż tańczył i musiał być mocno trzymany.
- Sir Jamesie, znalazłem kamienie i jeżeli książę tam jest, to go atakują! Napastnicy to rycerze tacy jak ci tutaj, z czarnymi paskami w poprzek hełmów, musi ich być z tuzin! Widziałem sir Gilesa, jak walczył przy wejściu do niewielkiej dziury wśród kamieni, ale wkrótce zostanie pokonany, chyba że pomoc dotrze doń niezwłocznie!

Rozdział 38


Hełmy z czarnymi paskami?! - krzyknął sir Raoul, wskakując na siodło swego konia. - To rycerze Malvinne'a, wysłani, żeby zabić księcia, prawdziwego księcia, zanim będzie mógł się tu pokazać! Śpieszmy, zanim pokonają sir Gilesa!
Wszyscy, popychając się, rzucili się do koni. Gilesa lubili nie tylko ludzie z jego własnej sfery, ale i zbrojni. Pod jego gwałtownością kryła się dobroć, którą sobie wszystkich zjednywał.
Brian mimo znacznego ciężaru swojej zbroi z rozbiegu wskoczył na konia, opierając jedną stopę w strzemieniu i przerzucając drugą ponad grzbietem. Zaczął zawracać konia, kiedy się opamiętał.
- Weź dwudziestu ludzi, Theolufie! - krzyknął. - Tylko dwudziestu. Cała reszta zostanie tu, by strzec rycerzy, którzy się poddali!
Powoli zsiadł z konia.
- Więc istnieje jakiś samozwaniec? - zapytał król Jean Malvinne'a.
- Z pewnością, Miłościwy Panie - odpowiedział Mag. - Choć rycerze moi mają rozkaz tylko go schwytać, nie zabijać. Jeżeli go znajdą. Trzymałem wieść o tym w sekrecie, gdyż nie chciałem zaprzątać głowy Miłościwego Pana tym, mimo wszystko, nieistotnym drobiazgiem. Gdy zostanie tu przyprowadzony, zobaczycie, że jest zupełnie niepodobny do naszego księcia.
- Sądzę, że okaże się coś wręcz przeciwnego - powiedział Jim. Prawie ku swojemu zdziwieniu poczuł, jak rodzi się w nim wściekłość na Malvinne'a. - Co do tego, że rycerzom kazano go tylko pojmać, to kłamstwo. Mogli go poszukiwać tylko w jednym celu, żeby go zabić i ukryć przed królem Jeanem wszelką wieść o nim.
- Nazywasz to, co mówię, kłamstwem?! - Czarnoksiężnik odwrócił się gwałtownie ku niemu, znów podnosząc palec. Potem, jakby przypominając sobie o nieskuteczności tego gestu, pozwolił ręce opaść wzdłuż boku. - Zobaczymy.
Oczekiwanie trwało może piętnaście czy dwadzieścia niespokojnych minut, w czasie których po obu stronach zajęto się rannymi z taką wprawą, jaką miał do zaoferowania jeden czternastowieczny żołnierz drugiemu. Król, Brian i wszyscy, którzy nie byli zajęci, z powrotem zwrócili swoją uwagę na pole bitwy.
Pierwsza chorągiew Francuzów, zaskoczona przez ukrytych łuczników, została wystrzelana do nogi. W ciągu zeszłego roku Jim wielokrotnie widział hak w użyciu i był świadom spustoszenia, jakie mogły posiać strzały. Nigdy przedtem nie widział jednak zmasowanego rezultatu strzelania przez setki łuczników naraz. Szeregi uzbrojonych rycerzy w pełnej szarży zostały po prostu starte w proch, ich siodła opróżnione, a konie wystrzelane. To, co na początku przypominało niemal niepokonany walec toczący się przez pole, zamieniło się w plątaninę bezładnych grup jeźdźców, którzy jeszcze przeżyli.
Jak się spodziewali Anglicy, taki widok to było już zbyt wiele dla francuskich wojowników oczekujących w drugim rzucie. Rycerze i konni zbrojni rozpoczęli szarżę na drugi koniec pola nie czekając na rozkaz, tak że nie tyle linia, co nieporządna banda zwaliła się w ten sam śmiercionośny ogień. Teraz zaatakowała także trzecia linia, a na jej spotkanie ruszyła szarża jazdy z angielskiej strony, tak że bitwa rozpadła się na niezliczone grupki ścierających się i walczących w indywidualnych potyczkach ludzi.
W tej właśnie chwili wśród zbrojnych skupionych wokół króla rozległ się okrzyk; później pomiędzy Anglikami utworzyło się przejście i nadjechał Theoluf, a za nim książę z odkrytą głową, bez zbroi, z mieczem w pochwie u boku. Dotarł do króla Jeana i zgromadzonych wokół królewskiego sztandaru, po czym zeskoczył z siodła.
- Kuzynie - powiedział, zbliżając się z wyciągniętymi ramionami do króla i zwracając się do niego, jak monarchowie zwykli nazywać się nawzajem.
Król Jean cofnął się i skrzyżował ręce na piersi, tak że książę przystanął i opuścił ręce.
- A kimże to jesteś, panie? - zapytał król.
- Ja? - Młody człowiek wyniośle uniósł głowę. - A kim miałbym być? Jestem Edward Plantagenet, następca tronu Anglii, pierworodny syn Edwarda, króla Anglii. Kim t y jesteś, panie?
Król zignorował to pytanie.
- Zapewne - zwrócił się do stojącego obok Malvinne'a - jest wielce podobny do naszego księcia.
- Powiedzcie raczej, że wasz książę wielce przypomina tego oto naszego królewicza Edwarda - powiedział opryskliwie Brian.
- Zobaczymy - odezwał się czarnoksiężnik. Rzucił się naprzód i niemal dźgnął palcem w nos młodego
Edwarda.
- Bezruch! - nakazał.
Książę natychmiast znieruchomiał, co nie zostawiło nikomu wątpliwości, że czary Maga podziałały. Malvinne zaśmiał się i rzucił spojrzenie Carolinusowi.
- Tak myślałem! - powiedział. - Nie byłbyś w stanie zarzucić swego ochronnego płaszcza na wszystkich. Teraz ja władam tym, którego nazywacie księciem!
Carolinus nie odpowiedział. Był tak nieruchomy jak książę, choć coś w jego wyglądzie świadczyło, że mógłby się swobodnie ruszać, gdyby chciał. Ale się nie poruszył. Wyglądało to tak, jakby czarodziej stał i przyglądał się wszystkiemu, co się działo, a czarnoksiężnik nie istniał:
- Tymczasem - odezwał się Jim, podchodząc do swego konia i odczepiając manierkę - ustalmy, kto jest kim.
- Zatrzymajcie go! - krzyknął Malvinne. - Niesie w tej flaszce magiczny płyn! Nie pozwólcie mu zbliżyć się do prawdziwego księcia!
- To tylko woda - powiedział Jim. Podszedł do króla Jeana, wyjął korek z butelki i wylał trochę jej zawartości na swoją dłoń. Podniósł ją, żeby król mógł powąchać.
- Czy czujecie jakiś zapach, Miłościwy Panie? - spytał. - Jak mówię, to zwykła woda.
- To zaczarowana woda! - krzyczał czarnoksiężnik. Jim zignorował go, podobnie jak Carolinus. Podszedł do prawdziwego księcia.
- Wybaczcie mi, Wasza Wysokość - powiedział - ale to absolutnie konieczne.
Chlusnął garścią wody na twarz Edwarda.
Książę nie mógł się ruszyć i żaden mięsień mu nie drgnął. Oczy jednak zabłysły mu wściekłością, a z gardeł obecnych Anglików wyrwało się coś między jękiem a warknięciem. Wszyscy, jeźdźcy i piesi, ruszyli w kierunku Jima. Potem jednak przystanęli.
- Jeszcze raz wybaczcie mi, Wasza Wysokość - Jim ukłonił się. - Gdyby istniało jakieś inne wyjście, użyłbym go.
Odwrócił się i podszedł do drugiego księcia, który stał między królem a Malvinne'em. Czarnoksiężnik próbował zastąpić Jimowi drogę, ale Brian zrobił szybki krok do przodu i odciągnął Maga na bok. Zanim ten zdołał odwrócić się do rycerza i unieruchomić go i zanim król, który ruszył się z miejsca, mógł stanąć między Jimem a księciem, Jim chlusnął drugą garścią wody na twarz księciu Malvinne'a.
Wszystkim obecnym wyrwał się okrzyk zdumienia, nawet królowi Jeanowi, który cofnął się zaskoczony i zaklął.
Opryskana wodą twarz księcia wydała lekko syczący odgłos i choć rysy twarzy mu się nie zmieniły, to jakby się zbiegły. Usta stały się węższe, nos mniejszy, a oczy osadzone bliżej siebie.
Dopiero co oblany wodą książę zdawał się nie mieć o tym wszystkim pojęcia. Wciąż spoglądał na Jima wzrokiem kogoś, kto nic z tego nie rozumie.
Jim wziął otwartą manierkę i kilkoma szybkimi ruchami ramienia oblał jej zawartością księcia tak obficie, jak się dało.
Syczący i skwierczący dźwięk nasilił się. Twarz gwałtownie się skurczyła. Sama postać straciła swój kształt i zmalała tak, że ubranie wisiało teraz na niej luźno. Pod ubraniem książę wciąż się zmniejszał, choć woda już znikła.
Jim cofnął się. Na oczach wszystkich obecnych książę stojący między Malvinne'em a królem zmniejszał się i zmniejszał, aż zniknął zupełnie, i nie zostało zeń nic oprócz sterty ubrania na ziemi.
Carolinus raptownie poruszył się, odwracając na pięcie.
- Wydział Kontroli! - rzucił sucho.
- Jestem tu - odpowiedział z powietrza zaskakujący tubalny głos około czterech stóp ponad ziemią.
- Zanotujcie dokładnie - powiedział Carolinus - pytania i odpowiedzi, które za moment usłyszycie. Jamesie?
Jim spojrzał znad sterty ubrań na Maga. Mimo że wiedział wcześniej, jaki będzie skutek tego, co uczynił, widok ten wstrząsnął nim. Nic nie mógł poradzić na to, że czuł się, jakby popełnił morderstwo. Oczy jego napotkały oczy czarodzieja.
- Jamesie - zapytał Carolinus - czy woda, której użyłeś, była na pewno tylko wodą?
- Czystą wodą - odrzekł Jim. - Zaczerpnąłem jej ze strumienia kilka godzin temu. Sir Brian widział, jak wylewałem wino, które było w manierce, i zastąpiłem je wodą.
- Na rękę niebios, widziałem - potwierdził rycerz drżącym głosem.
- Czemu wylałeś wodę na fałszywego księcia? - spytał Mag.
- Bo - Jim musiał przełknąć ślinę - bo wiedziałem, że od tego się rozpuści. Wiedziałem, że takie sztuczne twory muszą być uczynione czarami ze śniegu świeżo sprowadzonego z gór.
- A kto ci powiedział, że takie rzeczy muszą być zrobione ze śniegu? - dopytywał się czarodziej. - Kto ci powiedział, że coś w ten sposób stworzone mogłoby się rozpuścić, gdybyś wylał na nie wodę, tak jak rozpuszcza się polany wodą śnieg?
- Wspomniano o tym - powiedział Jim - kilka razy w baśniach w mojej... w miejscu, z którego pochodzę.
- Wydział Kontroli, słyszeliście wszystko? - zapytał Carolinus.
- Słyszeliśmy - odpowiedział basem Wydział. Mag odprężył się, głos jego stał się niemal łagodny.
- Zatem to na razie wszystko - zakończył. - Jimie, chodź ze mną na bok, żebym mógł z tobą pomówić.
Odwrócił się nie patrząc na Malvinne'a, a Jim nie miał serca sam spojrzeć na drugiego Mistrza Magii. Chciał pójść za Carolinusem, gdy ludzie przed nim nagle poruszyli się. Ukazało się siedmiu zbrojnych. Nieśli kogoś na pogiętej tarczy, której użyto jako prowizorycznych noszy. Jeden człowiek podtrzymywał rannemu głowę, a dwóch trzymało nogi, które sięgały poza koniec tarczy. Zanieśli swoje brzemię na wolną przestrzeń niedaleko sztandaru i złożyli je delikatnie na ziemi.
- Gilesie! - krzyknął Jim.
I wtedy dwie rzeczy wydarzyły się naraz.
- Jesteś uwolniony - rozległ się niewidzialny tubalny głos tuż ponad ziemią, a nieduża postać w niebieskim kaftanie odepchnęła Jima na bok i padła na kolana obok mężczyzny spoczywającego na tarczy.
- Mój dzielny sir Giles! - Był to prawdziwy książę; płakał. - Jakże mam ci podziękować za to i wszystko inne, co zrobiłeś, żeby ratować moje życie i mój honor?
Twarz leżącego na noszach rycerza pozbawiona była kropli krwi. Poruszał wargami, lecz Jim nie słyszał nic z tego, co mówił. Książę ujął bezwładną dłoń i przycisnął ją do ust. Zbroja, którą Giles wciąż miał na sobie, była posiekana niemal na kawałki i zdawało się, że nie było takiej jej części, której nie plamiłaby krew. Theoluf padł na kolana po drugiej stronie rycerza i zaczął wilgotnym płótnem czyścić jego rany i powstrzymywać krwawienie.
W tej chwili nowe poruszenie w gęstym kręgu otaczających ich zbrojnych znów odwróciło uwagę rycerzy. Ludzie rozstąpili się prawie jak od uderzenia tarana. Przez utworzone przejście przejechało czterech rycerzy. Ich przywódca, wielki, krzepki mężczyzna, podjechał na koniu prawie do samej flagi. Tam zsiadł i zdjął hełm, ukazując okrągłą głowę z siwiejącymi włosami i krótko przyciętą szpakowatą brodę na kwadratowej grubokościstej twarzy. Ukląkł na jedno kolano przed królem Jeanem.
- Najjaśniejszy Panie - powiedział zupełnie ignorując Jima, Briana i pozostałych - wybaczcie mi, że nie byłem tu wcześniej, ale wieść o twoim osobistym poddaniu się jakiemuś Anglikowi dopiero co doszła do moich uszu. Jestem, za waszym pozwoleniem, Robert de Clifford, hrabia Cumberland i dowódca zgromadzonych tu angielskich wojsk. Pogrążył nas w smutku fakt, że taki monarcha i rycerz jak wy został zmuszony do podobnego kroku, lecz stawia to nas wobec pytania, na które musi się znaleźć odpowiedź. Skoro sami jesteście teraz więźniem Anglików, czy jesteście gotowi, jak powinniście wedle praw wojny, poddać pole wszystkich sił francuskich Anglikom jako od tej pory zwycięzcom?
- Wstań, hrabio Robercie - powiedział sucho król Jean. - To nieporozumienie. Poddałem się, ale nie komuś z twoich Anglików, tylko Francuzowi, obecnemu tutaj hrabiemu d'Avronne, i rozkazałem złożyć broń tylko rycerzom mojej osobistej straży. Nie widzę powodu, dla którego miałbym oddać pole, gdy bitwa jest jeszcze nie rozstrzygnięta.
Znów popatrzył, jak i wszyscy inni, na pole bitwy. Rzeczywiście, jej losy wciąż się ważyły. Gdzie okiem sięgnąć trwały potyczki pomiędzy grupami i pojedynczymi wojownikami. Nie było jednak w tej walce spoistości i bitwa nie miała wyraźnie zarysowanej linii po żadnej strome. Nie można było stwierdzić, kto wygrywa, poza przypadkami poszczególnych pojedynków.
Hrabia Cumberland, który tymczasem się podniósł, miał pochmurną minę.
- Z pewnością, Miłościwy Panie, nie możecie widzieć żadnej korzyści w tym, żeby bitwa dalej trwała - powiedział - ponieważ może się to skończyć śmiercią wielu Francuzów.
- I waszych Anglików, hrabio Robercie - rzekł król Jean. - Kto w tej chwili może powiedzieć, który z nas straci więcej ludzi? Czy na którą stronę przechyli się ostatecznie szala zwycięstwa? W końcu jedna bądź druga strona musi zepchnąć przeciwnika z pola. Do tej pory nie zdarzyło się to. Nie wiem jak wy, Anglicy, ale my, Francuzi, nie jesteśmy skłonni oddawać pola, gdy sprawy jeszcze się nie rozstrzygnęły.
- Ależ, Najjaśniejszy Panie... - mówił dalej hrabia Robert, kiedy niespodziewanie znów mu przerwano.
Pojawiła się bowiem bardzo atrakcyjna młoda dama, odziana w powiewną i przejrzystą zieloną szatę. Dama ta leciutko przebiegła przejściem, utworzonym przez żołnierzy dla hrabiego Cumberlanda, do grupy pod sztandarem. Niestety, Jim natychmiast zorientował się, że od piękności tej damy ważniejszy jest fakt, iż imię jej brzmi Meluzyna. I że zmierza prosto do niego.
Chciał się jej wymknąć, ale złapała go i otoczyła ramionami.
- O, mój ukochany! - zawołała. - Nareszcie cię odnalazłam. Jak mogłeś pomyśleć, że pozwoliłabym uciec od siebie komuś tak pięknemu! Wracamy natychmiast do mojego jeziora! Jesteś mój!
- Nie, nie jest - powiedział Carolinus. - Nie możesz go mieć.
Meluzyna odwróciła się w kierunku głosu, a oczy jej błyszczały gniewem, jednak nagle złagodniały na widok tego, z kim stanęła twarzą w twarz. Dygnęła.
- Magu - odezwała się, niemalże gruchając - to taki zaszczyt ujrzeć cię. Ty sam jesteś piękny. Ale wiem, że jesteś poza moim zasięgiem. Czemu nie mogłabym mieć mojego Jamesa?
- Dla tej samej przyczyny, dla której nie możesz mieć mnie - odpowiedział jej czarodziej. - On także jest Magiem.
- Magiem!
Meluzyna otworzyła szeroko oczy, opuściła ramiona obejmujące talię Jamesa i cofnęła się patrząc na niego.
- I przez cały ten czas nic mi nie powiedziałeś, Jamesie! Jak mogłeś mi to zrobić?
- No, cóż... - zaczai Jim, nie wiedząc doprawdy, co powiedzieć.
Meluzyna zaczęła popłakiwać cichutko w powiewną zieloną chusteczkę, którą wydobyła skądś ze swojej szaty.
- Tak mnie zwodzić, po to tylko, żeby kazać mi okrutnie się rozczarować! - łkała. - Jak mogłeś, Jamesie!
- No, cóż... - zaczął jeszcze raz Jim bezradnie.
- A, co tam - niemal dziarsko Meluzyna otarła oczy i chusteczka znikła. - Zawsze w ten sposób cierpiałam. Zdaje się, że muszę poszukać nowej miłości. Och, co za prześliczny mały człowieczek. Wezmę ciebie. I nigdy cię nie opuszczę!
Rzuciła się naprzód i objęła króla Jeana za napierśnik.
- Jego też nie możesz mieć - powiedział Carolinus.
- Czemu nie? - odęła wargi Meluzyna, wciąż trzymając króla w mocnym uścisku.
- Bo jestem królem, na Mękę Pańską! - wybuchnął z gniewem Jean. - Jako król i pomazaniec jestem poza wszelką Magią i sposobami takich nienaturalnych stworzeń jak ty!
- Naprawdę?
W oczach Meluzyny znów pokazały się łzy. Puściła króla. Znów pojawiła się chusteczka.
- Dwa razy tak się rozczarować! - Płakała w nią. - A ty jesteś nawet piękniejszy niż James. Zawsze będę cię kochać, mój królu. Ale skoro ty też nie jesteś dla mnie...
Rozejrzała się wokół i spojrzenie jej padło na Gilesa, przy którego boku klęczał Theoluf, próbując opatrzyć jego liczne rany kawałkami koszul, które podawali mu stojący dookoła zbrojni.
- Och, biedactwo! - wykrzyknęła podbiegając i klękając przy drugim boku rycerza. - Jest poraniony. Uleczę go!
- Czy potrafisz pani stwarzać ludzką krew? - zapytał szorstko Theoluf. - Żadna z ran nie wystarczy, by go zabić. Ma jednak tak wiele tych drobnych ran, że stracił prawie całą krew i traci prędko tę resztę, co mu jeszcze została, bo nie mogę powstrzymać krwawienia.
- Stwarzać ludzką krew? - powtórzyła zakłopotana Meluzyna. - Niestety, to jedyna rzecz, której nikt oprócz samego człowieka nie może dla niego zrobić.
- Nie dziwota, że tak krwawi - powiedział burkliwie giermek. - Naliczyłem sześciu martwych rycerzy z czarnymi znakami na przyłbicach przed tą dziurą, w której ukrył się książę.
- Czy nie mógłbyś przynajmniej przenieść go do cienia? - spytała Meluzyna.
- Chociaż tyle mogę zrobić - rzekł Theoluf. - Dobrze pomyślane, pani.
Podniósł się i zaczął wybierać zbrojnych do niesienia noszy spośród stojących poza nim, a Meluzyna pochyliła się nad Gilesem.
- Ach, jakie to smutne - zawodziła. - Jesteś taki młody i piękny. I mam takie dziwne uczucie, że mamy w sobie coś podobnego.
Wargi Gilesa poruszyły się. Nikt inny nie słyszał, co właściwie odpowiedział, ale Meluzyna najwyraźniej go usłyszała.
- Ależ twój nos jest przepiękny! - zakrzyknęła. - Nigdy nie widziałam tak wspaniałego nosa! Była to pierwsza rzecz, którą zauważyłam spojrzawszy na ciebie. Och, jest zachwycający. Mogłabym go zaraz zjeść! Pochyliła się obsypując jego nos pocałunkami.
- Podnieście go teraz, ostrożnie! - powiedział Theoluf, wracając z ludźmi, których wybrał. - Zaniesiemy go w cień tego drzewa po tamtej stronie.
Dźwignęli do góry ostrożnie, jak im kazał. Inni zbrojni zrobili im przejście. Odeszli w cień drzewa, a Meluzyna podążyła za nimi.
Tymczasem Jim stał z boku, przysłuchując się, jak hrabia Cumberland negocjuje z królem Jeanem. Mimo swojej potężnej budowy hrabia okazał się zadziwiająco przebiegłym negocjatorem. Jego argumenty już prawie ostatecznie przekonały króla, że pozwalając, by bitwa trwała dalej, nic nie mógł zyskać, a choć koszt poddania się mógł być wysoki, to było to czymś, co można by przedyskutować nieco później w lepszych warunkach. Tymczasem kwestią zdrowego rozsądku było zachowanie francuskich wielmożów od śmierci lub tego rodzaju poważnych ran, które w tych czasach łatwo mogły śmierć sprowadzić; zachowanie ich dla przyszłego pożytku przeciw Anglikom.
Właśnie wtedy Jim zauważył księcia stojącego przy hrabi i nie odwracającego stanowczego spojrzenia od tego szlachcica. Twarz księcia coraz bardziej przypominała burzową chmurę, która zrodzi za chwilę tornado. Jim ruszył pośpiesznie, żeby zrobić co się da dla uniknięcia pełnych rozmiarów eksplozji.
Przerwał hrabiemu.
- Wybacz mi, milordzie - powiedział - ale sądzę, że Jego Wysokość książę życzyłby sobie zamienić z tobą słówko.
Hrabia odwrócił powoli głowę i spojrzał na Edwarda, którego obecności nie mógł być przecież nieświadom przez cały ten czas.
- Słucham, Wasza Wysokość? - spytał chłodno.
- A więc wiesz jednak, kim jestem, panie? - rzucił książę.
- Znam was jako naszego następcę tronu - odpowiedział wciąż chłodno hrabia. - Chociaż poinformowano mnie, że odwróciliście się ostatnio od Anglików i kraju swego urodzenia, by ofiarować swoje wsparcie Francuzom przeciw wszystkiemu, co angielskie, i mogło się zdarzyć, że w tym czasie zyskaliście sobie inny tytuł.
- Bezczelność! - warknął książę. - Na kolana przede mną, milordzie, albo każę ci głowę ściąć za karę, że nie uczyniłeś tego wcześniej. A mam przy sobie ludzi, którzy wykonają dla mnie to zadanie, jeśli tak im rozkażę. - Obejrzał się za siebie. - Czy nie tak?
Zbrojni dookoła niego wydali nagły okrzyk z głębi piersi. Jak zorientował się Jim, nic lepiej nie odpowiadałoby ich obecnemu nastrojowi niż ścięcie głowy jakiemuś hrabiemu na rozkaz ich prawowitego księcia.
Hrabia przybył tylko z trzema towarzyszami. Osunął się wiec niezwłocznie na kolana.
- Spójrz w prawo, milordzie - ciągnął książę metalicznym głosem. - Widzisz stertę przyodziewku, który cokolwiek przypomina ten, który mam na sobie? Ubrany był weń, jeszcze przed nieodległą chwilą, fałszywy książę, stworzony ze śniegu za pomocą czarów przez złego czarnoksiężnika, który stoi za tobą i za królem Francji, jak widzę. To on dał pożywkę kłamliwej opowieści, jakobym dołączył do Francuzów. Jakże mógłbym opuścić Anglię, skoro sam jestem Anglią? Powiesz mi, że uwierzyłeś w takie kłamstwa?
- Nie powiem, że uwierzyłem w to całym sercem, Wasza Wysokość - odrzekł hrabia. Twarz mu pobladła, ale głos miał dość pewny. - Lecz doszły nas nie tylko opowieści, ale i świadectwa ludzi godnych szacunku, którzy widzieli, aczkolwiek z pewnej odległości, jak jechaliście swobodnie w kompanii Francuzów, uzbrojeni i wyglądający pod każdym względem jak jeden z nich. Niełatwo mi było dać wiarę czemuś takiemu. Ale będąc tylko człowiekiem, wahałem się. Sire, przyznaję się otwarcie do tego wahania, które ogarnęło wielu Anglików na tej wyprawie. Jeśli to wina, za którą powinienem dać głowę, to moja głowa należy do was.
- Prawda - powiedział książę trochę spokojniej. - Zostałeś zapewne nie mniej omamiony niż inni. A w istocie można rzec, że ten magiczny uzurpator był tak wierną kopią mnie samego, że trudno mi było uwierzyć, iż nie patrzę w zwierciadło i nie widzę własnego odbicia. Więc jak uważasz teraz? Czy mam dalej udowadniać ci, milordzie, kim jestem? Czy mam wziąć konia i ruszyć przeciw Francuzom tam na polu? Jeśli tak, to stoi za mną przynajmniej kilku ludzi, którzy pójdą w moje ślady. - Odwrócił głowę przez ramię. - Czyż nie tak? - wezwał rycerzy i zbrojnych. - Czyż nie tak? - powtórzył.
Odpowiedział mu żarliwy okrzyk, głębszy i mocniejszy niż poprzedni.
- Skoro tak jest - kontynuował książę - to czy wątpisz, milordzie, że gdybym ruszył na czele tych ludzi, krzycząc "Saint George-Guienne", i zaatakował pierwszego Francuza, jakiego zobaczę, to wszyscy obecni tam Anglicy, którzy mnie dostrzegą, zbiorą się w końcu wkoło mnie, by walczyć przy mym boku? Pytam cię.
- Wasza Wysokość - powiedział hrabia z głęboką szczerością - sam byłbym wśród pierwszych, którzy poszliby za warni!
Książę przyglądał mu się przez dłuższą chwilę. Potem się odprężył.
- Podnieś się, milordzie - rzekł. - Przyjmuję, że jesteś moim i mojego ojca wiernym i lojalnym wasalem. Lecz nigdy więcej nie dawaj mi powodów, by w ciebie wątpić.
- Tego nie zrobię - powiedział hrabia - póki żyję. Z powrotem wstał.
- Cieszy mnie, że to słyszę - zakończył książę. - Skoro wyjaśniliśmy już tę kwestię, możesz dalej dyskutować nad warunkami kapitulacji z naszym kuzynem królem Francji. Będę się przysłuchiwał, ale negocjacje pozostawiam tobie, gdyż, przyznaję, masz więcej w tym doświadczenia, milordzie. Po drugie, dlatego że stanowić to będzie większą gwarancję, iż bitwa zostanie zakończona najszybciej, jak można.
- Obawiam się, że się mylicie, kuzynie - powiedział król Jean. - W żadnym punkcie naszej dysputy nie zgodziłem się na to, byśmy my, Francuzi, poddali się. Albo będziemy toczyć dalej bitwę, jak przystało ludziom honoru, albo zaofiarujemy Anglikom tak lekkie warunki, że nie będzie w ich przyjęciu hańby. Widzę, jak marszczycie brew, młody kuzynie. Zaraz mi przypomnicie, iż jestem waszym osobistym więźniem. Pozwólcie, że skończę z tym teraz, raz na zawsze. Możecie kazać uciąć mi głowę, zamiast głowy hrabiego Cumberlanda, a nie wydam moim Francuzom rozkazu poddania walki, której jeszcze nie przegrali.
- W takim razie - zdecydował książę - nie mam wyboru. Konia dla mnie! Konia! Hej tam!
Najbliższy zbrojny zsunął się z konia i podprowadził zwierzę do księcia. Przyklęknął na jedno kolano i podał mu wodze. Książę wziął je i skoczył na siodło.
- Nie zostawiacie mi wyboru, kuzynie - powtórzył książę. - Od pewnego czasu wygląda mi na to, że szansę tej bitwy są bardzo zrównoważone. Zdarzyć się może, że obrócą się na korzyść Anglików, jeśli wyjadę na pole bitwy. Więc tak zrobię, i Francuzi będą mieli okazję przekonać się, czy uda im się odnieść zwycięstwo!
Obejrzał się znów przez ramię na pozostałych jeźdźców.
- Wszyscy za mną! - rozkazał, dobywając miecza z pochwy. Wzniósł go w górę i zawrócił konia w kierunku pola bitwy.

Rozdział 39


Czekajcie! - krzyknął król Jean. Wyraz twarzy nie zmienił mu się, ale stojącemu blisko niego Jimowi zdało się, że widzi lekki połysk na królewskim czole, który mógł oznaczać ślad potu. - Czekajcie, młody kuzynie! Szanuję waszą chęć poprowadzenia Anglików do zwycięstwa. Zastanówcie się jednak chwilę. Wielu zacnych rycerzy po obu stronach umrze, jeśli ruszycie, gdyż z pewnością i Anglicy, i Francuzi walczyć będą do ostatniej kropli krwi, skoro tylko ujrzą was na polu, w środku bitwy...
Fakt, że dokładnie tych samych argumentów używał przedtem hrabia wobec króla, zdawał się nie przeszkadzać królowi w użyciu ich teraz wobec księcia.
- Zważcie, kuzynie - kontynuował król Jean - dla wielu spraw ten dzień potoczył się na opak. Nie ryzykujmy nagromadzenia błędu na błędzie. Sprawę tę niezawodnie należy przedyskutować. Jeśli to wystarczy, by powstrzymać was, książę, z dala od pola, to gotów jestem dyskutować nie tylko o poddaniu się Anglików Francuzom, ale i o możliwości poddania się Francuzów Anglikom. Choć podsuwam to jedynie jako temat do dyskusji, sami rozumiecie.
- Wasza Wysokość? - powiedział hrabia Cumberland prędko i z nadzieją w głosie.
Przez chwilę książę siedział w milczeniu na swoim koniu, najwyraźniej głęboko się namyślając. Potem spojrzał prosto na hrabiego.
- Milordzie - powiedział - jesteś doświadczony w takich sprawach. Czy radziłbyś, abym odłożył mój wyjazd w pole, podczas gdy wy porozmawiacie jeszcze chwilę dłużej?
- Radziłbym, Wasza Wysokość - odrzekł prędko hrabia. - Radziłbym, z całym przekonaniem. Nie widzę w tym żadnego dyshonoru i myślę o waszym znaczeniu dla Anglii nie tylko teraz, ale i w przyszłości, w razie gdyby spotkać was miał jakiś wypadek na polu bitwy.
- Strach o samego siebie nie powstrzymałby mnie przed ruszeniem w pole! - Książę popatrzył gniewnie.
- Nie, nie, jestem pewien, że Wasza Wysokość nie zrobiłby tego - rzekł pośpiesznie hrabia. - Jednakże zalecałbym i radził usilnie, żebyśmy porozmawiali jeszcze z Jego Królewską Mością Francji.
Edward zsiadł z konia.
- Dobrze - powiedział. - Pójdę za twą radą. Zatem dyskutujcie dalej. Będę się uważnie przysłuchiwał.
Podszedł i stanął jako trzeci obok hrabiego i króla.
Od tej chwili, również dla przysłuchującego się z boku Jima, rozmowy przybrały całkiem nowy obrót. Od razu sprawą oczywistą stało się, że zarówno hrabia, jak i król próbowali znaleźć jakieś wyjście, w którym żadna ze stron nie byłaby przegrana ani wygrana. Najwyraźniej problem leżał w znalezieniu właściwych słów, które by do tego rozwiązania pasowały, gdyż wszelkie dyskusje tego rodzaju z reguły ściśle trzymały się określeń "wygrana" - "przegrana", gdzie tylko jedna strona była zwycięska, a druga zwyciężona.
Wyglądało to prawie tak, jakby zadanie postawione Jimowi przez Carolinusa rozwiązywało się samo. Było to niespodzianką, gdyż Jim nigdy przedtem nie pomyślał o psychologicznych skutkach poprowadzenia Anglików przez ich młodego księcia do walki na pole bitwy ze względnie podobną liczbą Francuzów, którzy jeszcze zostali. Anglików naturalnie ogromnie podniosłaby na duchu obecność księcia jasno opowiadającego się po ich stronie. Francuzi z kolei niechybnie poczuliby się opuszczeni w krytycznej chwili, gdyż ich as w rękawie, jakim był książę opowiadający się po ich stronie, już nie istniał.
Był to ten czynnik psychologiczny, który mógł zmienić wynik bitwy, i najwyraźniej nie tylko książę i hrabia, ale i sam król Jean zdawali sobie z tego sprawę.
Tymczasem usiłowano znaleźć w dyskusji stosowne słowa, by opisać odpowiednie dla obu stron rozwiązanie. Trudno było po prostu ogłosić rozejm, gdyż nie istniały tu zwykłe warunki, w których rozejm ogłaszano, czyli te, w których dwie armie nie wypróbowały jeszcze swych sił, co mogłoby usprawiedliwić ugodę. W chwili obecnej właśnie odbywało się owo próbowanie sił.
Ostatecznym rozwiązaniem, co do którego się zgodzono, było natychmiastowe, choć tymczasowe, zawieszenie broni. W teorii miały po nim nastąpić rozmowy, ale ustalenie tego, kto właściwie wygrał, odkładano by i odkładano, aż bitwa przeszłaby do zamierzchłej historii. To rozwiązanie z pewnością odpowiadało królowi Jeanowi i hrabiemu i zdawało się nie wywoływać sprzeciwu księcia.
Zgodzono się zatem na nie. Niestety ugoda spowodowała powstanie pewnej zawiłej kwestii - jak mianowicie ogłosić zawieszenie broni i zmusić obie armie do zaprzestania walki.
Procedura była jasna. Należało rozesłać po polu królewskich trębaczy i ogłosić przez francuskich i angielskich heroldów, że zostało zawarte bezzwłoczne zawieszenie broni, gdyż młody następca tronu Anglii został przywrócony stronie angielskiej i trzeba uzgodnić pewne dyplomatyczne szczegóły, zanim sprawa będzie znów mogła zostać rozstrzygnięta przez bitwę. Fakt, iż nikt nie miał zamiaru rozstrzygać tej sprawy w ponownej bitwie, przynajmniej nikt z tych, którzy w tej chwili ugodę zawierali, zostałby przemilczany.
Kłopot wynikał z tego, co przewidzieli wszyscy, oprócz Jima, że łatwiej było to powiedzieć, niż zrobić.
- Ale na czym polega problem? - Jim spytał Briana na ucho, żeby nikt inny nie pochwycił pytania.
Brian odwrócił głowę tak, żeby jego odpowiedzi również nie słyszano.
- Rycerze nie zawsze zaprzestają walki tylko dlatego, że im się każe - powiedział. - Rozkaz może ich powstrzymać od ruszenia do walki, póki nie przyjdzie na to pora, ale skoro już zaczną, nie przestają tak łatwo. Nie przestają zwłaszcza, jeśli jedna czy druga strona czuje, że wygrywa, i jeszcze tylko niewielki wysiłek, a będzie mieć w ręku zwycięstwo.
Jim był zmuszony w to uwierzyć, gdy tak stał i patrzył, jak król Jean i hrabia wysyłali posłańców do królewskich heroldów obu stron, by roznieśli po polu wieści o zawieszeniu broni. Zaczął rozumieć, co Brian mógł mieć na myśli.
I rzeczywiście to, co powiedział rycerz, okazało się aż nazbyt prawdziwe. Heroldowie galopowali z jednego krańca pola na drugi, dmąc w trąby i wykrzykując obwieszczenia po angielsku i po francusku. Jednak rycerze wciąż gorąco zajęci walką wykazywali zupełny brak reakcji.
Powoli Jim zaczął i to pojmować. Taki średniowieczny rycerz nie po to szedł na wojnę, żeby przerywać walkę. Szedł na wojnę wygrywać bitwy i zabijać ludzi. Być może także, ale tylko być może, żeby samemu zginąć. Zdarzyć się mogło, jeśli fortuna mu nie poszczęściła, że walkę przegrywał. Ale nigdy nie wybierał się na wojnę, żeby nagle przestać wojować. To fakt, ci rycerze bezwstydnie lubili walczyć. Słyszał ich narzekania przez całą zimę, nawet w czasie wielu uczt, w jakich wziął udział, a które wydawał każdy spośród szlachty, kto miał zamek i sień dość duże, żeby przyjmować gości. Zima była porą niecierpliwego zabijania czasu, dopóki nadejście wiosny nie umożliwiło jedynej rzeczy, która czyniła życie coś wartym - walki.
Słyszał niejednokrotnie od wielu mężczyzn szlacheckiego stanu, że da się zjeść tylko pewną liczbą posiłków, wypić tylko pewną ilość wina i zabawić się tylko z pewną liczbą godnych tego kobiet. Wszystkim tym człowiek dość prędko się nużył, a potem zostawało mu tylko kręcić młynka palcami, aż wreszcie znikał z ziemi śnieg i można było podjąć prawdziwe zajęcia stanu rycerskiego.
- Jamesie.
Jim odwrócił się i stanął naprzeciw Carolinusa. Nagle poczuł się głupio. Przypomniał sobie, że parę minut temu Mag mówił mu, iż chce z nim porozmawiać na osobności, a on w nawale wydarzeń zupełnie o tym zapomniał.
- Chodź ze mną - powiedział czarodziej. - Nikt nie zauważy, że odchodzisz, oprócz Malvinne'a. A on i tak spodziewa się, że odejdziemy i porozmawiamy.
Carolinus odwrócił się, nie czekając na odpowiedź, i przepchnął się przez zbrojnych. Jim poszedł za nim. Z zaciekawieniem zauważył, że choć żaden ze zbrojnych nie wydawał się świadomy ich obecności ani też umyślnie ustępować im z drogi, to wielu z nich robiło im trochę miejsca, poszerzając przejście dla Maga. Wysunęli się na zewnątrz kręgu i odeszli kawałek między drzewa, na tyle daleko, że nie widzieli stojących na polanie ludzi i nie słyszeli ich rozmów.
U stóp wielkiego drzewa, które ocieniało ich przed jasnymi promieniami słońca stojącego w zenicie, czarodziej zatrzymał się i stanął twarzą do Jima. Jim także przystanął i spotkali się oczyma.
- Będziesz musiał zdecydować, co zrobić z Malvinne'em, Jamesie - powiedział Carolinus. - Czas już, żebyś podjął decyzję.
- Zrobić? - zdziwił się Jim. - Sprawy zdają się nieźle układać. Już po jego fałszywym księciu, osiągnięto też porozumienie między hrabią a królem Jeanem. Teraz to tylko kwestia powstrzymania żołnierzy na polu od walki.
- Jak zauważyłeś - rzekł sucho Mag - sprawa nie rozwiązuje się sama zbyt dobrze.
- Nie - przyznał Jim - ale wydaje mi się, że Malvinne już się teraz właściwie nie liczy.
- Tak, nie liczy się w zwykłym, doczesnym sensie - powiedział czarodziej. - Pozostaje pytanie, co z nim zrobić, jeśli chodzi o Królestwo Magii.
- Ale decydowanie, co z nim zrobić, to nie mój obowiązek, prawda? - spytał Jim, czując się bardzo niezręcznie. - Z pewnością są inni ludzie czy inne reguły, czy coś podobnego, co zajmie się nim.
- Są w pewnym sensie - powiedział Carolinus. - Przede wszystkim Wydział Kontroli. Jednakże to, co zrobi Wydział Kontroli, zależy od działań, jakie ty zdecydujesz się przedsięwziąć.
- Dlaczego? Jakie działania powinienem przedsięwziąć? - zapytał Jim.
- To, jak mówię, jest coś, o czym sam musisz zdecydować - odpowiedział czarodziej. - Nie więcej mogę ci w tym teraz pomóc, niż mogłem to wcześniej. Malvinne musiał zostać powstrzymany i wezwany do rozliczenia się i to nie przez takiego Maga jak ja, ale przez kogoś takiego jak ty, o znacznie mniejszej randze. To część reguł, które rządzą wszystkimi zajmującymi się Magią. Ma to źródło w potrzebie stworzenia systemu, który powstrzymywałby potężnych Magów od walki między sobą, co mogłoby stworzyć niebezpieczeństwo dla innych królestw leżących w tym świecie, oraz przestrzeni ponad nim i poniżej jego powierzchni. Część z tego mogłem ci wyjaśnić. Przyprowadziłem cię tu, żeby dokładnie ci powiedzieć, jak wygląda twoje obecne położenie.
- Więc mów - powiedział Jim.
- Proszę bardzo - rzekł Carolinus. - Po pierwsze, powinieneś zrozumieć, że spośród wszystkich Magów tego świata jesteś jedynym przedstawicielem naszego rzemiosła i sztuki, który miał możność w jakikolwiek sposób poradzić sobie z Malvinne'em. Jak mówiłem, trzeba było, aby do upadku doprowadził go podrzędny Mag. Ale z założenia, żadnemu podrzędnemu Magowi nie mogło się to udać. Wyjątkiem od tej reguły był Mag podrzędny, który otrzymał wykształcenie, jakiego nie miał żaden inny Mag w tym świecie, zwłaszcza wykształcenie w czymś, co nazywasz tym jakimś imieniem, a co całkowicie ukształtowało twój świat z przyszłości w miejscu, z którego pochodzisz.
Jim zaczął rozumieć.
- Chcesz powiedzieć w technologii? - zapytał.
- Jeśli tak to się nazywa, to owszem - odpowiedział czarodziej. - Było to potrzebne, ponieważ nie wolno mi było w żaden sposób ci pomagać, włącznie z tym, że nie mogłem nauczyć cię rzeczy, które trzeba ci było wiedzieć, żeby przetrwać to, co Malvinne mógł ci zgotować w zakresie Magii. Co więcej, nie wiedziałem, czym mógłby w ciebie uderzyć, a żeby cię ochronić przeciwko wszelkim możliwościom, musiałbym nauczyć cię dość, aby cię wznieść do rangi równej jemu. Nawet gdyby było to dozwolone, nie mielibyśmy czasu. Sama nauka zajęłaby lata.
- Ale jak się do tego ma technologia? - spytał Jim.
- Ponieważ z tą swoją szczególną przeszłością, sam mogłeś się nauczyć, w sposób niemożliwy dla jakiegokolwiek adepta Magii w tym świecie - powiedział Carolinus dziwnie cierpliwym głosem. - Po pierwsze, nie jesteś związany przez nieświadome nawyki i odruchy, jakich nabywają ludzie dorastający w tym świecie, nie zdając sobie nawet sprawy z tego, że je posiadają. Wiele lat studiów nad Magią zajmuje oduczenie się nawyków i odruchów, zanim można przejść na wyższe poziomy. Na przykład jedną z rzeczy, której oduczenie się zajmuje młodemu Magowi zwykle całe lata, jest niezaprzeczalne poczucie grozy, gdy chodzi o działanie Magii i inne sprawy, jak: umiejętności Pierwotnych, takich jak Meluzyna, czy moce Króla i Królowej Umarłych wewnątrz ich królestwa.
- Nie wiedziałem o tym - powiedział Jim. - Dlaczego ja akurat jestem od tego wolny?
- Dlatego - odpowiedział Mag - że ty, ze względu na swoją znajomość rzeczy, którą nazywasz technologią, jesteś przyzwyczajony do radzenia sobie z sytuacjami czy też przyrządami takimi, które umożliwiają ci doświadczanie niezwykłych przeżyć lub zdarzeń, a których bezpośredniego działania nie rozumiesz wprost. W twoim świecie są inni ludzie, którzy rozumieją, czemu takie rzeczy działają, i mogą nawet to wyjaśnić, ale tobie zupełnie wystarcza przyjąć ich działanie na wiarę. W rzeczywistości twój stosunek do nich jest bardzo powszedni. Traktujesz je, mimo cudów, jakie czynią, jak nie bardziej niezwykłe niż łopata czy topór.
- Tak sądzisz? - zapytał Jim. Trudno mu było w to uwierzyć. Potem pomyślał o samochodach i telewizorach.
- Dam ci przykład - rzekł czarodziej. - Kiedy opuszczałeś te dwa smoki, do których zostałeś pokierowany, jeden z nich specjalnie wysłał cię obok jeziora Meluzyny, żeby mogła cię złapać w pułapkę i utopić.
- Tak - zamyślił się Jim. - Ale czemu to ma być przykładem, że jestem inny?
- Dlatego - odparł Carolinus - że ze względu na pewną liczbę czynników zależących od wczesnego uwarunkowania w tym świecie, raz już będąc w smoczej skórze, młody Mag taki jak ty nigdy by się nie zamienił z powrotem w człowieka tylko dlatego, że mu było niewygodnie. Z twojego punktu widzenia była to jednak rzecz naturalna. W rezultacie do jeziora podszedłeś jako człowiek i Meluzyna zareagowała całkiem odmiennie, niż gdybyś wciąż był smokiem. Podobnie, kiedy prowadziłeś swoich towarzyszy w zamku Malvinne'a, nigdy nie przyszło ci do głowy, że nie mógłbyś znaleźć wyjścia z magicznych pułapek, jakie zastawił. Ani razu nie powiedziałeś sobie: "Wszystkie pułapki, jakie tu są, zostały zastawione przez większego niż ja Maga, więc nie ma nadziei, abym potrafił odkryć, jak można je unieszkodliwić czy obejść".
- No cóż, prawda - przytaknął Jim. - Ale co to ma wspólnego z moją obecną sytuacją, co się tyczy Malvinne'a?
- W chwili obecnej - powiedział czarodziej - Malvinne stoi przed koniecznością odpowiedzenia na zarzuty Króla Umarłych, iż dopuścił, aby jakiś Mag wszedł do jego królestwa. To oskarżenie może on oddalić, przyznając się jedynie do współwiny i po prostu płacąc Królowi Umarłych ze swego kredytu w Wydziale Kontroli dość okazały procent tego, co posiada, ale nie tyle, by spętało mu to ręce i nogi. Poza tym Wydział Kontroli nie ma żadnych skarg przeciw niemu.
- A co z upozorowaniem, z tym fałszywym księciem? - spytał zaskoczony Jim.
- Mylisz się w sposób dość naturalny - powiedział oschle Carolinus. - Myślisz, że Wydział Kontroli zajmuje się moralnością czy etyką. Nie zajmuje się ani jednym, ani drugim. Zajmuje się tylko bilansem energii, za którą jest odpowiedzialny. Skarga Króla Umarłych ma dla nich wagę, gdyż implikuje zakłócenie bilansu tejże energii pomiędzy Królestwem Umarłych a ludzkim światem, do którego Malvinne, mimo że jest Magiem, wciąż jeszcze należy. Jednakże książę ze śniegu Malvinne'a jest czymś, co wywiera skutek tylko w ludzkim świecie, i fakt, że tu zaistniał, nie wpływa na bilans energii.
Czarodziej położył na ostatnich słowach szczególny nacisk, co sprawiło, że Jim przyjrzał mu się badawczo.
- Sugerujesz, że jest coś innego, co mogłoby ich zainteresować? - zapytał.
- Możliwe - powiedział Carolinus. - Jeśli jakiś inny Mag wskazałby, że zrobiono to, by wspomóc Ciemne Moce w odmienieniu kształtu rzeczy przyszłych. Rzeczy przyszłych nie wolno przewidywać nawet Wydziałowi Kontroli. Magom jest surowo zabronione stymulowanie jakichkolwiek w nich zakłóceń. To, przy okazji, bardzo poważne oskarżenie. Gdyby to zostało dowiedzione, mogłoby pozbawić Malvinne'a nie tylko całego kredytu w Wydziale Kontroli, ale i pozycji, do której uprawnia go jego ranga AAA. To ostatnie jest bardzo istotne w szeregach Królestwa Magów. Znaczy to, że odarto by go ze wszystkiego, poza jego doczesnymi siłami, których powinieneś się dalej strzec, gdyż nawet samo jego ziemskie bogactwo czyni go wciąż niebezpiecznym.
- Ale jeśli on wciąż będzie niebezpieczny - sprzeciwił się Jim - to jaki sens ma odbieranie mu jego mocy? Po co to wszystko zrobiliśmy?
- Pozbawia go to jakiejkolwiek przydatności dla Ciemnych Mocy, gdyż one nigdy nie używają dwukrotnie tego samego narzędzia. Jeśli się go jednak tych sił nie pozbawi, użyją go znowu.
- No to czemu nic nie zrobisz? - przerwał Jim przyglądając się Magowi. - Chodzi ci o to, że sam powinienem wnieść to oskarżenie przeciw Malvinne'owi do Wydziału Kontroli?
- O nic mi nie chodzi - powiedział Carolinus. - Ja w żadnym wypadku nie mogę wkroczyć w tę sprawę ze względu na to prawo, które zabrania mi pomagać ci w jakikolwiek sposób i które naruszyłem na szczęście tylko w niewielkim stopniu, czyniąc cię dziś odpornym na czary Malvinne'a. Przy okazji, kiedy skończą się te dwadzieścia cztery godziny ochrony, jakie ci dałem, stracisz tę odporność. Potem Malvinne będzie mógł użyć sił pozostałych na jego kredycie, żeby wyrównać z tobą porachunki.
Jim przyjrzał się czarodziejowi. Jego oczy spotkały oczy Maga wypełnione mnóstwem znaczeń.
- Mówisz mi zatem, że mam mniej niż dwadzieścia cztery godziny na złożenie oskarżenia przeciw Malvinne'owi?
- Powtarzam - rzekł Carolinus - że nic nie sugeruję. Jakie wnioski zechcesz wyciągnąć ze stwierdzeń, które zrobiłem, stwierdzeń na temat tego, jak rzeczy stoją, będą to tylko twoje wnioski.
- Czy możesz mi odpowiedzieć na jedno pytanie? - spytał Jim.
- Być może - rzekł krótko Mag.
- Jeśli nie wniosę tych oskarżeń i skończą się te dwadzieścia cztery godziny, i Mahdnne zostanie uwolniony od tego, co na niego założyłeś...
- I za co będę musiał zapłacić słoną grzywnę, jak wyjaśniałem - przerwał czarodziej. Skrzywił się. - I tak to będzie kosztowne. Wiesz, niełatwo jest zebrać to, co składa się na kredyt w Wydziale Kontroli.
- Tak, tak - powiedział Jim. - Wiem. Rzecz w tym ile z tego, co Malvinne stracił, będzie mógł odzyskać, jeżeli poczekam do następnego wschodu słońca i nic nie zrobię.
- Moja sytuacja nie pozwala mi wypowiadać się na temat tego, co mógłby zrobić kolega-Mag - wyjaśnił
Carolinus. - W przypadku takiej hipotetycznej sytuacji Mag taki jak ten, o którym mówisz, mógłby prawdopodobnie odzyskać wszystko, co stracił, a nawet jeszcze więcej!
- Innymi słowy, jeśli ma zostać powstrzymany, musi być powstrzymany teraz - podsumował Jim.
- Jeśli to wniosek z mojej hipotetycznej sytuacji, to musiałbym się z tym zgodzić - powiedział czarodziej. - Zważ, że pomniejszy Mag, wnoszący takie oskarżenie przeciw starszemu Magowi klasy AA A, może się spodziewać, że jeśli jego oskarżenie nie będzie dowiedzione, zostanie pozbawiony wszystkich swoich mocy i być może zupełnie wyrzucony poza Królestwo Magów. Malvinne'owi, nawet w najgorszym razie, to nie grozi.
- Ale ja nawet nie jestem pewien rodzaju oskarżeń, jakie mógłbym wnieść! - zakrzyknął zrozpaczony Jim.
- W ramach instruowania cię jako ucznia mógłbym ci doradzić - powiedział Carolinus - że w takim hipotetycznym przypadku można by wnieść oskarżenie o stworzenie sytuacji, która ostatecznie mogłaby skończyć się tym, że większość energii weryfikowanej przez Wydział Kontroli na zawsze zniknęłaby, zmniejszając w ten sposób władzę Wydziału i pozbawiając go zdolności sprawowania kontroli nad Królestwem Magów.
Jim wpatrywał się w stojącą przed nim niewysoką postać z rzadkimi wąsami i brodą.
- Chcesz mi powiedzieć - rzekł w końcu - że taki mógł być ostateczny skutek tego, co zrobił Malvinne?
- W tymże samym hipotetycznym przypadku. Oczywiście, o tej sprawie musi zadecydować Wydział Kontroli. Moim własnym zdaniem, nieistotnym zresztą, oskarżenie to jest absolutnie niezbite. Przeciw hipotetycznemu Magowi trzeba by przedsięwziąć działanie, o którym mówimy, to znaczy, przeciw Magowi, o którym mówimy, trzeba by przedsięwziąć działanie! - zakończył gniewnie Carolinus, sam siebie poprawiając. - Moja gramatyka staje się z latami coraz bardziej skandaliczna - gderał. - Jednakże, pominąwszy to wszystko, powinieneś mieć teraz pojecie o tym, co związane jest z sytuacją, o której właśnie mówiliśmy. Tu się kończy mój obowiązek. Decyzja, czy wnosić skargę do Wydziału Kontroli, czy nie, należy do ciebie.
- I nie ma żadnego pośredniego wyjścia? - spytał Jim. - Jeżeli wniosę oskarżenie, ten hipotetyczny Mag, o którym mówiłeś, zostanie zupełnie zniszczony?
- Tak - odparł czarodziej - a nawiasem mówiąc, nie znam żadnego innego hipotetycznego Maga, któremu by się to bardziej należało! Zwłaszcza temu, który od lat obrażał wielką sztukę i rzemiosło magiczne. Temu, który na poziomie czysto ludzkim spowodował wiele nieszczęść.
Na długą chwilę zapadło między nimi milczenie.
- Cóż - powiedział Carolinus - wracajmy lepiej do pozostałych. Powiedziałem ci już wszystko.
Odwrócił się i odszedł. Jim poszedł za nim. Gdy dotarli obaj do kręgu ludzi, Theoluf pośpieszył do Jima.
- Sir Jamesie! - powiedział. - Nie mogłem cię odnaleźć. Sir Giles jest już bardzo blisko końca i prosił ciebie.

Rozdział 40


Kiedy Jim zbliżył się do drzewa, w cieniu którego spoczywał sir Giles, zobaczył, że ułożono go trochę wygodniej. Ze zwiniętego kaftana któregoś ze zbrojnych zrobiono mu poduszkę pod głowę, a hełm i te części zbroi, które można było usunąć bez zbytniego podrażniania jego ran, zostały zdjęte. Meluzyna wciąż klęczała obok rycerza, trzymając jego bezwładną, białą dłoń i mówiąc do niego, chociaż zdawało się, że on nie jest w stanie jej odpowiadać. Kiedy Jim podszedł, Meluzyna przestała mówić i spojrzała na niego.
- Dobrze! - powiedziała. - Szybko, szybko! Chce z tobą mówić, a ledwie ma na to siłę. Musisz przyłożyć mu ucho do ust!
Jim ukląkł obok rycerza, ujmując jego drugą dłoń, która, całkiem bezkrwista, wydała mu się dziwnie zimna.
- Wolałbym stracić wszystko, ale nie ciebie, Gilesie - powiedział.
Zobaczył, że oczy rannego skupiły się na nim i pojawiło się w nich nieco życia.
- Posłucham teraz tego, co mi masz do powiedzenia - rzekł Jim - przyłożę ucho do twoich warg.
Pochylił się na klęczkach i przyłożył ucho do chłodnych ust, a po chwili odsunął je na ułamek cala, żeby rycerz mógł mówić swobodnie. Wytężył słuch.
- W morzu... - wyszeptał z wielkim wysiłkiem Giles - ...pochowajcie...
- Daję ci moje słowo, Gilesie - obiecał Jim ściskając jego dłoń. - Zaufaj mi. Zostaniesz pochowany w morzu, przyrzekam ci to!
Być może rycerz westchnął albo tylko przez chwilę oddech wychodzący z jego ust wydał leciutki dźwięk. Lecz jego oczy zamknęły się, a twarz odprężyła.
- Och, biedaczek - powiedziała Meluzyna wciąż ściskając go za rękę.
Jednak Giles nie umarł jeszcze. Jego pierś poruszała się lekko wraz z oddechem.
- To wody pragnie... - szepnęła Meluzyna wpatrując się w rycerza. - Tak jak ja właśnie w wodzie pragnie spocząć po śmierci.
Jim podniósł się na nogi i zorientował się, że półkolem otaczają go zbrojni, stojący tuż za księciem, który przez cały ten czas obserwował jego i Gilesa. Książę, podobnie jak zbrojni, miał w oczach utkwionych w Jimie nadzieję, że będzie on mógł zrobić coś, co nie dopuści do śmierci rycerza.
Jim powoli pokręcił głową.
- Chciał mi powiedzieć, że pragnie być pochowany w morzu - rzekł. - Obiecałem mu, że tak się stanie.
Bardziej poruszony, niż myślałby, że to możliwe, odwrócił się od Gilesa. Odchrząkując przeszedł wśród ludzi do miejsca pod flagą, gdzie hrabia Cumberland i król Francji, Jean, wciąż dyskutowali nad warunkami rozejmu, który, sądząc z widoku wciąż walczących wojowników rozproszonych po polu, daleki był od wprowadzenia w życie. Gdy Jim zbliżył się, rozmawiali o pochówku zmarłych.
- Tak - mówił król Jean. - Podoba mi się ten pomysł, mój panie hrabio. Sam ufunduję i wyposażę kaplicę, gdzie odprawiać się będzie modły za Francuzów, którzy dziś padli na tym polu.
- A król Edward bez wątpienia uczyni to samo - powiedział hrabia - dla tych Anglików, którzy tutaj zginęli. Samo pole bitwy zostanie poświęcone, a wszyscy Anglicy, którzy dziś polegli, zostaną pochowani razem.
- W jednej mogile. Tak, zrobimy też tak samo z naszymi francuskimi zmarłymi - kontynuował król Jean. - Godnie uczcimy to zdarzenie i zgodnie z naszymi celami, przyciągniemy uwagę całego świata do miejsca, a nie do faktu, że sprawa rozejmu pozostała nie rozwiązana. Nasi zmarli, śpiąc razem, lecz w dwóch osobnych mogiłach, przypieczętują tę sprawę w sposób, który uciszy pytania.
- Musimy przeszukać pole, żeby się upewnić, iż żadne z ciał angielskich rycerzy nie zostanie pominięte. Niższe szarże, ci, którzy nie są szlachetnych rodów - hrabia machnął ręką - mogą być pochowani w lesie, żeby nie umniejszać powagi faktu, iż nasza szlachta tu leży.
- Podobnie nasi francuscy szlachetni panowie - powiedział król Jean. - Pomniejsze rangi, zwłaszcza zaś Genueńczycy, muszą zostać pochowani z osobna, poza polem bitwy. Nie będzie to kłopot...
- Proszę mi wybaczyć... - przerwał im Jim.
Przez chwilę wydawało się, że tych dwóch albo go nie słyszało, albo zdecydowało się zupełnie zignorować. Potem obaj powoli odwrócili głowy w jego kierunku i spiorunowali go wzrokiem.
- To jeden z twoich Anglików, jak sądzę, milordzie - mruknął król Jean.
- Przyznaję to ze wstydem! - powiedział sucho hrabia, nie spuszczając oczu z Jima. - Panie, czy nie nauczono cię żadnych manier w miejscu, skąd pochodzisz? Król Francji i ja rozmawiamy ze sobą.
Ton hrabiego podziałał Jimowi na nerwy, ale postarał się zachować spokój i uprzejmość w głosie.
- Wiem - .skłonił się - proszę mi wybaczyć, że przeszkadzam, milordzie, Wasza Królewska Mość. W ogóle bym się nie odzywał, lecz usłyszałem mimochodem o waszych planach wspólnych mogił dla rycerzy obu stron i kaplic przeznaczonych na modły za ich dusze. To świetny pomysł. Chciałbym tylko zaznaczyć, że jeden z rycerzy angielskich, którzy dziś tutaj padli, życzył sobie być pochowany gdzie indziej.
Hrabia Cumberland przyglądał mu się, a jego krótko przycięta siwawa broda i wąsy zjeżyły się.
- A cóż może znaczyć życzenie jakiegoś tam rycerza? - uciął hrabia. - Oczywiście, że będzie spoczywał ze wszystkimi! Inaczej nie ma sensu cała sprawa z założeniem Bractwa Kaplicy i opowiadania światu, że wszyscy polegli Anglicy tu leżą.
- Obawiam się - powiedział Jim, z trudem utrzymując spokojny ton swej prośby - że to niemożliwe...
- Na psy piekieł! - wybuchnął hrabia. - Ty mi mówisz, że coś jest niemożliwe? Skąd bierzesz podobną impertynencję? Mówię ci, że będzie pochowany z całą resztą i sprawa jest zamknięta! A teraz odejdź!
- Nie rozumiesz, hrabio - upierał się desperacko Jim. - Mówię o sir Gilesie de Mer. Rycerzu, który obronił księcia, kiedy rycerze Malvinne'a chcieli go zabić, podczas gdy my prowadziliśmy tu rozmowy. Z pewnością zasłużył sobie na prawo do tego, by pochować go kiedy, gdzie i jak sobie tego życzył.
- Będzie pochowany z innymi! - warknął hrabia. - Odejdź! Zanim każę cię stąd odwlec.
- Ty mnie każesz odciągnąć, milordzie? - po raz pierwszy trochę z powstrzymywanego z trudem, lecz rosnącego gniewu wkradło się w głos Jima. - Masz ze sobą czterech ludzi...
Nie dopowiedział tego, że on sam ma pięćdziesięciu, ale nie umknęło to uwagi hrabiego.
- Odejdź! - powtórzył szlachcic.
Jima cechował pewien upór, jakkolwiek rzadko objawiany, ale w tej chwili odzywał się w nim coraz żywiej.
- Odejdę po tym, jak zostanie jasno zrozumiane, że sir Giles zostanie pochowany w morzu, tak jak o to przed chwilą prosił - powiedział. - Dałem mu słowo, że tak się stanie.
- A co mnie obchodzi twoje słowo? - burknął hrabia. - Myślisz, że mnie wystraszysz czerwienią na swojej tarczy albo czymkolwiek innym? Myślisz, że mnie zmusisz, bo masz tę garstkę ludzi, gdy ja jestem sam? Tacy jak ty nie decydują o podobnych sprawach. Decydują o nich tacy jak ja i Jego Królewska Wysokość. Zostanie pochowany z pozostałymi i nic tego nie zmieni. Powiedziałem!
Upór zawładnął już Jimem zupełnie.
- W takim razie traciłeś słowa, milordzie, na coś, co się nie zdarzy - powiedział. -.Pójdę. Ale odchodzę, oświadczając ci stanowczo, że sir Giles nie zostanie pochowany tu, na tym polu. Pochowany będzie tam, gdzie sobie tego życzył, w morzu. Z wściekłości twarz hrabiego stała się ceglastoczerwona.
- Nie spotkałem się nigdy z podobną bezczelnością! - krzyknął. - Na wszystkich świętych w niebie, możesz sobie mówić, że ten twój rycerz-szlachetka będzie pogrzebany w morzu. Możesz nawet próbować zabrać tam jego ciało. Ale w chwili gdy rozejm będzie przypieczętowany, co z pewnością nastąpi w ciągu dwudziestu czterech godzin, jeśli nie wcześniej, wyślę twoim śladem takie siły, że wytropią cię jak królika i sprowadzą te jego kości i resztki śmierdzącego ścierwa tutaj, gdzie ich miejsce!
- Wasza Lordowska Mość nie będzie musiał czekać więcej niż dwadzieścia cztery godziny - rozległ się zza króla Jeana zjadliwy głos Malvinne'a. - Ja, minister Francji, to ci obiecuję.
- No to spróbuj! - uciął Jim i odwrócił się, żeby pójść, zabrać Gilesa, jeśli już umarł, i wyruszyć z nim w kierunku odległych wód Kanału Angielskiego, którymi obaj przybyli do tych ziem.
- Chwileczkę - odezwał się głos Carolinusa.
Jim zobaczył, że sędziwy Mag znów pojawił się jakby znikąd. Ale czarodziej nie patrzył na Jima ani nie do niego się zwracał. Mówił do hrabiego.
- Jeśli Wasza Lordowska Mość wysłuchałby moich słów...
- A niech was wszystkich, czarnoksiężnicy! - wściekał się hrabia. - Nikogo nie będę słuchał w tej sprawie. Jest już zamknięta. Słyszysz?! Zamknięta! Ja tu decyduję i ja mówię, że tak będzie. To wszystko, co ci trzeba wiedzieć.
Odwrócił się z powrotem do króla jakby po to, żeby dalej prowadzić z nim rozmowę. Carolinus wyciągnął rękę i chwycił Jima za ramię.
- Poczekaj tu - powiedział patrząc na niego surowo. Jim pozostał w miejscu. Mag odmaszerował zadziwiająco długimi krokami w kierunku ludzi stłoczonych wokół miejsca, gdzie leżał sir Giles. Zniknął wśród nich. Jim czekał, ale ponieważ nic się nie działo, odwrócił się z powrotem do hrabiego i króla, którzy znów dyskutowali o kaplicach, jakie miały zostać wzniesione, aby można było odprawiać modły za pochowanych w tych dwóch masowych grobach rycerzy.
Ignorowali go w dalszym ciągu, a on nie miał nic do powiedzenia. Stał więc tylko i słuchał zaledwie jednym uchem. Niewiele zwracał na nich uwagi, gdyż był już tak stanowczo zdecydowany jak nigdy przedtem. Zabierze ciało Gilesa do morza, niezależnie od wszystkiego. To już nie była chęć, to był fakt.
Nagle błysnął błękitny cote-hardie i Jim obejrzał się. Spostrzegł koło siebie księcia Edwarda. Twarz młodego księcia była zarumieniona.
- Co ja słyszę, milordzie? - zwrócił się do hrabiego Cumberland. - Memu dzielnemu sir Gilesowi nie zezwoli się na spoczynek w wybranym przez niego miejscu?
Z wyraźnym wysiłkiem hrabia Cumberland opanował emocje, jakie obudził w nim Jim. Spróbował rozsądnie przemówić do księcia.
- To tylko kwestia ustaleń potrzebnych dla rozejmu, który układam między nami, Anglikami, i królem Jeanem - powiedział. - Chcąc pomóc w uczynieniu rozejmu skutecznym i zadowalającym, i dla Francuzów, i dla Anglików, zdecydowaliśmy, że postawi się w tym miejscu dwie kaplice i wykopie dwie wielkie mogiły, jedną dla wszystkich francuskich szlachciców, którzy padli na tym polu, a drugą dla angielskich szlachciców, którzy podobnie skończyli. Wielkim zaszczytem będzie taki pochówek, nie mówiąc nic o tym, że dusze ich zyskają na modlitwach odmawianych w kaplicy.
Oczy księcia zabłysły.
- Uchylasz się od odpowiedzi, hrabio! Pytałem, czy sir Giles może zostać pochowany tam, gdzie chciał, czy nie.
- Trzeba koniecznie, Wasza Wysokość - odrzekł hrabia - żeby leżał z innymi angielskimi rycerzami, którzy tutaj polegli.
- Mimo swego życzenia?
- Żałuję, Wasza Wysokość - powiedział poważnie hrabia - ale tak.
- Mimo mojego życzenia?
Hrabia z pewnością był dzielnym człowiekiem. Zaryzykował teraz jednak jedno krótkie spojrzenie na króla Jeana. Król Francji obserwował pole bitwy i najwyraźniej nie chciał się mieszać do sporu. Cumberland zwrócił się twarzą do swego rozmówcy. Gdy to zrobił, twarz zaczęła mu ponownie ciemnieć od gniewu i Jim zobaczył, że upór hrabiego zaczął się wzmacniać.
- Zwykle w niczym nie sprzeciwiałbym się życzeniom Waszej Wysokości - powiedział - ale, wybaczcie mi, wciąż jesteście młodzieńcem i choć wiecie co nieco o świecie, to są takie rzeczy w polityce między narodami, o których...
- Powiedziałem, mojego życzenia! - uciął książę.
- Cóż, Wasza Wysokość - upierał się hrabia, a twarz mu pociemniała jeszcze o ton. - Jeśli się upieracie! Jestem tu dowódcą angielskich sił, a armia może mieć jednego tylko dowódcę. Jako ten dowódca, sam muszę ocenić, co jest najlepsze dla wszystkich, zgodnie z moim honorem i powinnością wobec waszego królewskiego ojca. To konieczne. Na pewno sami to widzicie.
- Widzę hrabiego, który w uniesieniu zamierza stanąć na zawadzie swemu księciu! - głos księcia przybrał na sile. - Zapominasz o tym, że sir Giles nie był pod twoim dowództwem ani w twoim wojsku. Należał do innej grupy, razem z tym zacnym rycerzem obok mnie został wysłany, aby uwolnić mnie z wielce smutnej niewoli, i zadanie swe dobrze wypełnił! Jest pod moją komendą, nie twoją. Mówię, że zostanie pochowany, gdzie życzy sobie być pochowany, w morzu, nie zaś gdzie indziej!
- Z niezmiernym żalem, Wasza Wysokość - powiedział uparcie hrabia - nie mogę zgodzić się ze stwierdzeniem, że on nie pozostaje pod moją komendą. Wszyscy Anglicy, którzy tu walczyli i zginęli, byli pod moim dowództwem. On musi spocząć z innymi.
Stojący obok księcia Jim skrzywił się. Nie wiedział, co ma zrobić w takiej sytuacji. Znów była to ta sama kwestia publicznego zachowania twarzy, którą zaobserwował wśród szlachty tego świata. Hrabia odgrywał rolę, którą jak mu się zdawało, należało odegrać. Zachowywał się tak, jak hrabia zachowywać się powinien. Upierał się przy swoim prawie rozkazywania nawet w obliczu czegoś, co musiało wzbudzić śmiertelną wrogość w członku rodziny królewskiej, następnym w kolejce do angielskiego tronu.
Jeśli książę dożyłby wstąpienia na tron po swym ojcu, to hrabia mógłby się spodziewać tylko ruiny. A być może książę mógłby zrujnować go, jeśli nie kazać stracić, nawet zanim odziedziczyłby tron. Będąc jednak rycerzem i hrabią, nie mógł się on ugiąć.
Podobnie książę czuł, że rzucono mu wyzwanie. Nie do pomyślenia było, aby jakiś zwykły hrabia mógł sprzeciwić się w czymkolwiek następcy tronu Anglii. Jim desperacko zastanawiał się nad jakąś wymówką, żeby przerwać tę wymianę zdań, kiedy książę sam rozwiązał problem.
- Bardzo dobrze, dumny panie hrabio! - rzucił książę. - Zdecydowałeś za mnie! Miałem rację od początku. Wezmę konia i wyjadę na pole zebrać wokół siebie tylu Anglików, ilu się da, i zobaczymy, czy nie uda nam się i tak dziś zwyciężyć!
- Mój młody kuzynie... - powiedział król Jean, rzucając się do przodu i wyciągając rękę, aby zatrzymać chłopaka.
Ale książę już się odwrócił na pięcie.
- Mojego konia! - zażądał. - I gotujcie się ruszyć za mną. na pole... - Zawiesił głos.
Wszyscy stojący za nim patrzyli na niebo. On także odwrócił się i zaczął przyglądać się niebu na zachodzie, ponad liniami Anglików. Jim podszedł do niego.
W polu widzenia ukazała się szeroka wstęga szybko zbliżających się czarnych plamek, z których najbliższe przybierały już smocze kształty.
Widok ten mógł odebrać odwagę każdemu. Jim, który lepiej znał się na tych sprawach dzięki swoim własnym doświadczeniom jako smok, po pierwszej chwili zaskoczenia powściągnął swoją rozgorączkowaną wyobraźnię i powiedział sobie, że tam wysoko, w powietrzu, zbliżało się ku nim nie więcej niż dwie setki smoków. Na pierwszy rzut oka wyglądało to jednak, i musiało tak wyglądać dla wszystkich obecnych tu ludzi, jakby całe niebo zapełniło się smokami. Jakby były ich dosłownie tysiące.
Gdy pierwsza linia wielkich cielsk nadleciała nad angielskie szeregi, wystrzelono w ich kierunku trochę strzał. Smoki leciały jednak o wiele za wysoko, żeby strzały mogły im jakkolwiek zaszkodzić. Zbliżały się i zaczęły już rzucać cień na pole bitwy; a na samym polu zaprzestano wszelkich walk. Przeciwnicy, którzy przed chwilą okładali się wzajemnie, siedzieli teraz na swych koniach, trzymając w dłoniach znieruchomiałe miecze i tarcze i patrząc razem w górę na zbliżanie się smoków.
Jim pozwolił sobie na długie westchnienie ulgi. Na szczęście nie było w pobliżu nikogo, kto mógłby je usłyszeć. No - pomyślał, gotów niemal uśmiechnąć się w swoim odprężeniu. - Lepiej późno niż wcale.
Smoki nadlatywały. Kiedy znalazły się nad samym polem walki, przestały posuwać się naprzód i łapiąc prądy ciepłego powietrza, zaczęły krążyć nad nim pojedynczo. Nie było ich na tyle dużo, żeby istotnie zaćmić światło słońca, ale wydawało się, że ten tłum mógł ocienić całą ziemię pod nimi.
Na polu bitwy nareszcie usłyszano heroldów. Broń chowano do pochew albo zawieszano u siodeł. Opuszczano tarcze. Poniżej ciemnych smoczych ciał pole wyglądało niemalże tak, jakby Francuzi i Anglicy stanowili jedną kompanię. Teraz nareszcie wszyscy słuchali wieści o rozejmie, rozgłaszanych przez francuskich i angielskich heroldów.
- Co je tutaj sprowadza? - spytał za plecami Jima łamiącym się głosem król Jean. - Po co tu przybyły?
Jim odwrócił się i stanął twarzą w twarz z królem i hrabią.
- Są tu, żeby wspomóc angielską sprawę, Wasza Miłość - odpowiedział szorstko. - Jako Smoczy Rycerz jakiś czas temu zawarłem z nimi taką umowę. Spóźniły się trochę z przybyciem, ale są tu nareszcie.
Król zagapił się na niego. Wpatrywał się też w niego hrabia, który jednak jako pierwszy z nich dwóch doszedł do siebie. Odwracając się do króla powiedział:
- Być może zechcielibyście jednak przedyskutować warunki poddania się, Wasza Królewska Mość?
- Nie - odezwał się ostro Jim.
W równie gwałtownym odruchu hrabia zwrócił się ku niemu. Potem, zdając sobie nagle sprawę z tego, że sytuacja się zmieniła, przełknął z powrotem wszystkie gniewne słowa, które cisnęły mu się na usta.
- Czy mogę spytać czemu, panie Smoczy Rycerzu? - odezwał się w końcu, starając się, by jego głos zabrzmiał równo i uprzejmie.
- Dlatego, że przeznaczeniem tego dnia jest zakończyć się rozejmem - powiedział Jim - dla większego dobra i większej chwały nie tylko Anglii, ale i Francji. Musicie mi w tym zaufać, milordzie, i wy, Wasza Królewska Mość Tak musi być.
Jeszcze raz hrabia i król wymienili spojrzenia, po czym popatrzyli z powrotem na Jima, bez słów. W istocie nie było w tym nic dziwnego, gdyż teraz nic im nie zostało do powiedzenia.

Rozdział 41


Jak na Kanał Angielski wody morza były spokojne. Statek, który wiózł Jima, Briana, Dafydda i Aragha oraz wszystkich ich ludzi i konie, był znacznie większy niż ten, na którym Jim, Brian i Giles przybyli do Francji.
Jednakże gdy zatrzymano statek, by odprawić ceremonię pochowania sir Gilesa, pokład kołysał się niespokojnie i, jak podejrzewał Jim, niejeden ze zbrojnych i łuczników, którzy dołączyli do ich kompanii, chciał mieć całą tę sprawę jak najszybciej z głowy i płynąć już dalej. Nie żeby ruch statku podczas żeglugi działał kojąco na podrażnione żołądki, ale chociaż byliby coraz bliżej suchego lądu i Anglii.
Mimo to Jim, Brian i Dafydd nie mieli zamiaru przyśpieszać złożenia ciała Gilesa w wodach morza. Nie mogli zabrać ze sobą na statek księdza dla tej ostatniej posługi, więc Jim wyrecytował z żałobnej ceremonii tyle, ile mógł sobie przypomnieć, mając nadzieję, że nieznajomość łaciny wśród otaczających go ludzi sprawi, że nie zauważą jego pomyłek i przeoczeń.
Zanosiło się w tym dniu na deszcz, ale jeszcze nie padało. Szare chmury i szare morze zdawały się zamykać wokół nich, gdy tak stali przy otwartej części nadburcia, gdzie ciało sir Gilesa, odziane w zbroję, z bronią, leżało na paru deskach, gotowych do podniesienia, by mogło się zsunąć do swego miejsca wiecznego spoczynku.
Jim zakończył modlitwę. Odwrócił się i skinął głową
Tomowi Seiverowi i innym zbrojnym, którzy stali przy deskach, gotowi je unieść.
Podnieśli je i sir Giles ześlizgnął się po nich do morza odległego zaledwie o kilka stóp. Pozostali ludzie odwrócili w ostatniej chwili oczy, ale Jim, Brian i Dafydd wychylili się przez nadburcie, by po raz ostatni spojrzeć na swego towarzysza.
I dobrze zrobili.
Gdy sir Giles ześlizgnął się do wody, zdarzyło się coś, co przeraziłoby straszliwie większość obserwatorów, ale dla trojga przyjaciół było najradośniejszym widokiem, o jakim mogli zamarzyć.
Kiedy odziane w zbroję ciało znalazło się w wodzie, zdało się, że zdarzył się cud. Zbroja wręcz eksplodowała, tak jak zbroja Jima, kiedy zamienił się w smoka w drodze do Carolinusa. Tym razem jednak ukazała się szara foka, która nim zanurkowała i znikła im na zawsze z oczu w ciemnych wodach kanału, spojrzała na nich wesołym, pełnym życia okiem. Trzech przyjaciół cofnęło się od burty.
- Wiedziałeś, że to się zdarzy? - spytał Jima przejęty Brian.
Jim pokręcił głową i uśmiechnął się.
- Nie - odpowiedział cichym głosem, słyszalnym tylko dla Briana i Dafydda. - Ale nie jestem zaskoczony.
- Czy on już na zawsze pozostanie foką? - spytał Dafydd podobnie przyciszonym tonem.
- Nie wiem - odparł Jim. - Może. Chociaż... Odwrócił się od nadburcia kręcąc głową i pytanie pozostało bez odpowiedzi. Od owego wieczoru po bitwie Jim był niezmiernie przygnębiony. Wtedy to wezwał Wydział Kontroli i wniósł oskarżenie przeciw Malvinne'owi. Do tej chwili nie był pewien, czy to, co zrobił, będzie najlepszym wyjściem dla wszystkich zainteresowanych. Teraz jednak ten jasny, krótki błysk oka foki jakoś go upewnił.
- Hej tam, kapitanie! - zawołał Brian do właściciela statku. - Skończyliśmy. Do Anglii!


Minęło około półtora tygodnia, nim trzej towarzysze, wraz ze swoimi konnymi zbrojnymi i łucznikami, których liczba jakoś wzrosła w drodze powrotnej z Francji, ciągnącymi za nimi długim sznurem wzdłuż leśnego traktu, zbliżyli się ponownie do Malencontri.
W końcu byli już mniej niż milę od domu Jima, a pogoda pasowała tym razem do ich powrotu do domu. Był jasny, gorący dzień u schyłku sierpnia i cień leśnych drzew miły był wszystkim noszącym zbroje czy choćby ciężkie ochronne kaftany z garbowanej skóry, które preferowali łucznicy i niektórzy zbrojni.
Jim, Brian i Dafydd jechali pierś w pierś na czele oddziału. Aragh opuścił ich natychmiast po wylądowaniu, mówiąc, że zbyt wolno podróżują i nie ma zamiaru wlec się z nimi. Tymczasem wszelkie różnice rangi między trzema przyjaciółmi zatarły się, nie tylko pod wpływem tego, co wspólnie przeszli, ale i z powodu śmierci i morskiej przemiany sir Gilesa.
Żałość Briana po śmierci rycerza była znacznie większa, niż spodziewał się tego Jim; ale z drugiej strony on nigdy nie doceniał nagłości i głębi uczuć, które mogły zrodzić się w tych ludziach, wśród których teraz żył. Ostatecznie jednak smutek ten rozwiał się zupełnie, wypędzony częściowo przez morską przemianę Gilesa, a częściowo przez inne nastawienie, które Jim odkrył jako część tego świata, że rzeczy dokonane należało zaakceptować i zapomnieć.
Teraz Brian niepokoił się tylko o Malencontri i o to, czy dama jego serca wciąż jeszcze przebywa tam z wizytą. Dafydd nie mówił na ten temat nic, ale Jim podejrzewał, że myśli walijskiego łucznika także przepojone były nadzieją, że jego żona również będzie w Malencontri, kiedy tam dotrą. Jednakże, najwyraźniej po to, żeby przestać zastanawiać się nad tym, Dafydd gawędził o innych sprawach.
- Czy widziałeś lub wyczułeś jeszcze Malvinne'a, chociażby tak, jak tylko Mag mógłby? - pytał teraz Jima. - Zauważyłeś, że najwyraźniej zniknął niemal dokładnie w tej chwili, kiedy pojawiły się smoki? Powinieneś był wcześniej powiedzieć mi o ostrzeżeniu Carolinusa, że po dwudziestu czterech godzinach jego moc ochraniania cię przed tym francuskim czarnoksiężnikiem zniknie.
- To nie miało znaczenia - powiedział Jim prawie nieobecnym głosem. - Do tego czasu wniosłem już swoje oskarżenie do Wydziału Kontroli.
- Oskarżenie? - spytał Brian.
Jim w porę się powstrzymał. Była to wewnętrzna sprawa Królestwa Magów.
- Zbyt trudno to wyjaśnić - rzekł. - Po prostu uwierzcie mi na słowo. Malvinne nie będzie mógł zaszkodzić nikomu swoimi czarami przez długi, długi czas, jeśli w ogóle kiedykolwiek znowu będzie mógł.
- Jesteś czymś zaniepokojony - powiedział jadący po jego drugiej stronie Dafydd.
Jim zerknął na łucznika. Ciemnobrązowe oczy ponad szlachetnym prostym nosem wypełniała troska.
- Co nieco - przyznał.
- Zaniepokojony? - powtórzył czujnie Brian. - Czym jesteś zaniepokojony, Jamesie?
- Myślę, że on sam nie wie - rzekł Walijczyk. - Ale wciąż nad wszystkim unosi się czarny cień. Najciemniejszy jest zawsze tam, gdzie jest Malyinne. Ja też to odczuwam, ale pojmuję to nie więcej niż Jim.
Jim przygryzał przez chwilę dolną wargę, zastanawiając się, czy spróbować to wyjaśnić. Zdecydował, że nie. Zbytnio to poplątane.
- Dafydd ma rację - przytaknął. - Istnieje ten ciemny cień i ja go nie rozumiem. Nie pytaj mnie o to, Brianie, proszę. Kiedy zrozumiem to w jakimkolwiek stopniu, sam ci o tym opowiem.
- Jak sobie życzysz, Jamesie - powiedział rycerz - ale w razie potrzeby nie zapomnisz o mnie?
Jim musiał się do niego uśmiechnąć.
- W razie potrzeby - obiecał - jesteś ostatnią osobą, o której bym zapomniał.
- No cóż, niech sobie przychodzą kłopoty - powiedział Brian. - Kłopoty są tak powszechne w tym świecie jak pchły. I nie sposób pozbyć się ich wszystkich. Nic nie da się zrobić, trzeba tylko czekać, aż przylezie coś takiego pod palce, i wtedy się z tym rozprawić.
Nie wiadomo czemu, ta niefrasobliwa filozofia podziałała na Jima uspokajająco. Nie rozproszyła jednak tego cienia, który wyczuła nad nim wrażliwość Dafydda na rzeczy ponadnormalne. Wciąż coś było nie w porządku. O czymś wciąż zapominał.
Już kilkaset razy rozpatrywał w myślach tę sytuację. Teoretycznie nie mogło być lepiej. Udało mu się postąpić zgodnie ze wskazówkami Carolinusa. Anglia i Francja zawarły teraz rozejm, który co prawda żadnego z krajów nie zadowalał, ale żaden z nich nie mógł także znaleźć wystarczającego powodu, by go zerwać.
Króla Jeana wypuszczono z niewoli, z powrotem na właściwe mu miejsce na tronie Francji, zgodnie z cichym kodycylem do rozejmu. Jim zaś odzyskał swój paszport.
Przyniósł mu go dosłownie promieniejący radością Secoh, który zstąpił na ziemię spośród hordy smoków krążących ponad polem bitwy. Przy tej okazji o mało nie został przedziurawiony nie jedną, a kilkoma strzałami wystrzelonymi przez trzech łuczników zwerbowanych przez Dafydda. Tylko głos Jima i rozkaz Dafydda w porę uratowały smoka przed bezlitosnym ukatrupieniem.
W gruncie rzeczy na ziemi nie byłby o wiele bezpieczniejszy niż w powietrzu. Każdy z obecnych tam i uzbrojonych ludzi, to znaczy wszyscy gotowi byli odeprzeć jego atak, atakując go jako pierwsi. Interwencja Jima i Briana uratowała Secohowi życie.
Wobec groźby Edwarda bitwa zakończyła się bez zwycięstwa którejkolwiek ze stron, a Jim z powrotem połknął swój paszport. Miał trochę kłopotów z przypomnieniem sobie dokładnej procedury służącej zmniejszeniu go, ale udało mu się odnaleźć właściwe słowa zaklęcia i dawno już pokonał uczucie ogromnego nasycenia, jakie go opanowało po połknięciu paszportu. Teraz z niecierpliwością wyglądał chwili jego zwrotu smokom z Cliffside i nie chciał już więcej mieć nic wspólnego z niczym do niego podobnym.
Wciąż jednak czuł jakieś zagrożenie, niepokój, którego nie potrafił określić. Nie umiał też stwierdzić, z której strony zagrożenie to mogło nadejść. Nawet gdyby zresztą przyszło, miał znakomite wsparcie w zbrojnych i łucznikach jadących za nim. Brian miał słuszność. Najlepiej było poczekać, aż kłopoty same przyjdą, a nie zamartwiać się nimi na zapas.
Brian zadawał właśnie jakieś pytanie Dafyddowi, a że tamten jechał po drugiej stronie Jima, rycerz mówił właściwie przez niego, gdy tak zdążali naprzód we trzech.
- Miałem zamiar już wcześniej zapytać cię o to - mówił Brian do łucznika. - Nie uważam bynajmniej siebie za przystojnego. Ani też, mówiąc całą prawdę, nie umiem powiedzieć, czy jakiś mężczyzna jest przystojny, czy nie dla kobiecych oczu. Chociaż jeśli idzie o damy czy nawet zwykłe niewiasty, to pochlebiam sobie, iż niezły ze mnie sędzia ich uroków. Lecz to moja własna pani zwróciła moją uwagę na to, iż uważa się, że ty, Dafyddzie, posiadasz wygląd wysoce atrakcyjny dla każdej właściwie kobiety. Zastanowiło mnie to wtedy i później, kiedy Meluzyna narzucała się ludziom ze swoją sympatią, po tym, jak odebrano jej Jima i króla Jeana, że nie natrafiła na ciebie, który stałeś wtedy przy nas, a wszak płeć piękna uważa cię za tak godnego pożądania.
- Nie sądzę, aby to było wielce prawdziwe - odrzekł Walijczyk. - Chociaż, po prawdzie, mnie samemu mówiono, że podobam się trochę niektórym niewiastom. Za nic w świecie nie chciałbym jednak, żeby mówiono o mnie cokolwiek, co mogłoby dotrzeć, jak to bywa z obmową, do uszu mego złotego ptaszka, o jakiejś domniemanej sympatii między mną a inną panią. Dlatego też, gdy zdałem sobie sprawę ze skłonności Meluzyny do mężczyzn, zerwałem kawałek ulistnionej gałązki i wetknąłem ją za czapkę. Czy mnie to uczyniło niewidzialnym, czy nie, tego nie wiem, lecz z pewnością jej spojrzenie nie padło na mnie ani też nie poskutkowały jej...
Nagle przerwał i rzuciwszy się naprzód, ściągnął wodze konia niemal natychmiast, jakieś pięć jardów przed nimi.
- Stójcie! - krzyknął, podnosząc w górę dłoń. Rozkaz ten, wydany przez kogoś, kto zwykle nigdy nie rozkazywał, spowodował nagłe zatrzymanie się całej kolumny. Jim i Brian ujrzeli, jak Dafydd pochylił się mocno w siodle i spomiędzy kępy krzaków z boku drogi podniósł coś, co rozpoznali jako strzałę.
Łucznik wyprostował się w siodle i zaczął się jej badawczo przyglądać. Jim i Brian podjechali do niego.
- Cóż ci się stało? - dopytywał się Brian. - To tylko strzała. Mógł ją zgubić jakikolwiek łucznik polujący tu na dziką zwierzynę.
Dafydd odwrócił ku niemu twarz tak srogą, że rycerz zesztywniał w swoim siodle.
- To strzała mego złocistego ptaszka! - powiedział łucznik. - I może być tutaj tylko jako wiadomość, że jest ona w kłopotach, a my powinniśmy mieć się na baczności!
- Ale jak możesz odczytać to wszystko ze zwykłej strzały? - spytał Brian.
- Czyż nie znam strzał mego złocistego ptaszka równie dobrze jak własnych? - rzekł do niego sucho Walijczyk. - Więcej nawet, nie znalazłaby się tutaj inaczej, gdyby nie miała mnie o czymś zawiadomić. Wiadomość ta dotyczy nas wszystkich, lecz odczytanie jej wymaga uważnych oczu.
- Bóg wie - zaklinał się Brian - że nie potrafię czytać z drzewc strzał. Odczytaj nam więc tę wieść, jeśli zawiera coś, co powinniśmy usłyszeć.
- Obawiam się, że tak - powiedział łucznik. - Zauważcie na początek, że jesteśmy teraz w miejscu, dokąd najdalej Danielle mogłaby wysłać strzałę z wysoka, z wieży Malencontri. Jest to też najdalszy chyba zakręt drogi, jaki można zobaczyć przez drzewa z tej wysokości. Jeżeli rozejrzycie się dokoła, to zauważycie, że nie ma w pobliżu drogi żadnych drzew. Danielle dobrze zna tę drogę, wiedziała więc o tym miejscu na niej. Wystrzeliła strzałę z całych sił w tym kierunku.
- Jesteś tego pewien? - spytał Jim. - Skąd możesz wiedzieć, że nie jest to strzała, którą zgubiła na polowaniu choćby parę tygodni temu?
- Popatrz - przekonywał ich wciąż ponury Dafydd spoglądając na Jima - tkwiła w ziemi niemal pionowo, zatem została wystrzelona wysoko w powietrze, żeby osiągnąć możliwie największą odległość. Drzewce było wydane na pastwę pogody najwyżej dzień czy dwa, umiałbym poznać gdyby tak nie było. Ponadto, jakby to powiedzieć, mój złocisty ptaszek nie gubi swoich strzał. Jak wszyscy dobrzy łucznicy, kiedy mierzy w cel, patrzy także poza cel, w miejsce gdzie strzała mogłaby upaść, żeby móc ją odnaleźć, gdyby chybiła, a wiecie dobrze, że nie chybia ona często. Właściwie to nie pamiętam, aby choć raz chybiła, choć to prawda, że nie strzela nigdy na takie odległości i do takich celów jak ja.
- Dobrze. Rozumiem, co masz na myśli - powiedział Jim. - Strzałę wystrzelono wysoko, ale skąd wiesz, że z zamku, by nas ostrzec?
- A z jakiegoż to powodu Danielle wystrzeliłaby strzałę w powietrze na chybił trafił? - zapytał Walijczyk. - Nie, nie, myśleć, że wystrzeliła ją bez powodu, to głupota. Jeśli zaś nie strzelała bez powodu, to jedynym prawdopodobnym miejscem, z którego taka strzała mogła nadlecieć, jest zamek. Poza tym w ogóle jedynym powodem dla jej wystrzelenia mogło być to, żebyśmy znaleźli strzałę po drodze do zamku. Najwyraźniej jest to wiadomość i ostrzeżenie.
- Ale równie dobrze mogłeś jej nie zauważyć przejeżdżając - zauważył Brian. - Sam przysięgam, że wcale jej nie widziałem, póki nie wyciągnąłeś jej z zarośli i trawy.
- Miałem nie zauważyć strzały z łuku kogoś, kogo kocham? - zdziwił się łucznik. - Czy mógłbyś nie zauważyć oddartego kawałka materii z sukni, którą, jak dobrze wiedziałbyś, twoja pani nosiła często, zaczepionego o krzak jeżyn w lesie?
- No cóż, nie - powiedział rycerz - ale czy nie jest to pewna różnica...
- Nie ma żadnej różnicy. Nie będę więcej tego powtarzał - odrzekł Dafydd. - W istocie dość tego gadania o tym, jak i skąd się tu wzięła ta strzała. Uwierzcie mi na słowo, że została wystrzelona, żeby nas ostrzec, i że niesie pewną wiadomość. To ta wiadomość jest ważna.
- Więc co z niej możesz wyczytać? - spytał Brian.
- Że Danielle, a zatem pewnie i wszyscy inni w zamku są tam teraz uwięzieni - odrzekł łucznik. - Strzałę wystrzelono albo wczesnym świtem, albo późno o zmierzchu, co wyjaśniałoby, czemu nie trafiła w samą ścieżkę. Inaczej znaleźlibyśmy ją dokładnie w środku drogi. Jest w niewoli, wszyscy są w niewoli kogoś, kto jest naszym wrogiem. Ta strzała ma nas ostrzec przed wjechaniem bez przygotowania w zastawioną na nas zasadzkę.
- Ależ my nie mamy żadnych wrogów - powiedział rycerz. - Pomijając tę bandę, którą odparliśmy przed odjazdem do Francji, wszyscy sąsiedzi są naszymi dobrymi przyjaciółmi. Mało też prawdopodobne, żeby morscy rabusie tak wcześnie dotarli tak daleko w głąb lądu.
- Pomyśl raz jeszcze - przekonywał Walijczyk, przyglądając się strzale i nie podnosząc nawet głowy, żeby odpowiedzieć rycerzowi. - Uwięził ich ktoś, kto jest oznaczony czernią, czterema czarnymi znakami.
- Skąd to wiesz? - spytał Brian.
- Cztery z lotek zostały dotknięte inkaustem w głębi, blisko drzewca strzały, tak że oznaczenie nie rzuca się w oczy. Czy znamy kogoś, kto oznacza siebie i swoich ludzi czterema czarnymi liniami?
- Malvinne'a - powiedział Jim. Wypowiedział głośno to słowo, choć jasne było, że Brian skojarzył to sobie równie szybko, a łucznik połapał się w tym jeszcze wcześniej.
- Nie mogę w to uwierzyć - ciągnął Jim na poły do siebie. - Malvinne tutaj? I zdołał wyprzedzić nas na tyle, żeby wziąć mój zamek i zastawić na nas zasadzkę?
- Jesteś głupi, skoro zadajesz takie pytania, Jamesie - odezwał się jakiś chrapliwy głos i nagle obok nich znalazł się Aragh.
Popatrzyli na niego w dół, ze swoich siodeł.
- Araghu - spytał Jim - jak długo tu jesteś? Czy Dafydd nie myli się w tym wszystkim?
- Nie mógłby bardziej mieć racji - odparł wilk - a jeśli ty sam nie spodziewałeś się czegoś takiego, Jamesie, to tym mniej będę miał szacunku dla twego konceptu. Malvinne być może, zgodnie z tym, co mówiłeś w dzień po tym, jak opuściliśmy pole bitwy, pozbawiony został możliwości czynienia czarów. Lecz czy nie zauważyłeś, że odjechał wcześniej niż ktokolwiek inny, że oddalił się, zanim skończył się dzień, a minęła cała noc i pół dnia, a my sami udaliśmy się w drogę?
- To prawda - powiedział posępnie Jim. - Masz rację, Araghu. Powinienem był myśleć.
- Przydałoby ci się to, Jamesie - burknął wilk. - Szczerze ci to polecam. Czarnoksiężnik najwyraźniej jechał tak szybko w stronę wybrzeża, jak mógł, po drodze zbierając jakoś pieniądze i swoich ludzi, tak że pewnie dostał się na statek na długo przed nami. Mógł więc mieć mnóstwo czasu na dotarcie do Malencontri i odebranie go tej garstce, która go broniła, jeśli nie udało mu się zawładnąć nim podstępem. I od tamtej pory czeka na was. Miał też pewnie kogoś w Hastings i każdym innym z Pięciu Portów, kto czekał z rozkazem, by pośpieszyć do niego co sił, jeśli ujrzy cię zstępującego na angielską ziemię. Ostrzeżony w ten sposób, niewiele miał kłopotu z obliczeniem czasu, jaki zajęłoby ci dotarcie tutaj, i z rozpoczęciem codziennego zastawiania zasadzki wystarczająco długo przed spodziewaną porą twego nadejścia. Nie pomyślałeś o niczym takim?
- Nie. Wstyd mi, ale nie - powiedział Jim, po części zasmucony, a po części wściekły. - Czułem tylko, że z tego czy innego źródła grozi nam niebezpieczeństwo.
- Ilu ludzi i jak uzbrojonych czai się w zasadzce zastawionej na nas przez Malvinne'a w Malencontri? - spytał praktycznie Brian.
- Wiedziano, że przybędziecie tą ścieżką, jeśli nie będziecie się niczego spodziewać - odrzekł Aragh. - Za zamkiem jest osiemdziesięciu konnych w dwóch grupach. Są dobrze ukryci i czekają na was. Nie są jak twoi zbrojni z lekką bronią i w lekkim rynsztunku. Wszyscy to ciężkozbrojni, gotowi, żeby wypaść zza obu stron zamku, skoro tylko wyjedziecie zza drzew na otwartą przestrzeń. Czekają na sygnał z zamku. Jak tylko ktoś tam na blankach zobaczy, że nadchodzicie, przekaże wieść o tym poniżej, za zamek, tym, którzy już tam czekają odziani w zbroje i z gotową bronią. Wtedy obie grupy siądą na koń i zaatakują was razem spoza skrzydeł zamku.
- Ilu mają strzelców, zarówno od długiego łuku, jak i od kuszy czy też od obu broni? - dopytywał się Dafydd.
- Naliczyłem osiemnastu - odrzekł wilk. - Powiedzmy dwudziestu do dwudziestu pięciu, dla większej pewności.
Łucznik powoli przetarł oczy i czoło wierzchem dłoni. Kiedy odjął rękę, oczy miał przymknięte. Otworzył je i odwrócił się w stronę stojących za nim ludzi.
- Kto zna każdy kąt w promieniu dwudziestu mil stąd? - zapytał podnosząc głos.
Odezwało się paru ludzi, ale tylko jeden przepchnął się naprzód. Był to już starszy zbrojny, spod krawędzi hełmu wystawały mu niechlujne kępki siwych włosów, a policzki i brodę porastała lekko szara szczecina.
- Wychowałem się tutaj - powiedział, kiedy podszedł do wysokiego Walijczyka.
- Potrzebny mi będzie przewodnik - wyjaśnił Dafydd. Odwrócił się w inną stronę i dostrzegł Wata z Easdale, Clyma Tylera i Willa z Howe stojących niedaleko. Gestem przywołał do siebie Wata. - Ilu łuczników mamy teraz?
- Sześciu - odrzekł Wat. Twarz jego pozbawiona była wyrazu. - Włącznie z tobą.
- A w zamku jest dwudziestu do dwudziestu pięciu. Ilu z nich to łucznicy, a ilu kusznicy, tego nie wiemy - powiedział Dafydd. - Ty koło mnie, jak cię zwą?
- Rób Aleward - odpowiedział zbrojny.
- Rób Aleward będzie twoim przewodnikiem, Wacie - rzekł Dafydd. - Chcę, żebyś przeszukał okolicę, obchodząc najbliższe osady, i sprowadził każdego mężczyznę, który kiedykolwiek naciągał luk. Nieważne, co będą twierdzić na temat swych umiejętności czy ich braku. Mają przyjść i strzelać dla lorda Jamesa. Powinni przyjść ochoczo, lecz jeśli nie, to mają przyjść tak czy inaczej. Mogę ci w tym zaufać?
- Możesz mi ufać - rzekł Wat. Zwrócił się do Alewarda: - Zaprowadź mnie do najbliższego miejsca, gdzie będzie jakiś łucznik.
Odeszli we dwóch.
Walijczyk z powrotem odwrócił się do Jima i Briana.
- Słuchajcie, tylko tyle mogę zrobić - powiedział. - Chętnie szturmowałbym zamek w pojedynkę, jeśliby to coś pomogło, ale nie pomoże. Reszta należy do was, sir Brianie, i ciebie, milordzie.
Powrót Dafydda do używania tytułów podkreślił powagę chwili. Nie była to pora na przyjaźń, uprzejmości czy w ogóle cokolwiek poza tym, kto najlepiej nadawał się do jakiego zadania. Jim odczuwał to równie wyraźnie jak łucznik. Zwrócił się do Briana.
- Brianie - powiedział - więcej masz z czymś podobnym doświadczenia, niż ja pewnie będę miał kiedykolwiek. Co proponujesz?

Rozdział 42


Brian zmarszczył brwi w głębokim namyśle.
- Jedno, czego nie chcemy - rzekł - to wyjechać tam i pozwolić im się wyłapać jak rybom polującym na muchy. Przewyższają nas liczbą. Po sprawiedliwości, żeby wyrównać szansę, to my powinniśmy zasadzić się na nich, a nie odwrotnie. A to, Jamesie - popatrzył na Jima - jest właśnie odpowiedź, której sobie życzysz - powiedział. - Zasadzić się na nich. Ale niech mnie szlag, jeśli wiem, jak to urządzić. Jamesie, będziesz musiał wysilić koncept, żeby wykorzystać nasze środki.
Rycerz ma sporo racji, pomyślał Jim. Nie była to sytuacja wojenna, która pasowałaby do jego prostych, bezpośrednich rozwiązań. Z jego strony to było nie fair zwalać wszystko na Briana i spodziewać się, że dostarczy mu ładnie i zgrabnie opakowane rozwiązanie.
- No cóż, pomyślimy - powiedział. - Za zamkiem siedzi osiemdziesięciu ludzi. Na pewno rozwalają się tam bezczynnie przez cały dzień, czekając na rozkaz, który każe im dosiąść koni i rozpocząć szarżę na nas zza zamku...
Rozmyślał głośno, ale była to jedyna rzecz, która przyszła mu do głowy w tej chwili.
- Jak się nad tym zastanowić, to przecież nie mogą zostawać tam na noc - kontynuował. - Muszą wychodzić z zamku rano i wchodzić do środka wieczorem. A kiedy są najbardziej bezbronni? Wcześnie rano, kiedy dopiero co się obudzili i wychodzą z zamku? Czy pod koniec dnia, po tym jak są zupełnie znudzeni, znużeni i gorąco im od siedzenia przez cały dzień w zbrojach i czekania na coś, co się nie wydarzyło?
- Sądziłbym, że pod koniec dnia - powiedział Brian. - Człowiek może być nieco sztywny i zziębnięty rano, ale rozgrzewa się dość prędko, gdy zacznie się coś dziać. Z drugiej strony, wieczorem, powiedzmy po posiłku, kiedy są wymęczeni nicnierobieniem. Najprawdopodobniej będą mieli ze sobą trochę na pieńku, jeden z drugim zacznie się nieco sprzeczać. Tuzin rozmaitych drobiazgów wytrąci ich z nastroju, w którym natychmiast i ochoczo ruszyliby pospołu do walki. Dodać do tego należy nagły zwrot okoliczności, co odbierze im animusz i popłacze rozeznanie tak, że zdawać się może, iż wszystko idzie na opak. I będziemy mieć oto grupę mocno zdezorientowaną, a zatem dużo łatwiejszą do pokonania i pobicia.
- Wiesz - przyznał Jim - masz rację, Brianie. Trafiłeś w samo sedno. Najlepiej, żeby zdarzyło się coś, czego się najmniej spodziewają. To my musimy ich zaatakować, nie oni nas. I nie tylko powinniśmy zrobić to w chwili, w której najmniej się tego spodziewają, ale i wymyślić coś, co naprawdę wprowadzi między nich popłoch.
Pomyślał o otwartej przestrzeni za swoim zamkiem. Tak jak w przypadku przestrzeni przed każdym zamkiem oczyszczono ją głównie w ten sposób, że ścięto drzewa, zostawiając zaledwie parę pieńków - pozwolono odrosnąć tylko trawie i innym drobnym roślinom, nie dającym teraz cienia. O tej porze roku trawa była uschnięta, a ziemia twarda. Dobre warunki, pomijając te kilka pniaków, do ataku jazdy na nieruchomego przeciwnika. Zaczął pracować głową, jakby umysł na nowo się w nim ocknął.
- Jest w tym jeszcze inna sprawa - powiedział, znów myśląc głośno. - Po co Malvinne to robi?
- Dla zemsty - mruknął Brian - na tobie, Jamesie. Jaki inny mógłby mieć powód?
- To wystarczający powód, jak sądzę - powiedział Jim. - Kosztowałem go wszystko, co posiadał, i przyłożyłem rękę do zniweczenia jego najlepiej przemyślanego planu, a także do rozczarowania, jakie sprawił Ciemnym Mocom.
Wydaje mi się jednak, że ktoś taki jak Mahdnne zaatakowałby dla czegoś więcej niż tylko dla zemsty. Tak, próbowałby się zemścić, ale próbowałby przy tym osiągnąć jakąś korzyść, która pozwoliłaby mu z powrotem dojść do władzy i pozycji, jakie poprzednio posiadał.
- Oczywiście - zgodził się rycerz - jeśli wziąłby cię żywcem, mógłby zabrać cię z powrotem do Francji, albo żeby trzymać cię tam dla okupu, albo nawet żeby cię wzięto pod sąd za jakieś przewinienie wobec francuskiego prawa. Coś, co by sprawiło, że straciłbyś to, co zyskałeś w oczach Francuzów i Anglików, kończąc bitwę zawieszeniem broni. Być może ma nadzieję pojednać się z królem Jeanem.
- Tak - powiedział Jim w zamyśleniu. - Musiał to wszystko przygotować, żeby mnie pojmać i uwięzić, a być może także ciebie i Dafydda, nie zaś zabijać. Nawet moja skarga na niego do Wydziału Kontroli będzie wyglądać słabiej, jeśli nadejdzie od kogoś, kto jest w niewoli właśnie u tego, kogo oskarża.
- Z pewnością nie osądziliby przeciw tobie - odezwał się Dafydd, który do tej pory nie wtrącał się do rozmowy. - Na pewno będą podejmować decyzję na podstawie faktów dotyczących tej sprawy, a nie tego, jak rzeczy pozornie wyglądają.
- Nie, nie sądzę - powiedział Jim. - Lecz jeśli już o tym mowa, jest to coś, o co chciałbym zapytać Carolinusa, gdyby tu był. Jednakże mówiłeś o wtrąceniu w konfuzję rycerzy Malvinne'a, czy kim tam oni są, przez coś niespodziewanego. Są przyodziani i uzbrojeni do walki z konia i niewątpliwie będą mieć przy sobie wierzchowce. Zgoda, są dużo ciężej uzbrojeni i lepiej chronieni niż nasi ludzie. A gdyby tak musieli walczyć na piechotę, a nasi ludzie byliby wciąż konno, z lekkimi włóczniami? Jak sądzisz, czy nasi ludzie mogliby wtedy zdziałać coś przeciw tamtym?
Jim popatrzył na Briana. W oczach rycerza zamigotał złośliwy błysk.
- Z całą pewnością, Jamesie - potwierdził. - Same zbroje ludzi Maga wystarczą, żeby im skrępować ruchy, gdy będą na piechotę, podczas gdy nasi lekkozbrojni jeźdźcy ze swoimi lancami mogliby ich rozjechać bez większego trudu. Ale jak zamierzasz pozbawić tych ludzi koni?
- Właśnie wpadłem na pewną myśl - powiedział Jim. - W każdym razie nie chcemy już dzisiaj podróżować dalej do zamku, prawda? - Nie czekał na odpowiedź, bo pewien był potwierdzenia. - Jeśli ukryjemy się na krawędzi lasu, ale dość dobrze, to możemy zobaczyć dziś wieczorem, czyli zaledwie za kilka godzin, jak będą wracali do zamku. Możemy ich dokładnie policzyć, a zarazem zorientować się nieco, z jakim zmierzymy się przeciwnikiem. Tymczasem Wat niech dalej przeszukuje okolicę. Nie mam pojęcia, czy znajdzie jakichś łuczników, czy kogokolwiek, kto mógłby razem z nami walczyć, ani czy...
- Nie myśl tak - przerwał mu Brian - jesteś już znany jako dobry pan w swoim domostwie i we wszystkich swoich ziemiach. Doszły mnie takie słowa. Odważyłbym się rzec, iż stawi się przynajmniej pół setki ludzi wszelkiego wieku i postawy, choć ilu z nich przyda się nam, nie wiem. Czy masz jednak jeszcze jakieś pomysły, Jamesie?
- Tak - powiedział Jim - zobaczymy, co powiesz na to. Pozostaniemy w ukryciu przez dzisiejsze popołudnie i noc. W nocy z pomocą miejscowych ludzi, którzy wiedzą, jak poruszać się po lesie, przejdziemy lasem za zamek, gdzie rozstawimy naszych ludzi półkolem, tak że będą mogli wypaść na ludzi Malvinne'a naraz z wielu stron. W nocy zbadamy też, w jaki sposób powiązane są ich konie, podczas gdy oni czekają w ciągu dnia. Być może coś da się zrobić, żeby poluzować trzymające je więzy w taki sposób, by ludzie czarnoksiężnika nie zorientowali się jutro rano, że pęta ich koni zostały osłabione.
- To dobry pomysł - skomentował rycerz.
- Następnie - ciągnął Jim - jutro, w pewnej chwili, zrobimy coś, co wystraszy ich konie. Potem uczynimy, co się da, żeby zapędzić je do lasu, a przynajmniej daleko od ludzi Malvinne'a. Wtedy pozostali z nas uderzą konno z lasu i zobaczymy, co się da zrobić przeciw rycerzom bez koni.
- To dobry plan, Jamesie! - powiedział Brian. - Świetny doprawdy. Ale jak zamierzasz wystraszyć ich konie, żeby zerwały się i uciekły? Myślałeś może o tym, żeby zamienić się w smoka i nadlecieć na nie niespodziewanie? To by zmusiło do ucieczki każde stado.
- Obawiam się, że nie możemy użyć tego sposobu - powiedział Jim. - Nie wyraziłem tego może jasno, ale Malvinne nie jest jedynym Magiem pozbawionym możliwości czynienia czarów. Ja jestem drugim. Od początku byłem tylko Magiem klasy D z niewielkim kredytem w Wydziale Kontroli. Zużyłem go we Francji, i to dość prędko.
- Ależ - rycerz spojrzał na niego zdziwiony - te czary w zamku, niewidzialność...
- Dzięki Carolinusowi - powiedział Jim. - Pozwolił mi tymczasowo obciążyć wydatkami jego własny kredyt.
- To znaczy - dopytywał się Brian - że nie możesz teraz robić zupełnie żadnych czarów, Jamesie?
- Mogę robić czary - powiedział Jim - ale nic się nie stanie, bo nie mam nic na koncie w Wydziale Kontroli, dzięki czemu mogłyby zadziałać. Tak, że przynajmniej na razie to niemożliwe, żebym zamienił się w smoka. Nie mogę uczynić nic więcej jak tylko to, co może zrobić każdy z nas w swym zwykłym, normalnym wcieleniu.
- To diablo niepomyślny stan rzeczy! - powiedział zamyślony rycerz, trąc sztywną, jasnobrązową szczecinę, która zakiełkowała mu na szczęce. - Nie potrafię w tej chwili wymyślić innego sposobu, żeby wystraszyć te konie tak mocno, że pozrywają pęta i uciekną.
- Wszystkie konie boją się ognia - powiedział Jim - zwłaszcza te, które są związane i nie mogą od niego uciec. A gdybyśmy zaczęli całą sprawę od tego, że kilku z naszych ludzi kazalibyśmy wylecieć galopem z lasu blisko jednego skrzydła zamku i ciągnąć za sobą pęki płonących gałęzi? Gdyby pojawili się znienacka i jechali szybko, ludzie w zbrojach nie mieliby czasu, żeby ich powstrzymać. Same palące się gałęzie wystraszyłyby konie, a trawa o tej porze roku jest tam wysoka i sucha. Niemal na pewno mogliby ją w ten sposób podpalić, a przynajmniej zaczęłaby się tlić.
To by nie tylko wystraszyło konie, ale i dało nieco do myślenia ludziom Malvinne'a.
- Na świętego Dustana! - zakrzyknął rycerz. - Myślę, że wpadłeś na coś, co mogłoby ich wszystkich rozproszyć właśnie wtedy, kiedy rozpoczniemy szarżę, Jamesie!
Przez chwilę spoglądał w kierunku słońca.
- Do zachodu są przynajmniej trzy godziny - ciągnął - ze swej strony nie mogę się doczekać, aż dostaniemy się za ten twój zamek i odkryjemy, jak przywiązane są ich konie. Najlepiej jednak, jeżeli poczekamy tu, gdzie jesteśmy, póki nie zobaczymy, że wracają do zamku, policzymy ich szeregi i dowiemy się z ich wyglądu, czego się da. Klnę się, że nie będzie to łatwe oczekiwanie.
- Dla mnie - powiedział Dafydd - dość będzie roboty z nowymi łucznikami i tymi, których Wat może znajdzie.
Tak się złożyło, że ochotnicy z okolicznych sadyb zaczęli nadchodzić niemal w chwili, gdy łucznik to powiedział. Wat najwyraźniej postąpił według rozsądnego zwyczaju, zakładając kwaterę w pierwszym miejscu, przy którym się zatrzymał, i stamtąd wysyłając posłańców we wszystkich kierunkach.
Jim był zdumiony ich liczbą, a wciąż nadchodzili nowi. Zmuszony był jeszcze raz zdać sobie sprawę z czegoś, czego wcześniej nie doceniał w pełni w tym świecie, który był teraz jego domem.
Całkiem obznajomiony był z faktem, iż rycerze uwielbiali walczyć i że zbrojni oraz łucznicy nie pozostawali za nimi daleko w tyle. Raz się uniósłszy, niełatwo dawali się powstrzymać. Nigdy jednak naprawdę nie dotarło do niego to, że przyjaźni i pokorni oracze, drwale i wyrobnicy z ziem, które posiadał jako lord Malencontri, będą dzielić tę samą beztroską radość, mając na widoku coś, co łatwo mogło stać się śmiertelną walką.
Przychodzili młodzi i starzy, od chłopców liczących nie więcej niż osiem czy dziesięć lat do białobrodych pochylonych starców, sztywnych od artretyzmu, z nożami u pasa, niosących kosy, oskardy, siekiery - a jeśli nie było nic "innego - to zwykłe drewniane pałki.
Większość z nich nie przydałaby się na wiele przeciw ubranym w pełne zbroje i doświadczonym wojownikom, nawet jeśli ci ostatni walczyliby na piechotę, a nie z konia. Jednakże serce Jima dziwnie rosło, a duch się w nim rozgrzewał dzięki temu ochoczemu odzewowi jego włościan. Należało to częściowo przypisać, jak przypuszczał, faktowi, iż uważano, że jest on takim dobrym panem, choć sam nigdy nie sądził, że czymś się tu wyróżnia.
Najwyraźniej już samo to, że nie traktował ich źle, wystarczało, żeby zaczęli uważać go za dobrego. Ale ważniejsze nawet było to, że dosłownie nie mogli się doczekać, kiedy pójdą do walki. Dla kogoś z dwudziestego wieku było to zagadką. Najwidoczniej każda bitwa stanowiła taką rozrywkę jak współcześnie cyrk czy parady - a jakiekolwiek rozrywki były rzadkimi, jasnymi chwilami w życiu większości z nich.
Ludzie ci, razem ze zbrojnymi i łucznikami, rozłożyli się wśród drzew okalających zamek, dość głęboko w ich cieniu, żeby nie zauważono, że stamtąd obserwują. Słońce się zniżyło i dokładnie o zachodzie pierwszych dwóch spośród ciężkozbrojnej jazdy Malvinne'a ukazało się zza przeciwległych skrzydeł zamku i zbliżyło się do opuszczonego zwodzonego mostu. Przejechali po nim wśród stukotu kopyt i przez bramę wjechali na zamkowy dziedziniec.
- Osiemdziesięciu ludzi, dokładnie - powiedział Brian, gdy ostatni zniknął w cieniu bramy.
- Czy nie mówiłem? - warknął Aragh.
- Istotnie, mówiłeś, panie wilku - rzekł rycerz - i nie szło o to, żebym nie ufał twoim rachunkom, tylko sam musiałem zobaczyć - nie tyle, ilu ich jest, co jakie mają zbroje i broń i jak jadą. Ten oddział to nie żadna zbieranina, Jamesie. To wszystko weterani, nawykli do siodła. Będą równie nawykli do swego oręża, gdy nadejdzie czas.
- Niewielką miałem nadzieję, że będzie inaczej - stwierdził ponuro Jim.
- Ja też - powiedział Brian. - Ale patrząc na to z jaśniejszej strony, czy zauważyłeś, że choć jechali razem, to w niespecjalnie przyjacielski sposób? Albo mają dla siebie nawzajem niewiele sympatii, albo całodniowe oczekiwanie, jak przypuszczałem, znużyło ich tak, że będą musieli podjeść sobie i popić, żeby powrócił im dobry nastrój. Most zwodzony podniesiono.
- Teraz - powiedział rycerz - im szybciej dostaniemy się na tyły zamku, kiedy jest jeszcze dość widno, żeby się przyjrzeć polu, tym lepiej. Będziemy pozostawać w cieniu samego zamku, co pomoże nas osłonić, ale może także ukryć przed nami pewne właściwości gruntu.
Przesunęli się zatem do drzew otaczających oczyszczony teren zamku. Tutaj nie tylko większość pola pozostawała w cieniu zamku, ale ogólnie mówiąc, Malencontri stanowiło jedną litą ścianę z kamienia, z niewielką liczbą punktów obserwacyjnych, nie licząc blanków na szczycie.
Jim, Brian i Dafydd, pozbywszy się zbroi i broni, i wyglądając, o ile się dało, jak miejscowi ludzie, wysunęli się naprzód, by zbadać miejsce, w którym kryło się wojsko Malvinne'a w ciągu dnia. Nie chodzili w jakiś specjalnie ustalony sposób, ale dokładnie przyjrzeli się gruntowi. W ich obecności nie było nic dziwnego, nawet gdyby dostrzeżono ich z zamku, gdyż należało wręcz spodziewać się, że niektórzy z biedniejszej części gminu będą przeczesywali grunt tam, gdzie lepsi od nich spędzili dzień, w nadziei znalezienia czegoś wartościowego czy przydatnego, co mogło zostać zgubione lub wyrzucone.
Cichy gwizd Briana przyciągnął uwagę Jima. Podniósł głowę, a widząc, że rycerz ukradkiem go do siebie przyzywa, dołączył do niego.
Brian pochylał się nad połacią stratowanej trawy, gdzie najwyraźniej były wcześniej konie.
- Popatrz - powiedział do Jima po cichu - ich konie są przywiązane tylko do kołków wbitych w ziemię. Można by chyba odgarnąć trochę ziemi, tam gdzie kołek jest wbity, przeciąć go częściowo, a potem z powrotem nagarnąć ziemię. W ten sposób kołek powinien wytrzymać każde normalne szarpnięcie, ale łatwo go będzie wyłamać, jeśli zwierzę naprawdę się przerazi. Poczekajmy, aż zapadną głębsze ciemności, i spędźmy ten czas oznaczając miejsca kołków. Potem możemy nad nimi popracować, kiedy przez całą noc będziemy osłonięci przed wzrokiem każdego strażnika.
Zrobili tak i jakieś pół godziny później około piętnastu kryjących się postaci - Jim, Brian, Dafydd i nowi ochotnicy - zajętych było przecinaniem kołków nożami, raczej na wyczucie niż w jakiś inny sposób, i zakrywaniem nacięć cienką warstwą ziemi.
Skończyli i wycofali się do lasu, zanim światło księżyca mogło ich tam przyłapać. Nie było zwyczajem gminu pozostawanie poza domem po zapadnięciu ciemności w równym stopniu dla potrzeby zbudzenia się o wschodzie słońca i rozpoczęcia pracy, co z zabobonnych obaw przed tym, czym mogła im grozić noc.
Miejscowi zabrali do swych małych domostw łuczników i zbrojnych. Brian, Jim i Dafydd zdecydowali obozować na powietrzu, wokół ogniska rozpalonego w lesie, w bezpiecznej odległości i pod wystarczającą osłoną drzew, żeby płomieni nie zauważono z zamku. Żadna z niewielkich chat, które przyjęły tych niższych rangą, nie posiadała kwater, jakie Brian uważał za dość porządne dla rycerza, a poza tym, w ten sposób odosobnieni, mogli przedyskutować swoje plany.
Jim miał osobiste powody, żeby nie wstępować do jednej z chat swoich własnych włościan. Chaty te roiły się od pcheł, wszy i innego robactwa. Niezupełnie udało mu się uchronić przed nimi w czasie podróży do Francji i z powrotem, chciał jednak utrzymać, w miarę możliwości, czystość, dopóki nie dostanie się do zamku, każe porządnie wygotować i wyczyścić swoje ubranie i weźmie kąpiel w zaciszu jego i Angie kwatery.
Wieczór wciąż był pełen zajęć, ludzie się krzątali tam i z powrotem. Trzeba było przygotować wiązki gałęzi, które miały zostać podpalone. Dafydd miał też szczegółowe instrukcje do wydania łucznikom. Udało mu się wybrać przynajmniej tuzin potencjalnych strzelców z trzydziestu czy czterdziestu, którzy się stawili. Zadaniem ich miało być głównie powstrzymanie każdego łucznika czy kusznika na blankach od strzelania w tłum na dole, gdy już atak się rozpocznie. Przynajmniej mogli zachęcić dobrych strzelców na górze, żeby głowy trzymali nisko. Dowódcy zbrojnych także należało wydać szczegółowe rozkazy.
Niemniej, według oceny Jima, około godziny dziesiątej wszyscy się rozeszli. Ogień się dopalał, bliski już stania się kupką żarzących się węgli. Wszyscy owinęli się w swoje derki od siodeł, a Brian i Dafydd zasnęli, jakby dzień jutrzejszy miał nie różnić się niczym od każdego innego dnia. Umiejętność tę Jim zauważył i zazdrościł im jej już wcześniej.
On sam jakiś czas leżał bez snu, myśląc nie tyle o walce, co o warunkach, w jakich uwięziono Angie w zamku. Pocieszając się ostatecznie wiarą, że nie opłacałoby się Malvinne'owi dręczyć tych trzech kobiet w zamku, póki nie upewni się, że trzyma Jima i jego dwóch towarzyszy mocno w garści, zapadł w końcu w sen.
Obudził się, jak i pozostali, o świcie. Zaledwie rozpalili swoje obozowe ognisko, żeby się rozgrzać, gdy kilku z włościan Jima przyniosło im jedzenie i domowej roboty piwo na śniadanie. Jim, ku swemu własnemu zaskoczeniu, głodny był jak wilk, podobnie jak zresztą Dafydd i sir Brian. Powiedział sobie, że być może zaczyna mimo wszystko przyzwyczajać się do tutejszych warunków.
Napełnili swoje bukłaki piwem i zrobili pakuneczki z części jedzenia, które nie zepsułoby się zbyt szybko, przywiązali je do siodeł i zajęli się rozstawianiem swoich sił na pozycjach. Trzeba to było, jak powtarzał Brian, zrobić, zanim zbrojni jeźdźcy wyjadą z zamku, żeby żaden hałas ani ruch nie przyciągnął ich uwagi czy też uwagi kogoś z zamku.
O zwykłej porze niczego się nie spodziewający wrogowie nadjechali, zsiedli z koni, przywiązali je do tkwiących w ziemi kołków i rozsiedli się do rozmaitych gier, począwszy od gry w kości, a skończywszy na jakiejś grze podobnej do szachów.
Teraz rozpoczęła się część trudniejsza.
Jak poprzedniego wieczora podkreślał Brian, muszą teraz czekać, aż rycerze, zbrojni, czy czym tam byli wojownicy Malvinne'a, porozsiadają się, spodziewając się kolejnego długiego dnia oczekiwania. Czekanie było tym razem prawie tak samo trudne dla ludzi ukrytych w lesie dookoła jak i dla samych ciężkozbrojnych.
Prawie, ale niezupełnie. Przede wszystkim ludzie wyczekujący w lesie byli w cieniu i mieli względną swobodę ruchów. Ludzie rozstawieni na tyłach zamku głośno przeklinali światło słońca i polowali na niewielkie połacie cienia, gdy słońce wznosiło się, a cień rzucany przez zamek malał.
Potem nadszedł w końcu moment, na który czekał Brian. W południe z zamku wyszła służba, niosąc posiłek dla żołnierzy. Ku satysfakcji wszystkich patrzących tamci podjedli sobie obficie. Nie tylko dlatego, że nie było powodu, aby sobie żałować, ale wyraźnie nie spodziewali się, że Jim, Brian, Dafydd i reszta ukażą się przed południem czy nawet końcem dnia.
Wreszcie nasyceni wyciągnęli się dookoła na trawie, zbyt napchani, żeby choć kontynuować gry, którymi zabijali czas. Brian - który był naturalnie dowódcą polowym, zaakceptowanym w tej roli przez wszystkich od Jima począwszy w dół - rozesłał słowo wśród ludzi ukrytych półkolem w otaczającym zamek lesie, aby byli gotowi.

Rozdział 43


Gdy ciężkozbrojni objedzeni drzemali w słońcu, które nie zostawiało już ani skrawka cienia na tyłach zamku, w lesie za prawym jego skrzydłem rozległ się chrapliwy okrzyk bażanta. Odpowiedział mu niemal natychmiast drugi okrzyk z lasu koło zachodniego skrzydła.
Nagle z obu krańców otaczającego pole lasu wypadły galopem po trzy konie, których biegu raczej nie hamowały wiązki płonących gałęzi, jakie każdy z nich ciągnął za sobą, i rzuciły się całym pędem przez otwartą przestrzeń, zmierzając w kierunku siebie nawzajem i przywiązanych do palików wierzchowców.
Drzemiący w słońcu wojownicy Malvinne'a wsparli się na łokciach, a potem zaczęli niezgrabnie podnosić się na nogi. Zanim udało się to większości z nich, sześciu jeźdźców minęło się, a brązowa, sucha trawa, po której ciągnęli płonące gałęzie, zapłonęła. Przywiązane konie rżały z przerażenia, uwalniając się od kołków i rozbiegając we wszystkich kierunkach.
Tymczasem galopujący jeźdźcy zniknęli wśród drzew, nie zapominając jednak o odcięciu i pozostawieniu palących się gałęzi. Spętane wcześniej konie również znikły.
Sucha trawa paliła się wesoło, dając sporo dymu, nie tyle, by zasłonić pole, ale wystarczająco dużo, żeby dostać się do nosów i oczu wojowników i sprawić, że ciekło im z obydwu tych miejsc. Podczas gdy próbowali oni wprowadzić w swoje szeregi jakiś ład, uwagę ich przyciągnął na nowo grzmot końskich kopyt. Z lasu ze wszystkich stron wypadli na nich jeźdźcy. Lecz nie byli to nie uzbrojeni miejscowi, tak jak jeźdźcy na pierwszych sześciu koniach. Byli to zbrojni w lekkim rynsztunku, z włóczniami, zmierzający prosto do celu. A celem ich byli ci, którzy dopiero co stracili własne wierzchowce. Mimo że próbowali schodzić na boki i dobyć mieczy, to w ciągu paru minut dwie trzecie z wojowników Malvinne'a leżało na ziemi, widząc ostrza noży w otworach przyłbic i słysząc żądanie poddania się.
Piętnastu czy dwudziestu wciąż jeszcze trzymało się na nogach. Zbili się w ciasną grupę, wznosząc tarcze i broń w gotowości w groźnej obronnej formacji w kształcie jeża, która nie powinna dać się tak szybko rozgromić jak pojedynczy ludzie. Mimo to uderzenie lancy trzymanej przez jeźdźca w lekkiej zbroi na stosunkowo lekkim koniu okazało się skuteczne. Ci w zewnętrznym kręgu jeża zostali powaleni albo podtrzymywały ich tylko ramiona towarzyszy.
Ostatecznie jeż został podzielony na części. W tym momencie Jim i Brian przestali być dowódcami polowymi i sami wkroczyli do boju. Pozbawieni odwagi ludzie, których napotykali szarżując konno, nie byli w stanie stawić im oporu. Po niedługim czasie żaden z wojowników Malvinne'a już nie stał. Tymczasem z góry, z murów, zaczęli strzelać kusznicy, ale łucznicy na zewnątrz zamku także oddawali im strzały.
Szybko położono kres tej wymianie, bardziej dzięki niemal czarodziejskim zdolnościom Dafydda i jego trzech wspaniałych kompanów niż umiejętnościom łuczników, którzy dołączyli do nich w drodze powrotnej, czy tych amatorów, którzy w większości nigdy przedtem nie strzelali do czegoś większego niż królik. Ci z zamku zostali szybko albo ranieni, albo zabici, albo też strach zmusił ich do zaprzestania strzelania.
Brian rozejrzał się po polu pełnym leżących strzał.
- Kto tu dowodzi? - krzyknął.
Jedna z postaci w ciężkiej zbroi z trudem podniosła się na nogi.
- Ja, Charles Bracy du Mont - wychrypiał.
- Czy ty i twoi ludzie poddajecie się wszyscy, czy mamy zacząć podrzynać gardła?! - krzyknął rycerz.
I nie była to czcza pogróżka. Włościanie, którzy zebrali się na pomoc Jimowi, wyszli właśnie z lasu w liczbie stu czy więcej, każdy z nożem i pełnym zapału wyrazem twarzy.
- Ja... poddaję się - powiedział Bracy du Mont.
- A twoi ludzie? - tym razem to Jim odezwał się ostro.
- I wszyscy, którzy są ze mną - odpowiedział tamten i nogi ugięły się pod nim z wyczerpania.
- Rozbroić ich i związać im ręce za plecami! - rozkazał Brian.
Bracy du Mont podniósł gwałtownie głowę.
- Jak to? - krzyknął. - Wiązać nas? Ja i większość tu obecnych jesteśmy pasowanymi rycerzami! Daliśmy swój parol!
- Rycerze, którzy walczą w służbie Ciemnych Mocy, nie mają parolu - powiedział Brian. - Związać ich wszystkich!
- Co teraz? - spytał Jim Briana, gdy wszyscy pojmani ludzie zdolni do chodzenia zostali zebrani i skrępowani razem.
- Teraz zaprowadzimy ich związanych przed wejście do zamku - odpowiedział z powagą rycerz. - Zgaduję, że była to większa część sił Malvinne'a, a łucznicy Dafydda uciszyli tych na górze na blankach. Zobaczymy teraz, czy czarnoksiężnik ma dość rozsądku, żeby poddać zamek...
Słowa Briana zostały nagle przerwane przez pewną przeszkodę. Przeszkoda ta spowodowałaby na pewno spore zamieszanie na polu, gdyby większość ludzi nie była zbyt zajęta, by zaobserwować jej zbliżanie się. To Secoh wylądował ciężko jakieś piętnaście stóp przed Jimem.
- Jim! - wykrzyknął radośnie, a kilka strzał wymierzonych przez mniej wprawnych miejscowych łuczników przeleciało obok niego, na szczęście w takiej odległości, że Secoh mógł ich nie zauważyć. - Dobrze cię znów widzieć! W imieniu smoków błotnych przynoszę ci oficjalnie ich słowa powitania!
- No cóż... podziękuj im - powiedział Jim, dochodząc do siebie po wstrząsie, jakim było niespodziewane zjawienie się Secoha. - Musiały być doprawdy poruszone, jeśli zdołały się zebrać i podjąć taką uchwałę w tak krótkim czasie od mojego powrotu.
- No - potwierdził Secoh. - Właściwie to nie miały jeszcze na to czasu, więc tak czy inaczej wziąłem na siebie przekazanie ci tej wiadomości. A smoki z Cliffside chcą się dowiedzieć, czemu jesteś w okolicy od przeszło dwudziestu godzin i wciąż nie oddałeś im paszportu.
- Czy one poszalały, smoku? - wybuchnął Brian. - Byliśmy za bardzo zajęci, żeby myśleć o paszportach!
- Dokładnie to samo im powiedziałem - odrzekł Secoh. - Ale wiecie, jak to jest, ulubiony klejnot każdego smoka, i tak dalej... Gdybyś dał mi teraz paszport, Jimie, to mógłbym polecieć z nim do nich bez żadnej dalszej zwłoki.
- Nie uczyni nic podobnego - zaczął rycerz z czymś, co wyglądało na niezłą furię, ale Jim położył mu dłoń na ramieniu, żeby przerwać jego słowa.
- Myślę, że tak będzie lepiej, Brianie - powiedział. - To zajmie tylko kilka minut. - Wybaczcie - rzekł do rycerza, Dafydda i wszystkich innych, którzy mogli go słyszeć. - Będę potrzebował trochę świętego spokoju, to znaczy muszę pobyć trochę na stronie. Widzicie, to dlatego, że jest to związane z Magią.
- Ależ, Jimie - powiedział Brian - mówiłeś nam przecież, że twoje czary...
Tym razem sam się powstrzymał, i to zdaniem Jima, w samą porę.
- To szczególny przypadek, Brianie - odparł Jim. - Wrócę za chwilę.
Odszedł między drzewa. Właściwie sam się zastanawiał wieczorem po rozmowie z Carolinusem na polu bitwy we Francji, czemu -jeśli czarodziej nie mylił się, mówiąc, że Jim tylko korzysta z jego kredytu, żeby rzucać swoje czary - miał jeszcze dość możliwości, żeby zmniejszyć paszport do rozmiarów nadających się do połknięcia. Jedynym rozwiązaniem, jakie potrafił wymyślić, było to, że w tym jednym przypadku wciąż wolno mu było używać kredytu Carolinusa.
Teraz, w cieniu drzew, po kilku chwilach prób przypomnienia sobie właściwej procedury udało mu się wykaszleć paszport w formie pigułki. Sam z siebie powrócił on do swoich zwykłych rozmiarów worka pełnego klejnotów i Jim zaniósł go w obu rękach z powrotem Secohowi.
- Myślę, że to mądrze z twojej strony, Jamesie, że zwracasz mi teraz ten paszport - powiedział smok odbierając go z wdzięcznością. - Zaniosę go prosto do Cliffside... ee, chwileczkę. Wiesz, mój własny wkład w te klejnoty...
Postawił worek na ziemi, rozwiązał go i sięgnął do środka. Przez kilka chwil grzebał w nim z mocno zaniepokojonym wyrazem pyska, który raptownie ustąpił miejsca promiennej radości. Wyciągnął z worka łapę ze szponami zaciśniętymi na perle, którą na początku ofiarował na paszport.
- Wspaniale! - powiedział spoglądając na nią. Wetknął ją do pyska, ukrywając w policzku, i pośpiesznie zawiązał worek i rozpostarł skrzydła. - Wkrótce się zobaczymy, Jamesie!
Wystartował i szybko poleciał w górę, aż złapał wysoki prąd termiczny i poszybował w dal, w kierunku Cliffside.
- No dobrze - odezwał się Brian tonem dalekim od zadowolenia. - Jeśli to mamy z głowy, może moglibyśmy zaprowadzić tych więźniów przed wejście do zamku?
- Ależ oczywiście - odrzekł spiesznie Jim. Rozpoczęli swój marsz dookoła zamku. Oczywistym prawem Jim, Brian i Dafydd prowadzili. Za nimi oddział doświadczonych zbrojnych i łuczników poprzedzał więźniów, którzy szli nierówną kolumną czwórek, za nimi podążała bezładna czereda miejscowych ochotników z wyciągniętymi i gotowymi, na wszelki wypadek, nożami.
Obeszli północno-wschodnie skrzydło zamku. Zwodzony most był opuszczony, a Malyinne stał na ziemi przed nim w towarzystwie zakutej w pełną zbroję postaci, z opuszczoną przyłbicą, tarczą na ramieniu i maczugą w ręce. Za tymi dwoma, rozciągając się wzdłuż mostu i bramy na wewnętrzny dziedziniec, stało jeszcze kilka szeregów wojowników o podobnym rynsztunku i broni jak u tych, których dopiero co pokonano na tyłach zamku. Wydawało się, że po prostu czekają na nadejście Jima, Briana, Dafydda i pozostałych.
Cała scena przybrała wygląd niemal zorganizowany, jeśli nie sformalizowany. Na swych wierzchowcach trzech przyjaciół poprowadziło resztę ludzi powoli, odchodząc nieco od murów, zakręcając i wracając, aż przystanęli z całą kolumną za nimi. Zatrzymali się około dziesięciu stóp przed Magiem i złowrogo milczącą uzbrojoną postacią.
Choć niebo nie było tego popołudnia całkiem zachmurzone, to pojawiło się kilka obłoków i słońce nie oświetlało bezpośrednio tej sceny. Blade światło dawało zakutej w metal nieruchomej postaci obok Malvinne'a ciężkie, metalowe lśnienie.
- Jamesie - powiedział Brian cicho, utkwiwszy spojrzenie prosto przed sobą w czarnoksiężniku - obawiam się, że od tej pory ty musisz dowodzić i przemawiać.
- Tak też zamierzałem - odrzekł szorstko Jim, nie próbując wcale zniżyć głosu. Myślał o Angie i innych uwięzionych gdzieś w zamku.
Zsiadł z konia. Idąc za jego przykładem Brian i Dafydd także zsiedli i postąpili z nim do przodu.
- Co zamierzasz, Jamesie? - zapytał Malvinne, gdy Jim zatrzymał się o dwa kroki od niego.
- Zamierzam szybciutko wyrzucić cię z mojego zamku - powiedział Jim. Teraz, gdy stał twarzą w twarz z czarnoksiężnikiem, czuł, że ogarnia go zimny gniew. Jakim prawem ten pozbawiony różdżki Mag klasy AAA zachowywał się dalej tak, jakby to on ustalał reguły gry?
- Twojego zamku, Jamesie? - spytał Malvinne wyciągając głowę w jego kierunku jak zaciekawiony ptak. - Zdaje mi się, że mieszkałeś w nim niedługo.
- Jednakże - powiedział Jim - jest mój z nadania króla Edwarda.
- Hmmm - rzekł w zamyśleniu Mag. - Czy nie zainteresuje cię wieść, iż istnieje drugi dokument, który ci go odbiera? Właśnie czeka w Londynie tylko na podpis króla. Wiesz, że w pewnych sytuacjach podpisze on właściwie wszystko, żeby tylko dano mu spokój?
- Czemu niby miałbym w to wierzyć? - zaperzył się Jim. - A nawet gdyby, to co to ma wspólnego z sytuacją, jaka tu panuje? Okupujesz mój zamek i życzę sobie, żebyś się wyniósł. Wynocha, a za każdą szkodę, jaką w nim uczyniłeś, czy krzywdę wyrządzoną przebywającym w zamku ludziom pociągnę cię do odpowiedzialności!
- Myślisz może o naszym spotkaniu, wkrótce, na życzenie Wydziału Kontroli? - powiedział Malvinne. - Mógłbyś się zastanowić nad tym, że oskarżenia, jakie wniosłeś, będą wyglądały nieco słabo, gdy okaże się, że wnosi je człowiek, który jest moim więźniem.
- Nie jestem twoim więźniem.
- Och, wkrótce jednak będziesz - odrzekł czarnoksiężnik. - Jak mówiłem, być może oskarżenia będą brzmieć jak próba obrony bardzo kiepskiego, młodego Maga w kiepskiej sytuacji, polegająca na oskarżeniu starszego praktyka w Sztuce w celu odwrócenia uwagi od własnego położenia.
- Nie wierzę, że Wydział Kontroli działa w taki sposób - mówił Jim, znudzony trochę tą pogawędką. - W każdym razie, jak powiedziałem, nie jestem twoim więźniem.
- Ale jak j a powiedziałem, wkrótce będziesz - rzekł Malvinne. Jego głos przybrał uroczyste tony. - Teraz przed zgromadzonymi tu ludźmi oskarżam cię o kłamstwa na mój temat, zarówno co się tyczy twoich ostatnich oskarżeń, jak i wielu innych okazji.
Jim poczuł nagle, że coś jest nie w porządku, coś odsunęło od niego poprzedni zimny gniew. To, co zrobił właśnie czarnoksiężnik, było w kategoriach tego świata rzuceniem osobistego wyzwania przez jednego rycerza drugiemu. Jim był oczywiście rycerzem i niewątpliwie także tamten był kiedyś pasowany, czy przynajmniej zyskał szlachectwo, więc w sensie doraźnym zaliczał się do warstwy szlacheckiej.
- Wyzywasz mnie? - zapytał, mając nadzieję, że skłoni tamtego do powiedzenia czegoś więcej.
- Tak - powiedział Mahdnne. - No cóż, niezupełnie ja sam, gdyż jestem już stary. Skorzystam więc z faktu, że jestem Magiem, a zatem należę do sfery, która ma prawo wybierać sobie walczącego zamiast nich Orędownika. Mój Orędownik stoi obok mnie.
Odwrócił się do milczącej, metalicznej postaci z opuszczoną przyłbicą, stojącej obok niego.
- Czyż nie jesteś po mojej stronie, mój Orędowniku? - zapytał.
Postać powoli podniosła przyłbicę i Jim oniemiał.
Była to twarz, którą widział tylko raz przedtem, ale której nigdy nie zapomniał. Twarz człowieka, który, jak sądził, wciąż ucieka i ukrywa się gdzieś na kontynencie. Twarz sir Hugha de Bois de Malencontri, któremu stawił czoło na grobli prowadzącej do Twierdzy Loathly ponad rok temu, po tym, jak sir Hugh zmusił podstępnie Secoha do przywołania Jima w dół, gdzie jego kusznicy mogli mieć go w zasięgu swoich bełtów.
- Jestem tu i jestem twoim Orędownikiem - odezwało się kwadratowe, grubokościste oblicze spod odsłoniętej przyłbicy. Uśmiechnął się nieprzyjemnie. - Nie jestem też czymś zrobionym ze śniegu, jak mógłbyś myśleć, sir Jamesie. To ja, we własnej osobie, stoję przed zamkiem, który należał do mnie i wkrótce z podpisem króla na tym dokumencie w Londynie znów stanie się moją własnością, gdy raz się okaże, że jesteś więźniem Malvinne'a. Gdyż będziemy mieć próbę walki i będzie to z bożej - słowo to zabrzmiało gorzko w ustach sir Hugha - woli, że okażesz się rycerzem kłamliwym i tchórzliwym, bez praw do swoich ostróg, a także tej ziemi i zamku!
Mówiąc to ściągnął jedną ze swych rękawic i gdy skończył, rzucił ją Jimowi w twarz.
Jim zrobił niespodziewane odkrycie. To dlatego ludzie, którym rzucono w twarz rękawicę jako wyzwanie, skłonni byli potem natychmiast ją podjąć. Wzmocniona metalem rękawica uderzyła go w twarz jak jakaś broń. Nagle krwawił mu nos, krwawiło mu brzydkie rozcięcie na wardze i czuł, jak obluzował się jeden z zębów. Jedyną rzeczą, która postała mu teraz w głowie, było dorwać się do sir Hugha jak najprędzej.
Rękawica opadła z jego twarzy na ziemię, lecz zanim mógł ją podnieść, Brian złapał go za ramię i odciągnął parę kroków do tyłu, żeby móc przemówić cichym głosem, którego czarnoksiężnik ani sir Hugh nie mogli posłyszeć.
- Jamesie! - głos rycerza brzmiał tak, jakby chciał wytrącić Jima z jego obecnego wybuchu emocji. - Jamesie!
Posłuchaj mnie! Nie możesz walczyć z sir Hughem! Słyszysz, nie możesz z nim walczyć. Sam też jesteś Magiem, jeśli nawet niższym rangą niż Malvinne, to masz jednak równe prawo, żeby wybrać Orędownika. Będę twoim Orędownikiem. Muszę podjąć za ciebie tę rękawicę. Nie dotykaj jej sam!
- Do diabła z tym orędowaniem! - powiedział Jim, nieco niewyraźnie, z powodu puchnącej już górnej wargi. - Potnę tego sukinsyna na tyle kawałeczków...
- Jeślibyś umiał, byłbym za tym całym sercem! - rzekł rycerz wciąż tym samym cichym, naglącym głosem. - Ale posłuchajże mnie, Jimie! To ja, Brian, który całą minioną zimę uczyłem cię walczyć, mówię ci, że nie masz więcej szans naprzeciw sir Hugha niż jakieś dziecię przeciw samemu Lancelotowi z legend. Jest rycerzem wielkiego doświadczenia. Zgadzam się z tobą, to psi pomiot. Ale mimo to ten sukinsyn jest jednym z najlepszych wojowników, jakich znam. Ufam Bogu ponad wszystko, ale tym razem nie będę Go kusił, pozwalając, żebyś walczył z Hughem. Próba walki, toż to farsa! Słyszysz mnie, Jimie?
- Słyszę - warknął Jim, oblizując krew z pęknięcia na wardze - ale posłuchaj ty mnie, Brianie. Ja i nikt inny, tylko ja będę z nim walczył!
- Jamesie, jeśli przez sympatię dla mnie... - zaczął rycerz, gdy Jim odsunął go na bok, ruszył naprzód i pochylił się, żeby zgarnąć rękawicę. Trzymając ją mocno w dłoni, wyszczerzył zęby w krwawym uśmiechu do sir Hugha.
- Przyjmuję to wyzwanie osobiście, w imię Boże! - powiedział, używając formuły, której nauczył się od sir Briana całe miesiące temu.

Rozdział 44


Gmin był zachwycony. Mimo wszystko będą mieli cyrk. Czy też, jeśli nie cyrk, to coś bardzo doń zbliżonego, czyli oficjalny pojedynek między dwoma rycerzami, z których jeden, sir James, był ich własnym panem i cieszył się u nich gorącą sympatią.
Zazwyczaj ludzie ich rodzaju nigdy nie mieli okazji oglądać prawdziwego pojedynku. O takich zdarzeniach opowiada się potem wnukom, mimo że w obecnych warunkach brakowało większości ze zwykłego w podobnych przypadkach ceremoniału.
Pozostał jednak element najistotniejszy, czyli to, że dwaj rycerze mieli się tłuc nawzajem na śmierć i życie przed wszystkimi zgromadzonymi widzami, a zwycięzca zostanie uznany za tego, który z boskiego wyboru miał słuszność po swej stronie.
Wzniesiono dwa prowizoryczne namioty, nie tyle dla przygotowań mających się potykać rycerzy czy zapewnienia każdemu miejsca do jakiejś szybkiej pomocy medycznej, ale po to, żeby postąpić w zgodzie z obyczajem.
W rezultacie Brian miał Jima dla siebie tylko przez chwilę i przez ten czas w namiocie zajęty był wydawaniem mu instrukcji co do prowadzenia walki.
- Byłeś durniem, Jamesie, podnosząc tę rękawicę - powiedział. - Ale cóż, mówi się trudno. Najwyraźniej była to wola boska, żebyś tym razem ty sam walczył z sir Hughem, a nie ja. - Rycerz przeżegnał się. - Nikt nie ma większej ode mnie wiary w wole boską - mówił - ale będzie ci potrzebne coś w rodzaju cudu, żeby wygrać ten pojedynek z sir Hughem. A teraz słuchaj mnie uważnie.
Początkowa wściekłość Jima już wygasła. Pozostała zimna determinacja, by wyjść i dać z siebie wszystko, żeby posiekać sir Hugha na kawałeczki, ale teraz był na tyle spokojny, by dostrzec zdrowy rozsądek w tym, co mówił Brian i być gotowym wysłuchać go.
Sam był aż nadto świadom swoich niedociągnięć w umiejętności władania czternastowieczną bronią i jak najbardziej wierzył Brianowi, kiedy tamten mu mówił, że sir Hugh jest wielce utalentowanym przeciwnikiem.
- Mów, Brianie - poprosił, wytarłszy sobie twarz wilgotnym płótnem. Ząb nie był aż tak obluzowany, jak mu się wydawało. Miał nadzieję, że znów mocno wrośnie w dziąsło. - Jestem gotów wysłuchać wszystkiego, co masz mi do powiedzenia. Mów zatem. Jakim sposobem mógłbym najlepiej go pokonać?
- Dobrze, Jamesie - zgodził się rycerz. - Najgorszym na to sposobem jest ruszyć do walki będąc wściekłym i bezmyślnym. Sir Hugh na pewno nie będzie zapalczywy, kiedy wystąpi, i ty też nie powinieneś. Popatrzmy teraz, jaka jest sytuacja. Jesteś nowicjuszem, mimo kilku małych potyczek, jak ta przy wyzwalaniu mego zamku. Praktycznie biorąc, w rękach Hugha powinieneś być zabawką. Jednakże on też ma swoje niedoskonałości, które możesz wykorzystać.
- Na przykład? - spytał Jim.
- Właśnie miałem je wyliczyć - stwierdził Brian. - Popatrzmy najpierw na to, co mamy. Niewielką posiadasz umiejętność we władaniu orężem, ale jesteś młody i silny. Sir Hugh doskonale posługuje się bronią, i też jest silny, lecz cokolwiek starszy. Jest też dwadzieścia pięć do trzydziestu funtów cięższy. Wiele z tego to muskuły, co jest przyczyną, dla której powinieneś, o ile to tylko możliwe, unikać jego ciosów, ale po części to tłuszcz. A w końcu mamy twoją główną przewagę, którą jest twoja niezwykła szybkość ruchów. Jamesie, samymi unikami możesz umknąć większości jego ciosów, czy nawet wciągnąć sir Hugha w pułapkę, kiedy jego miecz nie będzie uniesiony, a ty będziesz ustawiony do zadania ciosu.
- Mów dalej - zachęcił go Jim.
- Będzie wolał używać maczugi, którą przed chwilą nosił - powiedział rycerz. - W połączeniu z ciężarem jego ramienia uczyni go to bardzo niebezpiecznym, nawet dla zbroi płytowej, jeśli udałoby mu się doprowadzić cios do celu. Tarcza długo nie wytrzyma przeciw maczudze. Ponadto twój hełm nie jest tak dobrze wyściełany, żeby solidny cios maczugi nie mógł cię zabić. Nie wybrali jeszcze mistrza ceremonii, który poniesie laskę i rzuci ją, kiedy walka będzie miała zostać zakończona. Jednakże z pewnością tak uczynią, skoro rozgłoszonym zamiarem Malvinne'a jest wziąć cię raczej jako więźnia, niż zabić. To ci daje jeszcze jedną, niewielką przewagę. Wolno ci zabić sir Hugha, jeśli będziesz miał po temu okazję. On jednak będzie próbował uniknąć zabicia ciebie, to jest, chyba że w ogniu walki da się ponieść własnym emocjom.
- I to są wszystkie przewagi, jakie mam? - dopytywał się Jim.
- Cierpliwości, Jamesie - rzekł rycerz. - Miałem właśnie wymienić dalsze z nich. Mówiąc krótko, zaletami sir Hugha są jego masa i doświadczenie, twoje to młodość, szybkość i zwinność. Nigdy nie opanowałeś sztuki wskakiwania na konia. Ale widziałem już, jak wyskakujesz w górę wyżej, niż mnie się to kiedykolwiek uda. Tak więc, powinieneś toczyć ten pojedynek w taki sposób, aby umknąć ciosów sir Hugha, zmusić go do ciągłego podążania za tobą, zmęczyć go i wtedy na niego uderzyć.
- Tylko ta maczuga - zaczął Jim, ale Brian mu przerwał.
- Spróbujemy sprawić, żeby zamienił maczugę na inną broń. Pozwól mi ogłosić, że będziesz nosił mój długi, dwuręczny miecz.
- Co? - spytał z niedowierzaniem Jim.
Nigdy nie lubił ćwiczeń z dwuręcznym mieczem. Jak dla niego był za wielki i niewygodny. Poza tym sir Brian był zwolennikiem takiej wyjściowej pozycji, która wydawała się Jimowi doprawdy wielce pokraczna.
Trzymało się rękojeść miecza obiema dłońmi, jakby się miało zamiar rąbać nim jak siekierą. Zamiast jednak zbliżać się do przeciwnika z mieczem wyciągniętym prosto przed siebie, trzymało się go mocno w dłoniach uniesionych na wysokości czoła, z brzeszczotem skierowanym ostrzem do dołu, praktycznie równolegle do ciała.
Brian przysięgał, że ta szczególna pozycja, mimo niezgrabnego wyglądu, pozwalała szybko odpierać ciosy z każdego kierunku, a także uderzyć w nogę lub głowę przeciwnika bez ostrzeżenia. Jim ćwiczył ją i musiał przyznać, że w tym, co mówił rycerz, tkwiło trochę prawdy. Wciąż jednak myślał, że musi istnieć jakiś lepszy sposób użycia tej broni.
- Dlaczego dwuręczny? - spytał Briana.
- Dlatego, że znacznie powiększa zasięg twoich rąk, a już i tak twoje ręce mają kilka cali przewagi nad Hughem de Bois - rzekł rycerz. - W rezultacie gdybyś miał używać dwuręcznego, a on pozostał przy swojej maczudze, miałby trudności z dosięgnięciem ciebie. Ty mógłbyś go uderzyć, choć sam byłbyś wciąż poza jego zasięgiem. Ponadto oszczędza ci to ciężaru tarczy, co, skoro celem jest zmęczenie go, będzie znaczącą korzyścią.
- W porządku, rozumiem to - powiedział Jim, wciąż niezdecydowany.
- Ale on nie pozostanie przy swojej maczudze, kiedy cię zobaczy - ciągnął Brian, jakby Jim się w ogóle nie odzywał. - On także zmieni broń na dwuręczny miecz.
- Aha. - Jim zaczął dostrzegać w tym wszystkim cień szansy.
- Końcowym efektem - powiedział rycerz - będzie to, że przejdzie z terenu własnej siły na twój teren.
- Aha - powiedział znów Jim.
- Czy jest on równie dobrze wyszkolony w dwuręcznym mieczu, nie możemy stwierdzić - ciągnął Brian. - W każdym razie twoim zadaniem jest trzymanie się z dala od niego i atakowanie swoim mieczem jego ramienia od miecza i nogi. Dwuręczny nie jest taki jak zwykły miecz, który można przerzucić do drugiej ręki, jeśli człowiek zostanie ranny w ramię. Będziesz bez tarczy. Pamiętaj więc, polegaj na swojej szybkości i zwinności, Jamesie, a będziesz miał przynajmniej szansę!
Jim zaczął podnosić się na duchu. Na początku był tylko opętany wściekłością. Potem, gdy Brian zaczął mówić, wkradło się w jego duszę zwątpienie. Teraz wątpliwości te go opuściły. Istotnie wierzył w możliwości swoich nóg, bardziej nawet, niż to wiedział Brian.
- Teraz odziejemy cię w zbroję, Jamesie, uzbroimy i przygotujemy - powiedział rycerz.
Dwadzieścia minut później wyszli z namiotu i dowiedzieli się, że Theoluf i jeden z ciężkozbrojnych zostali obwołani strażnikami szranków. Trzymali obaj nieduże kije ze świeżo ściętego drzewa jako buławy. Spoglądali na siebie spode łba z przeciwległych stron turniejowego pola odgrodzonego sznurami od ciżby.
W normalnych okolicznościach wzniesiono by trybunę z siedzeniami dla dostojników i notabli przyglądających się walce. Skoro jednak nic podobnego nie było do dyspozycji w Malencontri, w centrum pola, przy boku bliższym zamkowi, wkoło Carolinusa tłoczyło się kilku ludzi. Czarodziej pojawił się wraz ze swoją różdżką równie wysoką jak on sam, a w wolnej ręce trzymał trzecią buławę.
Jim i Brian podeszli do niego. Był już tam sir Hugh. Mag zjawił się i po prostu wziął na siebie sędziowanie nie proszony przez nikogo. Gdy zbliżyli się, Malvinne wciąż protestował przeciw temu.
- Nie ufasz koledze-Magowi, Malvinnie? - spytał Carolinus.
Czarnoksiężnik zabełkotał coś.
- Wiesz, o co mi chodzi! - mówił. - Jesteś tak samo stronniczy w tej sprawie jak ja!
- Nie rozumiem, czemu miałbym być stronniczy, Śmierdzielu - powiedział całkiem spokojnie Carolinus. - To prawda, że jeden z zawodników jest moim uczniem, ale dobre imię Maga mojej klasy z pewnością pozwala to zlekceważyć. Poza tym skąd weźmiesz kogoś innego do pełnienia tej roli? Ktoś pod wpływem Ciemnych Mocy byłby nie do przyjęcia w takiej próbie przed Bogiem, a żadna zacna osoba nie pełniłaby tej funkcji dla ciebie, tym bardziej że w Wydziale Kontroli są przeciw tobie oskarżenia.
- Proszę bardzo! - powiedział niechętnie Malvinne. - Ale kiedy odpowiem na stawiane mi zarzuty, nie omieszkam donieść o każdym twoim stronniczym zagraniu.
- Donoś sobie, Śmierdzielu - skwitował czarodziej - a tymczasem mógłbyś się odsunąć, żebym widział pole i zawodnika, który się zbliża ze swoim towarzyszem.
W rezultacie jego ostatnich słów uwaga wszystkich skierowała się na podchodzących Jima i Briana. . Nadeszła pora na zwyczajowe pytania i odpowiedzi. Jim odpowiadał poprawnie.
- Będę niósł tylko dwuręczny miecz - oznajmił.
- Proszę bardzo - powiedział Carolinus. - Akceptujemy to. Twój przeciwnik zażyczył sobie, aby nie było żadnej walki konnej. Zgadzasz się na to?
Jim przystał na to z wielką gotowością i wiedział, że stojący obok Brian czuje dokładnie to samo. Najsłabszą stroną Jima były potyczki konne. Wiedział też, czemu Malvinne to zaproponował. Pieszo sir Hugh miał możliwość ogłuszyć go uderzeniem albo zmusić do poddania się. Z kopią jednak i konno nie było sposobu, w jaki sir Hugh mógłby wybrać między takim użyciem broni, które by zabiło, a takim, które by tylko obezwładniło. A jak Brian przypomniał Jimowi, czarnoksiężnik chciał mieć go jako więźnia.
- Zgadzam się - rzekł Jim. Carolinus zwrócił się do sir Hugha.
- Jak rozumiem, będziesz nosił maczugę ł tarczę? - spytał poprzedniego pana na Malencontri.
- Nie - powiedział sir Hugh, uśmiechając się ponuro do Jima. - Żeby się nie zdawało, że mam jakąkolwiek przewagę, odrzucę moją tarczę i będę nosił jak on tylko dwuręczny miecz.
- Wspaniale. - Mag mówił tym samym chłodnym, urzędowym tonem. - Możecie teraz udać się do przeciwległych krańców szranków. Strażnicy zostaną poinformowani, by unieśli swe buławy. Kiedy pozwolą ramionom trzymającym je opaść, możecie zacząć zbliżać się do siebie. Potem, niech Bóg chroni sprawiedliwego!
Jim odwrócił się i z Brianem przy boku ruszył do wschodniego krańca szranków. Skręcił w tę stronę zupełnie automatycznie, nie zastanawiając się, i dobrze, że tak zrobił. Krótka chwila, na którą zatrzymał się sir Hugh pozbywając się maczugi i zastępując ją dwuręcznym mieczem, dała Jimowi szansę wybrania tego krańca szranków, w którym słońce miałby za plecami.
Co prawda wkrótce słońce byłoby i tak dokładnie nad ich głowami i niewielka to różnica, kto z której strony stał. Poza tym, kiedy będą chodzić dokoła, Jim równie dobrze mógłby stać twarzą do wschodu, czy tego chciał, czy nie. Jednak w tej chwili była to jeszcze jedna drobna przewaga.
Mimo chmur dzień był ciepły.
Z jakichś dziwnych przyczyn mieli dobrą pogodę nie tylko w Anglii, ale i w czasie przeprawy przez kanał, a także, kiedy byli we Francji. Teraz, gdy powrócili do Anglii, pogoda wciąż była dobra. Jim zastanawiał się leniwie, gdy szedł ciężkim krokiem ku odległemu krańcowi szranków, czy Ciemne Moce miały z tym coś wspólnego. A może coś tak potężnego jak pogoda było poza ich zasięgiem?
Doszedł do końca szranków i odwrócił się. Sir Hugh jeszcze szedł do swojego końca. W chwilę potem dotarł do niego i odwrócił się, stając twarzą w kierunku Jima. Stali teraz w odległości około pięćdziesięciu jardów. Strażnicy jednocześnie podnieśli ręce tak, że trzymali buławy ponad głowami. Potem, na znak Carolinusa, opuścili je.
Jim rozpoczął długi marsz w stronę swego przeciwnika.
Sir Hugh także zbliżał się do niego. Niósł, jak zobaczył Jim, swój dwuręczny miecz w tej samej pozycji gotowości co on.
Wielki, miecz nie wyglądał niezgrabnie trzymany, w tej pozycji przez sir Hugha. Odnosiło się wrażenie, jakby dzięki długiej praktyce tamtemu było wygodnie tak go nieść. Przez chwilę Jim obawiał się, że sam sposób, w jaki trzyma swój miecz, zdradzi przeciwnikowi jego brak doświadczenia. Potem wyrzucił z głowy tę myśl i skoncentrował się na rzeczach istotnych.
Zaczął myśleć o różnych krokach, które pamiętał ze swych dwudziestowiecznych dni z gry w kosza i siatkówkę. Stworzony był do obydwu gier. W tej chwili próbował określić, które manewry, jeśli w ogóle jakieś, mogłyby mu się przydać w tym nadchodzącym starciu.
Jedno, co mu się przyda, pomyślał, to fakt, że nauczył się zwodzić przeciwnika ruchem ciała, ale bez przemieszczania stóp. Ponadto sir Hughowi może być nie znane zejście w bok, z nagłym obrotem, które go ustawiało nieco z boku przeciwnika, zanim tamten mógł się zorientować, co się stało. Spojrzał przed siebie.
Widziana przez przyłbicę postać sir Hugha znacznie urosła. Byli już bardzo blisko siebie. Teraz dzieliło ich tylko kilka kroków. Gdy znaleźli się w zasięgu swoich broni, rycerz bez ostrzeżenia puścił rękojeść, wypuścił z rąk swoją broń, potem przykucnął i złapał ją znowu dobre osiem cali niżej. Z ostrzem tuż ponad ziemią rzucił się w górę, mierząc w stronę hełmu Jima.
Jedyną rzeczą, która ocaliła Jima w tej chwili, było to, że zdecydował się już zrobić unik ciałem w prawo, ale nie zmieniając pozycji stóp, a potem wykonać szybkie zejście z obrotem podobne do koszykarskiego manewru, o jakim myślał. W rezultacie był już w ruchu, kiedy sir Hugh rozpoczął swój wypad, i ostrze długiego miecza przecięło tylko powietrze. Sądząc, że tamten odsłonił się szeroko na cios, Jim z rozmachu ciął własnym ostrzem w kierunku bliższego ramienia przeciwnika.
Lecz sir Hugh, wciąż pochylony, zdołał się odwrócić i podnosząc swój miecz do gardy z ostrzem w górze, odparował większość siły tego ciosu, tak że tylko czubek ostrza Jima otarł się o metal na jego ramieniu. Podniosły się okrzyki wśród miejscowych, którzy wyraźnie wzięli to za skuteczne uderzenie. Jim sam jednak wiedział, że takie nie było. Cofnął się prędko, gdy ostrze rycerza ześlizgnęło się po jego własnym i z pozycji gardy zostało znów pchnięte w stronę hełmu Jima.
Jeszcze raz przeciwnik sięgnął tylko powietrza, bo Jim był poza jego zasięgiem. Sir Hugh wyprostował kolana w czymś, co było niemal skokiem, żeby znów znaleźć się w odległości umożliwiającej mu uderzenie. Ponownie trzymał swój wielki miecz w pozycji ostrzem na dół i tym razem wyrzucił go naprzód, żeby ciąć Jima w nogę, lecz w połowie ataku zmienił kierunek cięcia, tnąc jeszcze raz w bark czy głowę Jima.
Jim odwrócił się w prawo i ostrze chybiło. Zaczynał jednak widzieć pewien cel tego, co robił przeciwnik. Rycerz ten miał nadzieję obezwładnić Jima bez zabijania go jakimś rodzajem uderzenia w głowę, najchętniej takim, które przesunęłoby mu hełm na ramionach w ten sposób, że Jim nic by nie widział przez otwór w przyłbicy. Jim zablokował ostrze rycerza i był niemile zdziwiony kryjącą się za nim siłą. Brian nie przesadził mówiąc, że sir Hugh ma silną górną połowę ciała.
Walczyli dalej, przeciwnik nacierał, a Jim cofał się i robił uniki. Stopniowo taktyka obu rycerzy stała się jasna dla widzów i zbrojnych Malvinne'a, siedzących rzędami na trawie na wprost szranków, z rękami wciąż związanymi na plecach.
Zaczęli oni szydzić i gwizdać. Jim nie miał czasu, żeby zwracać na to uwagę, ale kątem oka ujrzał, jak jego i Briana zbrojni chodzą wzdłuż szeregów siedzących ludzi. Drwiny się skończyły, przecięte w jednym przypadku dość gwałtownie.
Pojedynek trwał. Jim wyglądał oznak świadczących o zmęczeniu sir Hugha, lecz żadnych nie widział. Niestety, jednocześnie uświadomił sobie, że on sam już się męczy. Te ciągłe szybkie zwroty w słońcu rozgrzewającym im zbroje odbierały mu siłę.
Przyszło mu do głowy, że może nieco przesadził z tymi zwrotami i unikami, zużywając energię, podczas gdy rycerz zachowywał swoją.
Próbował wymyślić, co by zrobił, gdyby przyszło mu porzucić dotychczasową strategię. Nie przychodziło mu jednak do głowy żadne rozwiązanie. Miał dość dowodów, po kilku ześlizgujących się, lecz bardzo godnych uwagi ciosach przeciwnika, by pojąć, że tamten znacznie go przewyższał w bliskim zwarciu.
Nogi Jima trzymały się nieźle. Nie wątpił zresztą nigdy, że tak będzie. Jednak ramiona i barki męczyły mu się od wymachiwania ciężkim mieczem.
Prości ludzie z włości Jima, którzy się przyglądali walce, nie drwili, ale wygląd mieli ponury. Najwyraźniej tak jak wojownicy Malvinne'a oni też doszli do wniosku, że Jim boi się swego przeciwnika i robi, co może, żeby go unikać.
Cóż, pomyślał kwaśno Jim, mają rację, przynajmniej częściowo.
Ale uniki nie mogły trwać wiecznie. Wcześniej czy później dojdzie między nimi do wymiany ciosów i Jimowi nie spodobała się myśl o tym, co mu się zdarzy, kiedy do tego dojdzie.
Myśl ta utkwiła mu w głowie tak, że dopiero po otrzymaniu kolejnego z ześlizgujących się ciosów sir Hugha, tym razem w bok, gdy jeszcze raz odsunął się skrętem ciała, zorientował się, że cios ten nie był taki mocny jak niektóre z tych, jakie rycerz wymierzał mu wcześniej.
Nie przyszło mu wcześniej do głowy, że ramiona przeciwnika także mogą się zmęczyć. Spodziewał się tego po swoich własnych, ale podświadomie przyjmował, że tamten będzie tak mocny w tułowiu jak on w nogach. Ostrożnie przyjął cięcie, które mógł przynajmniej częściowo zblokować. Istotnie wydało mu się, że sir Hugh nie uderza z taką siłą, z jaką przedtem zadawał ciosy.
Jak Jim wiedział, rzeczą zwykłą dla bokserów jest stopniowe zmęczenie ramion w trakcie walki. Zwiększało się ono często, jeśli przeciwnik okładał pięściami mięśnie tego samego ramienia. Te kilka ciosów Jima rycerz przyjął na ręce. Istniał cień prawdopodobieństwa, że to właśnie teraz przynosiło skutki.
Jednak, kiedy skupił się na tym zmęczeniu ramion, stawał się coraz bardziej świadomy rosnącej słabości swoich własnych rąk. W końcu doprowadzi to do tego, że nie będzie w stanie wymierzyć sir Hughowi skutecznego pchnięcia, które mogłoby coś mu zrobić przez zbroję. Krótko mówiąc, jego czas był ograniczony. Znaczyło to, że niedługo będzie musiał przejąć inicjatywę i natrzeć na przeciwnika. Wtedy będą to osłabione ręce tamtego przeciw jego własnym.
Tymczasem robił, co mógł, żeby zmęczyć nogi sir Hugha. Okręcał się teraz prawie całkowicie dokoła tamtego rycerza i uderzał nań niemalże prosto z tyłu. Pod hełmem po czole Jima spływał pot i kapał mu na oczy. Cała jego zbroja sprawiała wrażenie, jakby wyściółka nasiąkła całkiem wodą. Zastanawiał się, czy przeciwnikowi doskwierają podobne trudności i następnym razem, kiedy przewinął się blisko niego, specjalnie nasłuchiwał.
Tak, wewnątrz własnego hełmu sir Hugh chrapliwie dyszał.
Teraz ręce Jima były już bardzo zmęczone. Pora była zaryzykować. Zaczął kolejny ze zwykłych uników i obrotów, ale tym razem nie dokończył go. Stanął nieruchomo i przyjął cały rozmach miecza rycerza na swój miecz.
Wstrząs szarpnął jego rękoma aż do łokci. Zdawał się jednak nie mieć śmiercionośnej siły wcześniejszych uderzeń sir Hugha. Nagle rozbudziła się w Jimie nadzieja. I tak jego ramiona doszły już niemal do kresu możliwości wymierzania skutecznych ciosów. Stojąc w miejscu odparował następny cios przeciwnika i oddał go bez robienia uniku.
Żaden z nich nie przyjmował już pozycji z ostrzem skierowanym w dół. Obaj trzymali miecze prosto, ostrzem naprzód, i zadawali sobie na zmianę ciosy. Od tego nowego, pozycyjnego sposobu walki Jima zaczęło ogarniać upojenie. Skończył z walką z cieniem i ulgą było po prostu przyjmować i oddawać uderzenia. Rósł w nim entuzjazm, gdy nawet poprzez własne chwytanie powietrza słyszał w swoim hełmie ciężkie sapanie sir Hugha. Przez chwilę bawił się myślą, iż rycerz jest już tak zmęczony, że są sobie równi. Wszystko, co musi zrobić, to dalej tak rąbać, a wkrótce zwycięstwo będzie jego.
Wciąż o tym myślał, kiedy klinga przeciwnika, nadchodząca, jak się zdało, znikąd, rąbnęła pełną siłą w przód jego hełmu i obróciła mu go częściowo na ramionach. Zdarzyło się to, czego się obawiał, ale jeszcze nie całkiem. Wciąż prawym okiem widział przez lewą stronę otworu w przyłbicy.
Jednooczny pozbawiony był wyczucia głębi i co za tym idzie, oceny odległości. Ogarnęła go taka wściekłość, jakby otwarto drzwi rozpalonego do białości paleniska. Zrobił właśnie to, czego obiecywał sobie nie robić, a przed czym ostrzegał go Brian. Próbował zmierzyć się z sir Hughem tam, gdzie ów był od niego silniejszy. Obaj ledwie trzymali się na nogach, ale jeden decydujący cios któregokolwiek rozstrzygnąłby walkę. Niewiele już pozostało w nich siły, by uderzać. Zachwiał się nagle od wstrząsu po pełnym uderzeniu miecza rycerza o zbroję osłaniającą jego prawe ramię, po stronie, z której był ślepy.
- Mam cię... ty psi pomiocie! - sapnął tamten.
Zdał sobie sprawę, że byli już obaj poza etapem brania jeńców. Zwłaszcza Hugh zdecydowany był go zabić i zdawało się, że ma teraz dobrą po temu sposobność. Następne ześlizgujące się uderzenie przesunęło hełm Jima jeszcze bardziej. Teraz już w ogóle ledwie widział swego przeciwnika. W każdej chwili Hugh mógł wybrać miejsce, w którym wylądowałaby krawędź jego miecza, i byłby to początek końca dla Jima.
Następny cios będzie rozstrzygający. Jim pomyślał nagle o swoim pojedynku z wodzeni piratów, kiedy on i Brian, z garstką zbrojnych, ruszyli na odsiecz Zamku Smythe. Nogi miał wciąż w porządku.
Wyskoczył w górę. Wyskok wyniósł jego talię niemal na wysokość ramion rycerza. Była to ostatnia rzecz, jakiej rycerz ten się spodziewał, toteż zawahał się na małą chwilę przed wymierzeniem ciosu, który miał właśnie zadać.
W tym momencie silne nogi Jima wyrzuciły jego stopy w podwójnym kopnięciu na osłonięte zbroją ramiona, które okładał swoim mieczem przez cały czas trwania walki.
Sir Hugh runął do tyłu, na plecy. W sekundę później Jim stanął na ramieniu tamtego, które wciąż trzymało rękojeść dwuręcznego miecza. Przyłożył czubek swego miecza do szczeliny w jego hełmie.
- Poddajesz się? - wysapał.
- Poddaję - doszedł do niego chrapliwy głos rycerza. Jednocześnie okrzyki "stać!" dobiegły z obu końców pola. Jim podniósł oczy i ujrzał obydwu strażników, jak biegli ku niemu odrzuciwszy buławy. Buława Carolinusa leżała też na ziemi. Wyraźnie myśleli, że jest tak przepełniony żądzą mordu jak przedtem sir Hugh, i właściwie, to chyba był. Ale w każdym razie teraz już mu przeszło.
Cofnął się, zabierając stopę z dłoni, z której przeciwnik wypuścił już teraz miecz.
Jim kopnął miecz poza zasięg ręki powalonego rycerza i stał przez chwilę, kołysząc się na nogach ze znużenia, zanim gorąco jego zbroi, wyczerpanie walką i reakcja na zwycięstwo nie sprzysięgły się przeciw niemu. Świat zawirował wkoło niego i Jim upadł.

Rozdział 45


Jim był nieprzytomny nie dłużej niż parę sekund. Ocknął się słysząc wołanie Carolinusa.
Kiedy z wielkim wysiłkiem powstał znów na nogi, na pozór nic dookoła niego nie zdawało się odmienne niż przedtem. A jednak coś się zmieniło. Chmury spiętrzyły się formując nad nimi jednolitą, ciężką, ciemną zasłonę. Wiatr zerwał się znikąd i wiał we wszystkich naraz kierunkach. To z prawej, to z lewej, to znów, zdawało się, prosto z góry na dół. Różdżka w dłoniach Carolinusa urosła o połowę swojej długości i Mag trzymał ją teraz wyżej.
Brian i Dafydd stali obok czarodzieja i także trzymali różdżkę obiema rękami. Co dziwniejsze, nawet Aragh pojawił się znikąd i chwycił zębami różdżkę blisko jej dolnego końca. Nawet stąd, gdzie stał, James widział, że potężne szczęki wilka są zamknięte, zupełnie zaciśnięte. Złowrogie, żółte zębiska musiały na wylot przejść przez drewno.
Wszyscy oni zdawali się próbować utrzymać różdżkę w pionie mimo szarpania przez wiatr, który ciągle narastał. Pozostali ludzie uciekali przed nim bezładnie jak owce w czasie burzy, przywierając do zwodzonego mostu albo cisnąc się do masywnego muru zamku, jakby miał on ich podtrzymać.
- Jamesie! - był to znowu głos Carolinusa. - Prędko! Chodź!
Jim skierował się w jego stronę.
- Chwyć za różdżkę! - krzyknął Mag. - Zrzuć rękawicę i pomóż trzymać różdżkę gołymi rękami. Szybko!
Jim usłuchał. W chwili, w której jego palce zacisnęły się wokół drewnianej laski, zdało mu się, że we wszystkim, co go otaczało, zaszła dalsza przemiana. Jakby zdjął ciemne okulary i nareszcie mógł widzieć wyraźnie.
Zobaczył, że pod kątem prostym od pionowego drzewca różdżki promieniowały niewielkie błyskawice. Błyskawice te wybiegały z niej po obu stronach, obejmując ludzi za nimi i tych na polu. Dalej błyskawice biegły wkoło zaniku, po jego szarych kamiennych krawędziach i blankach na szczycie, zamykając go w obramowaniu postrzępionego i oślepiającego światła, rozbłyskującego i migającego nieprzerwanym życiem.
- Pomóż trzymać, Jamesie!
Wiatr wydarł te słowa Carolinusowi z ust. Ledwie dotarły do uszu Jima, mimo że Mag stał nie dalej niż o stopę od niego. Jego biała broda powiewała to w tę, to w tamtą stronę, jakby miała odlecieć od jego twarzy wyrwana siłą wichury.
- Wytężcie wszystkie siły! - zawołał czarodziej. - Musimy ją utrzymać! Dla dobra twych ludzi i twego zamku, i wszystkiego, co ci drogie. Trzymaj!
Chmury były teraz grube, ciężkie i niskie. Było tak ciemno, że Jim ledwie widział drzewa za pustym polem przed zamkiem. Sir Hugh wciąż leżał i nie ruszał się, tak jak leżał wtedy, gdy kilka chwil temu poddał się mu. Wyżej na niebie i trochę z boku, bezpośrednio nad polem i zamkiem, Jim zobaczył przejaśnienie wśród chmur, jakby wydrążono w nich dziurę, która świeciła własnym światłem. W jej wnętrzu ujrzał na tle chmur postacie duchów, Króla i Królową Umarłych, zasiadających na swych tronach, a poniżej nich hordę tych, których nazywali swoją strażą. Spoglądali razem z chmur.
Wiatr wzmógł się. Daleko w lesie, na prawo od siebie, Jim usłyszał skrzypiący odgłos, jakby kilka wielkich drzew padło naraz od młócącego w dół uderzenia wichru. W chwilę później rozległ się drugi trzask nieco bliżej, a potem trzeci jeszcze bliższy. Jima przebiegł lodowaty dreszcz.
Brzmiało to tak, jakby jakiś wielki, niewidzialny olbrzym zmierzał w kierunku zamku, depcząc po drodze drzewa jak trawę.
- Wydział Kontroli! - rozległ się tłumiony przez wiatr głos Carolinusa. - Dajcie nam siłę! Oni atakują bariery, które dzielą królestwa! Dajcie nam siłę!
Wiatr łopotał, uderzał i targał za różdżkę, próbując usilnie wyrwać ją z uścisku ich rąk i zębów Aragha. Był bardzo bliski zwycięstwa. Potem Jim poczuł, jak z miejsca, które było jednocześnie w nim i poza nim, wlewa się w niego nowa energia. Nie miała żadnej formy ani ciężaru, nie dawała się wyczuć jako coś stałego czy gazowego. Po prostu napływała.
Gdy się zgromadziła, zdało mu się, że rośnie nie fizycznie czy nawet duchowo, ale w jakiś dziwny sposób, którego nie potrafił opisać. Nawet wzrok bardziej mu się wyostrzył. Tym razem było to jednak widzenie duchowe. Z dodatkową energią poczuł, że rozumie i widzi więcej, niż widział i pojmował kiedykolwiek przedtem.
Zdawało mu się, że spogląda na obszary wiedzy, z których istnienia nie zdawał sobie nigdy sprawy. Mógł niemal jakby przez szereg różnych, lekko zabarwionych tafli szkła dostrzec swój własny, dwudziestowieczny świat, opuszczony przez niego i Angie przed rokiem. Jego uchwyt na różdżce wzmógł się. Spojrzał na czarodzieja i zobaczył, że ten uśmiecha się do niego poprzez rozwianą wiatrem brodę.
Trzymali teraz mocno wyprostowaną różdżkę mimo wszelkich wysiłków wiatru, a błyskawice, jakie z niej wyskakiwały, były grubsze i silniejsze, rysując ochronne linie wokół ludzi i zamku.
Jednak to, co brzmiało jak kroki niewidzialnego olbrzyma, zbliżało się coraz bardziej.
Nagle Malvinne, który stał wewnątrz jasnej, ochronnej linii, wyrwał się i wybiegł na pole, przemierzając przynajmniej pół drogi od miejsca, gdzie wciąż leżała nieruchoma postać sir Hugha w zbroi. Mag padł na kolana wznosząc ręce do ciemniejących w górze chmur.
- Śmierdzielu, ty idioto! Wracaj! - krzyknął Carolinus.
Głos jego był teraz mocny i wznosił się nawet ponad wiatr. Malvinne nie mógł go nie usłyszeć, ale nie zwrócił na to uwagi.
Podniósł ręce jeszcze wyżej w stronę chmur, wyciągając je w błagalnym geście.
- Pomóżcie mi! - krzyknął do nich. - Pomóżcie mi teraz! Byłem wam wierny!
- Śmierdzielu! - krzyknął czarodziej, z nutą bólu w głosie. - Posłuchaj mnie...
Malvinne jednak zignorował go, wznosząc ramiona ku chmurom. Cała jego uwaga skupiała się teraz na nich.
Kroki olbrzyma brzmiały bardzo blisko. Jim widział, czy też czuł lub słyszał, było to wszystko naraz, coś jakby strunę naciągniętą aż do pęknięcia, strunę, która rozbrzmiewała pojedynczą nutą swego napięcia. Potem nagle pękła i przestała dźwięczeć.
- Byłem wierny... - głos czarnoksiężnika znów dobiegł słabo poprzez ryk wichru.
W chmurach ponad miejscem, gdzie klęczał Malvinne, powstało nagłe zawirowanie. Nieco dalej Król i Królowa Umarłych bledli już w swej enklawie. Jim poczuł, że nowa energia, która na niego spłynęła, znika, a choć chmury nie rozstąpiły się, zaczęła przez nie przeświecać jasność, jakby rzedły od góry.
Zobaczył wtedy po raz ostatni bezwładną postać Malvinne'a wiszącą jak martwa na końcu liny wciąganej w górę, w górę i w górę, w kierunku niknących duchów Króla i Królowej Umarłych. Im wyżej był, tym trudniej było go zobaczyć, jakby się stawał niemal przezroczysty jak oni, aż w końcu i oni, i chmury stali się jednym, i czarnoksiężnik też stał się jednością z chmurami, nie do odróżnienia od nich. Wtedy chmury rozstąpiły się ostatecznie. Słońce rozlało się przez nie, oświetlając zamek i otaczające go ziemie. Wiatr ucichł, a pozostałości energii, która nagle nadeszła i wypełniła Jima, opuściły go. Wraz z nimi odeszły resztki jego siły i znów zapadł w ciemność.
Nie zdawał sobie nawet sprawy z tego, że upadł. Jednak znów ocknął się po paru chwilach. Dafydd i Brian podtrzymywali go i zdejmowali z niego zbroję. Carolinus stał z boku z laską, która nie była już-większa niż na początku.
Twarz miał białą i wyglądał, jakby miał tysiąc lat. Laska jednak zdawała się go podtrzymywać i kiedy zdjęto już z Jima resztę zbroi, wyciągnął do niego zadziwiająco silne ramię i złapał go za rękę pomagając mu wstać.
- Idźcie - powiedział do Briana i Dafydda - do tych, które na was czekają.
Dafydd i Brian zawahali się przez chwilę, a potem odwrócili się i pobiegli razem w stronę zamku. Podtrzymywany przez czarodzieja Jim szedł za nimi. Teraz z nagle opustoszałej, otwartej bramy za zwodzonym mostem wybiegły trzy postacie. Były to Geronde Isabel de Chaney, Danielle, w bardzo już zaawansowanej ciąży, i Angie.
- Angie! - krzyknął Jim i w przypływie sił, z których posiadania nie zdawał sobie sprawy, wyrwał się Carolinusowi i objął ramionami Angie, gdy do niego podbiegła.
Kilka kroków dalej Brian także tulił mocno swoją panią, a po lewej stronie Dafydd oplótł długimi ramionami Danielle, która naraz śmiała się i płakała.
- Mój złocisty ptaszku, mój złocisty ptaszku - mówił łucznik, wtulając policzek w jej włosy i łagodnie kołysząc ją w ramionach.
- Cóż ze mnie za złocisty ptaszek? - odrzekła Danielle wśród łez i śmiechu. - Spójrz na mnie! Spójrz na mnie!
- Patrzę - powiedział Walijczyk, odsuwając ją na tyle, żeby móc sięgnąć ręką i pogłaskać wielką wypukłość jej brzucha. - Na tę najwspanialszą rzecz, którą mój złocisty ptaszek mógł mi ofiarować. Czegóż więcej mógłbym jeszcze pragnąć, chyba że więcej tego samego?
Padli sobie w ramiona, znów się obejmując, a Dafydd sam śmiał się, ale oczy błyszczały mu od łez.
Jim i Angela obejmowali się długą chwilę bez słów. Potem głos Angie zabrzmiał Jimowi łagodnie w lewym uchu.
- Jesteś z powrotem - szepnęła. - W domu, nareszcie.
- Tak - powiedział Jim.
- I zostaniesz - cieszyła się Angie.
- Tak - powtórzył Jim.
I wiedział, że kłamie. I wiedział, że Angie wie, że skłamał. Ale w tej chwili słowa te były wystarczająco prawdziwe.
