Autor: Gwyneth Jones 
Tytul: Śnieżne jabłka

(The Snow Apples)

Z "NF" 9/93

Klątwa rzucona podczas narodzin gwarantowała, że młody 
książę nigdy nie doświadczy miłości ani nawet nie pozna 
znaczenia tego słowa. Jednakże wypadki często przybierają 
obrót odmienny od naszych oczekiwań.


Gwyneth Jones 

Śnieżne jabłka

(The Snow Apples)

   Dawno, dawno temu, daleko stąd była kraina, gdzie góry  
wznosiły się tak wysoko, że nawigatorzy u odległych brzegów  
brali lśniące lodowe wierzchołki za konstelacje gwiazd na  
nocnym niebie. I powiadano, że wspinaczka na ich szczyt  
trwałaby tak długo, jak trwa całe ludzkie życie. Ci, którzy  
mieszkali w podgórskich wsiach i miasteczkach, rzadko  
podnosili wzrok na odległe olbrzymy, sięgające ponad chmury.  
Często jednak opowiadali sobie baśnie, które podsycały w 
nich niejasną nadzieję i wielkie oczekiwanie na coś, co 
przyjdzie z gór - pewnego dnia.  
   Krajem tym rządził król, który miał trzy żony - kolejno,  
przez wzgląd na ważne zagraniczne interesy.  Pierwszą żonę  
chyba kochał, ale musiał ją oddalić, ponieważ nie dała mu  
dzieci. Druga żona rozwiodła się z nim, wykorzystując jakąś  
nieścisłość w kontrakcie małżeńskim.  Trzecia żona w ogóle  
nie interesowała króla, ale urodziła mu syna. Dzień nadania  
imienia był wielką uroczystością. Król kazał usunąć wszelkie  
niepewne elementy, wróżki i kapłanów z ogolonymi głowami. 
Ale w tajemnicy, żeby ugłaskać konserwatywną partię, 
zorganizował dyskretne spotkanie z astrologiem.  
   Król i królowa z dzieckiem siedzieli w małej sali 
audiencyjnej.  Wprowadzono astrologa, a król od razu 
spostrzegł jego smutną minę. Wróżbiarz trzymał się 
blisko drzwi i rozglądał się lękliwie.  
   - Panie - powiedział - obawiam się, że muszę wypełnić 
przykry obowiązek.  
   Król przybrał pobłażliwie sceptyczny wyraz twarzy, jaki 
rezerwował na podobne okazje, i niedbale skinął ręką. Gest 
mógł wskazywać na obecność kilku wielkich drabów w mundurach 
i ciemnych okularach. Ten król był liberalny, ale nie głupi. 
Astrolog zadygotał, ale mówił dalej: 
   - Gdy na twój rozkaz, panie, przeprowadzałem odpowiednie 
obliczenia, które robią takie wrażenie na ignorantach... 
znalazłem się we władzy...  silniejszego wpływu.  
   - Czego?
   - To znaczy, panie, że wypełniałem twoje rozkazy. Nagle  
jednak poczułem, że ktoś inny przejał kontrolę. W rezultacie  
tej interwencji jestem obecnie zmuszony rzucić klątwę.  
   Królowa, która uważała to wszystko za bzdury, wydała 
okrzyk zaskoczenia. Król zachował kamienny spokój.  
   - Mów dalej - polecił.
   Oczy wróżbiarza stały się puste, pewnie na skutek 
przerażenia. Zaczął recytować obcym, piskliwym głosem: 
   - Królu, twój potomek będzie cierpiał albo twoje 
królestwo upadnie.  Nadchodzi czas wyboru, chwila decyzji. 
Twój syn utraci swoją jedyną miłość albo twój kraj zostanie 
zniszczony.
   Zapadło krótkie milczenie. Potem król powiedział:
   - Dziękuję, możesz odejść. Otrzymasz odpowiednią nagrodę.
   Astrolog uśmiechnął się smutno i wyszedł, odprowadzony 
przez dwóch umundurowanych mężczyzn. Królowa odetchnęła z 
ulgą.  
   - No, nie było tak źle.
   - Nie tak źle!? - wykrzyknął król. Strzelił palcami, 
żeby odprawić straż, po czym zaczął spacerować po komnacie z 
zachmurzoną twarzą.  
   - Nie rozumiem - powiedziała królowa. - To była tylko 
drobna impertynencja. Prawie na pewno chłopiec pokocha jakąś 
dziewczynę, nie pytając nas o pozwolenie. Taka już jest 
dzisiejsza młodzież. I będzie musiał ją odstawić. Tak było 
z tobą, prawda? Nie ma powodów do zmartwienia.  
   Ale król był zaniepokojony. Wiedział, czym jest moc, a 
przed chwilą czuł ją w tym pokoju.  
   - Nie znasz się na klątwach - oświadczył. - Jak już 
czyhają, żeby dosięgnąć człowieka, to wreszcie go dopadną. 
Słyszałaś kiedyś o królu imieniem Edyp?  
   Królowa odebrała zagraniczną edukację. Pomyślała o 
nagich górskich szczytach i ogarnął ją strach. Ale król 
mówił dalej:   
   - Pozostaje tylko jedno wyjście. Musimy usunąć miłość z 
jego życia.  Nigdy jej nie pozna, nigdy nie wymówi tego 
słowa. Nigdy nie doświadczy jej ciepła. Stworzę dla niego 
nowy świat, a w tym świecie nie będzie czegoś takiego jak... 
miłość.  
   Królowa była zaszokowana, ale król wkrótce jej 
udowodnił, że życie bez miłości może być całkiem przyjemne.  
   - Według mnie nie musimy rezygnować ze zwykłych dobrych  
manier i tak dalej - wyjaśnił. - Możesz być dla niego miła,  
jeśli zechcesz, dopóki to pozostanie bez znaczenia, niby  
uśmiech rzucony obcemu człowiekowi, którego ci  
przedstawiono. On może mieć tyle zabawek, ile zapragnie.   
Dopiero kiedy zacznie wyróżniać jedną z nich, musimy uważać.  
To samo z niańkami. Częste zmiany i stała bezosobowa  
troskliwość powinny załatwić sprawę. Zwróć uwagę na jedno,  
moja droga. Prawdziwa miłość zawsze była powodem do płaczu.  
On będzie nieustannie uśmiechnięty. Myślę, że w końcu 
podziękuje nam za to. Ale oczywiście, jeśli nasz plan się 
powiedzie, on nigdy nie zrozumie, co dla niego zrobiliśmy.  
   Plan powiódł się doskonale. Młody książę rzeczywiście był  
bardzo miłym dzieckiem. Wprawdzie spełniano wszystkie jego  
zachcianki, ale z całkowitą obojętnością, w ramach ustalonej  
rutyny. Brakowało poczucia władzy, tej władzy, jakiej często  
nadużywa rozpieszczone dziecko. Chłopiec dorastał pośród  
miłych, grzecznych, usłużnych ludzi, którzy sprawiali 
wrażenie, że jego los wcale ich nie obchodzi.  
   Kiedy książę osiągnął odpowiedni wiek, król - ku  
zaskoczeniu królowej - wysłał go za granicę w celu 
dokończenia edukacji.  
   - Ależ mój drogi - zaprotestowała - a jeśli on się 
zakocha?
   Król uśmiechnął się spokojnie.
   - On się nie zakocha. Jest bezpieczny. Znacznie większe 
niebezpieczeństwo grozi mu, gdyby tutaj został.  
   Król miał wrażenie, że małżeństwo z rozsądku nie jest  
odpowiednim przykładem dla księcia. Chłopiec zobaczy, jak  
jego młodzi towarzysze poświęcają swobodę na rzecz więzów  
rodzinnych - poddają się tradycji, często wbrew własnej  
woli. Takie dziwne zachowanie musi wywołać mnóstwo  
niepotrzebnych pytań. To sugeruje pewien rodzaj  
emocjonalnego nieumiarkowania: miłość rodzinną, miłość do  
obowiązku, do religii. Książę nie powinien wiedzieć o takich  
rzeczach. Przyszła małżonka zostanie mu przedstawiona jako  
następna zabawka do jego kolekcji. W międzyczasie niech  
pozbawiony miłości młodzieniec buszuje pośród wolnych 
młodych ludzi, którzy go zapewnią, że kochankę bierze się 
dla własnej egoistycznej przyjemności.  
   A więc młody książę wyjechał za granicę. Bawił się 
doskonale, a jego specjalna edukacja w niczym nie 
ucierpiała. Zdarzył się jednak niefortunny zbieg 
okoliczności. Oczywiście król dopilnował, żeby w jego kraju 
nigdy nie wspominano o klątwie. Ale wiadomość jakoś się 
rozeszła. Książę znalazł wzmiankę o sobie jako o
interesującym przypadku w dziale antropologicznym 
uniwersyteckiej biblioteki.  
   Odebrał to jako bardzo niemiłą niespodziankę. 
Natychmiast odleciał do kraju i następnego dnia wpadł do 
gabinetu ojca, płonąc oburzeniem.  
   - Rzucono na mnie klątwę! - krzyknął. - A ty w to 
wierzysz, bo inaczej nie trzymałbyś jej w tajemnicy. Jestem 
przeklęty! Chcę wiedzieć, o co chodzi!
   Król wziął do ręki długopis i uśmiechnął się uprzejmie.
   - Niestety, nie mogę ci powiedzieć.
   - Musisz mi powiedzieć.
   - Niestety, po prostu nie mogę.
   Książę upadł na fotel.
   - Czy to jeden z warunków?
   Król wydawał się ubawiony.
   - No, można powiedzieć, że to jeden z twoich warunków.
   Oszołomiony książę zmierzył go gniewnym wzrokiem i 
wyszedł z nadąsaną miną.  
   Król wybuchnął śmiechem. Jeszcze nigdy nie był tak 
pewny swojego syna i jego treningu.  
   Ale książę, który dotąd niczym się nie przejmował,  
wreszcie znalazł cel w życiu. Poszedł prosto do dziewczyny,  
którą poznał przed wyjazdem za granicę. Dziewczyna była  
teraz zaręczona i nie chciała, żeby widywano ją z obcym  
mężczyzną, nawet z księciem. Pozostały w niej jednak resztki  
wielkiego rozgoryczenia, więc zrobiła, o co prosił. Książę  
wiedział, że nie ma sensu zwracać się do któregoś z 
szacownych mistrzów Dawnych Sztuk, pozostającego w kontakcie 
z królem. Szukał podrzędnego magika.  
   Pięć dni później, kiedy księżyca ubywało, książę stał 
przed nędzną ruderą w tylnej alejce nad cuchnącą rzeką. O 
mało się nie rozmyślił. Mieszkająca tu stara wiedźma  
rechotała tak głośno, że zaczął podejrzewać, iż jego była 
dziewczyna zrobiła mu kawał, chociaż nie rozumiał dlaczego.  
   - Możesz już wejść - zaskrzeczała wróżka. Książę 
pochylił się, by nie uderzyć głową o niską futrynę i wszedł.  
   Wnętrze było teraz gęste od oparów jakichś ziół, które  
stara rzuciła do ognia. Gdzie się schowała? Dostrzegł jej  
sylwetkę w półmroku. Potem płomień strzelił do góry i książę  
wyraźnie zobaczył jej zmienioną twarz. Gęsta sieć zmarszczek  
zniknęła. Oczy spoglądające z gładkiej maski były dziwnie  
jasne i bystre. Może dziewczyna zapłaciła starej wiedźmie za  
jakąś złośliwą psotę, ale teraz starucha znalazła się we 
władzy większej mocy. Każdy królewski syn rozpoznałby ten 
widok. To było straszne.  
   Usta staruchy poruszyły się sztywno. Głos przemówił:
   - Książę, pośród odległych białych górskich szczytów 
rośnie małe owocowe drzewko, które rodzi jabłka ze śniegu. 
Przyłóż topór do korzeni tego drzewa, a dowiesz się, jaka 
klątwa ciąży na tobie...  
   To było wszystko. Naturalny smród chałupy pokonał 
zapach dymu. Książę poczuł niesmak. Cisnął na ziemię garść  
monet i wyszedł. Zadrżał mimo woli, kiedy maszerował  
uliczką... ktoś nastąpił na jego grób. Religia była  
rozsądnym interesem, ale książę nigdy nie cierpiał tych 
starych, ponurych przesądów, sam zresztą nie wiedząc
dlaczego.  
   Ale kiedy szdł w stronę nowoczesnego śródmieścia podniósł  
głowę i popatrzył na wschód. Zobaczył tylko łunę miasta na  
niebie, wiedział jednak, że gdzieś tam leży biała góra,  
stanowiąca wyzwanie. I nagle poczuł gwałtowną tęsknotę,  
ostrą jak ukłucie strachu. Uśmiechnął się, posyłając na 
wschód milczącą obietnicę, po czym zawrócił do domu.  
   W tajemnicy zakończył przygotowania i wyruszył niby na  
krótką wycieczkę. Nie zabrał żadnych zapasów ani dodatkowego  
wyposażenia. Dotarłszy do wioski na pogórzu odkrył ze  
zdumieniem, że cywilizacja została gdzieś daleko. Nie mógł  
kupić żadnych koncentratów ani odpowiedniego sprzętu  
wysokogórskiego. Zamiast tego dostał sporo grubej wojłokowej  
odzieży oraz wynajął czterech milczących mężczyzn o  
ciemnych, okrągłych twarzach i krótkich, grubych nogach.   
Mieli nieść puszki masła, brezentowe namioty i resztę  
staroświeckiego ekwipunku. Książę rozmawiał z tymi ludźmi  
tylko przez przewodnika. Oczywiście ukrywał swoją tożsamość.  
Nie wiadomo, czy to robiło jakąś różnicę. Dziewiątego dnia 
wyprawy obudził się i stwierdził, że tragarze uciekli.  
   Musiał zrezygnować z dalszej drogi i zawrócić, niosąc 
tyle, ile zdoła.  Lecz bez tych czterech niezgrabnych 
tobołków jakże przytłaczająca wydawała się cisza: 
nieskończony, lodowaty przestwór białego światła i 
błękitnego cienia.  
   - Przynajmniej potrafię odróżnić górę od dołu - 
powiedział sobie twardo książę - a niczego więcej nie 
potrzebuję.  
   Starał się zachować konieczny spokój ducha, kiedy brnął  
przez bezkresne zbocze białego, chrzęszczącego śniegu. Ale  
nieubłagana cisza i strach przed tym, co może się zdarzyć  
przy następnym kroku, podkopały jego siły. Cienie zaczęły  
falować, przybierając niezwykłe kształty i kolory.  Słyszał  
głosy. Nie miał pojęcia, gdzie jest góra, a gdzie dół. Wpadł 
w panikę i rzucił się do ucieczki, potem upadł bez tchu i 
ogarnęła go senność.  
   - Nie, nie - powiedział do siebie - nie wolno spać. 
Znajdź małe owocowe drzewko...  
   I nagle zobaczył. Przez cały czas miał je przed 
nosem. Ściana śniegu pękła, ukazując prześwit pełen zieleni 
i słońca - czarodziejską dolinkę, gdzie rosły owocowe 
drzewa, a jedno z nich rodziło śnieżnobiałe jabłka. Książę 
wydał donośny okrzyk triumfu i zaczął skakać przez zaspy, 
śmiejąc się i wrzeszcząc. Dopóki nie wpadł do wielkiej 
lodowej szczeliny, która rozwarła się pod jego stopami. Nie 
było żadnej czarodziejskiej dolinki.  
   Istota, która mieszkała w jaskini na dnie szczeliny, była  
silniejsza niż na to wyglądała i pozbawiona lęku. Kiedy  
usłyszała chrzęst czegoś spadającego z góry, wyszła,  
obejrzała to coś i wciągnęła do środka. Położyła na swoim  
łóżku i okryła owczymi skórami. Myślała, że to coś nie żyje, 
więc tej nocy spała na podłodze, ponieważ zmarli zasługują 
na szacunek.  
   Rano zobaczyła, że otwarło oczy. 
   - Czy umarłeś? - zapytała.
   - Nie... - odpowiedział książę słabym głosem.
   - Więc ja także cię nie zabiję.
   Książę spojrzał na drobną, białą, delikatną dłoń 
dotykającą jego ramienia i zaśmiał się cicho. I znowu 
stracił przytomność.  
   Później odkrył, że nie miał powodu do śmiechu. Ona  
uśmiercała każdego, kto przypadkiem trafił do tej jaskini i  
spojrzał na nią. Wyuczono ją sposobów zabijania, które nie  
zależały od wagi i wzrostu. Była kapłanką.  Nazywała się  
Ari-gan, co oznacza białe dziecko. Była szczupła i żylasta,  
o dziwnie bezbarwnej skórze i włosach. Oczy miała barwy  
najbledszego błękitu, wzrok trochę błędny i rozbiegany,  
pewnie dlatego, że jeszcze nigdy nie widziała istoty  
ludzkiej, nawet własnej twarzy w lustrze. Nosiła opaskę na  
oczach od urodzenia aż do dnia, kiedy przyniesiono ją tutaj  
i zostawiono uśpioną. Księcia zaniepokoiło, że była  
kapłanką. Wiedział, że jeśli znajdą u niej mężczyznę nie 
obejdzie się bez kłopotów. Widocznie jednak ludzie, którzy 
przynosili jej dwa razy do roku zapasy żywności, nigdy nie 
wchodzili do jaskini.      
   - Poznaję, kiedy mają się zjawić po pogodzie i po snach.   
Wtedy wychodzę i zostawiam znak, żeby wiedzieli, że wciąż tu  
jestem. Potem znajduję jedzenie. To wszystko.  
   Chciał, żeby Ari-gan wytłumaczyła mu powody swojej 
rytualnej izolacji, ale wyrażała się dość niejasno.  
   - Nie wolno dotknąć - powiedziała. - Ani widzieć 
twarzy, ani dotykać ręki. Żebym była pusta. Gotowa.  
   - Gotowa do czego? - zapytał książę. Lecz Ari-gan nie 
potrafiła lub nie chciała odpowiedzieć. Nie znała innego 
życia, była szczęśliwa. Pewnego dnia umrze. Czy wówczas 
przywiozą tu następne białe dziecko? Niekoniecznie.  Białe 
dzieci rodzą się rzadko, raz na kilka pokoleń.  
   - A co ze mną? - zapytał książę. - Widziałaś moją twarz...
   Ari-gan popatrzyła na niego w zamyśleniu.
   - Kazano mi zabijać ludzi. Najpierw myślałam, że źle 
zrobiłam zostawiając cię przy życiu. Ale teraz znam cię. 
Jesteś taki jak ja, nie jak oni. Czuję to. Więc chyba 
wszystko w porządku.  
   Książę zrozumiał. Różnił się tak bardzo od prymitywnych 
górali, że w jej oczach był ponad wszelkimi zakazami. Ona 
pewnie uważa, że ja też jestem kapłanem, pomyślał kwaśno. 
Ale naturalnie nie protestował.  
   Zanim książę wyzdrowiał po upadku, minęło krótkie lato i  
jesienne burze rozszalały się wśród lodowych szczytów. Nie  
mógł się wydostać. Wiosną górale znowu przyniosą zapasy dla  
Ari-gan. Spróbuje jakoś do nich dotrzeć nie zdradzając, że  
mieszkał z kapłanką. Do tej pory musiał tkwić w pułapce.  
Zanim to sobie uświadomił, spędził już wiele dni sam na sam  
z dziewczyną, która go karmiła i doglądała.  Nadchodząca zima 
wcale nie wydawała się długa.  
   Rozmawiali, wymieniali uśmiechy i chwile przyjaznego  
milczenia. Książę poznał twarz białego dziecka tak dobrze  
jak swoją własną. Czuł, że narasta w nim dziwne napięcie.   
Pewnej nocy usiadł wyprostowany w ciemności na posłaniu z  
owczej wełny i krzyknął "Ojcze!" tak głośno, że obudził się.   
Kiedy dotknął palcami policzków, poczuł łzy. Co go opętało? 
Nie potrafił tego nazwać.  
   Ari-gan obudziła się i zobaczyła, że młodzieniec kołysze  
się w przód i w tył na łóżku, szlochając głośno. Ona również  
wybuchnęła płaczem i podbiegła do niego.  
   - Czuję to, czuję to samo. Och, co się dzieje?          
   Żadne z nich nie rozumiało. Przywarli do siebie szukając  
pocieszenia, w nadziei, że to coś odejdzie.  
   Wkrótce potem, w środku zimy, książę i Ari-gan całkowicie  
zapomnieli o swoich nocnych koszmarach. Zostali kochankami.   
Nie myśleli, co się stanie, jeśli ich odkryją; żyli  
chwilą obecną. Leżeli razem w cieple.  Wcześniej książę nie 
powiedział jej nic o swojej wyprawie, teraz jednak,  
nasłuchując odległego wycia wiatru, zapragnął mówić o  
czarodziejskiej dolinie, którą widział przez jedną chwilę: 
zieleń, blask słońca i małe drzewka obwieszone jabłkami...  
   - Skąd tutaj jabłka? - zapytała leniwie Ari-gan.
   - To jest jabłko, które ugryzę - oznajmił książę, 
pieszcząc dłonią wypukłość jej małej piersi, delikatnie 
zaokrąglonej i białej jak śnieg.  
   Ari-gan wybuchnęła śmiechem. Ale książę nagle podskoczył.  
Przypomniał sobie słowa wróżki. Zrozumiał, że jego  
obecność zniszczy Ari-gan. To była cena, której żądano...  
   - Nie...! - krzyknął. - Nie zrobię tego! Nie mogę!
   Ari-gan była zbyt zaskoczona, żeby go powstrzymać.   
Zapakował trochę jedzenia i natychmiast wyszedł z jaskini.   
To było szaleństwo. Pobiegła za nim. Ale śnieg sypał gęsto,  
a wiatr dmuchał ostro. Kiedy zrozumiała, że nie da rady iść,  
wróciła do jaskini. Popatrzyła na ich wspólne łóżko i  
gwałtowny dreszcz wstrząsnął jej młodym białym ciałem.  
Zatoczyła się i upadła jak ścięte drzewo.  
   Na wiosnę przyszli po Ari-gan. Oczekiwała tego. Wyczuła  
narkotyk w jedzeniu i przygotowała się. Nadszedł jej czas.   
Przeznaczenie, o którym nigdy nie mówiła księciu, miało  
dopełnić się właśnie teraz. Namalowali odpowiednie symbole  
nad jej zawiązanymi oczami i ubrali ją w starożytne szaty.   
Zaprowadzili w święte miejsce i rozpalili przed nią ogień.   
Wzbił się gryzący dym, wypełniając małą, ciemną klitkę.   
Napięcie narastało, kiedy wiedzące kobiety i świątobliwi  
mężowie z gór czekali, żeby ich bóg przemówił. To było  
znacznie starsze niż państwowa religia. To mogło się zdarzyć 
tylko raz na pięćset lat.  Pokolenie za pokoleniem żyło i 
umierało, zanim narodziło się następne białe dziecko, które 
zamieniono w idealne naczynie: usta boga.  
   Czekali. Nagle twarz dziewczyny wykrzywiła się w 
straszliwym grymasie. Ari-gan krzyknęła i spadła z 
wysokiego stołka, skręcając się z bólu.  
   Świątobliwi ludzie doskoczyli do ciała. Po chwili 
najstarsza kobieta oznajmiła: 
   - Nie było miejsca. Dziecko nie było puste. Zdradziła 
nas. Bóg nie mógł przemówić.  
   Rozległ się pomruk zgrozy. Natychmiast zaczęli 
zastanawiać się, jak ukryć katastrofę. Wreszcie po prostu  
wrzucili zepsutą kapłankę do lochu i zamknęli nad nią  
pokrywę. Dostarczali jej jedzenie i wodę, by nikt nie mógł  
powiedzieć, że ją zabili. Górale wrócili do swoich spraw i  
próbowali zapomnieć o tym wydarzeniu. Ale wszyscy czekali na 
katastrofę.  
   W tym czasie zagraniczna ekspedycja przyniosła z gór  
skurczone, zmarznięte ciało młodego człowieka. Znaleźli go  
na śnieżnych polach, kiedy wędrował bełkocząc o drzewkach  
owocowych. Wszyscy mówili, że miał szczęście, skoro w ogóle  
przeżył.  Król był bardzo rozgniewany, a także  
zaniepokojony, że jego syn ryzykował życie dla jakiegoś  
celu. Ale młody człowiek wydawał się równie obojętny i 
beztroski jak zawsze.  
   Potem znowu wyjechał za granicę i kontynuował studia.   
Gdyby miał prawdziwych przyjaciół, zauważyliby w nim zmianę.   
Był teraz bardzo milczący. Czekał, kiedy dosięgnie go  
klątwa. Nie wątpił w nią ani przez chwilę. A cena za 
uniknięcie klątwy wydawała mu się zbyt wysoka.  
   Nieszczęście nadeszło prędzej, niż się spodziewał. Nie  
czytywał gazet, więc dowiedział się dopiero z teleksu od  
ojca. Kiedy otwierał kopertę przy biurku portiera, rzucił mu 
się w oczy nagłówek w gazecie. Wiadomość przysłana teleksem  
mówiła: SKAZANI NA ZAGŁADĘ. COŚ TY ZROBIŁ? NATYCHMIAST 
WRACAJ DO DOMU. OJCIEC.  
   Łzy. Jakby cały świat pogrążył się w żałobie. Słony  
deszcz padał od dziesięciu dni, zanim wybuchła panika, zanim  
ludzie odkryli, że cały kraj tonie w tej okropnej powodzi.   
Minęło już dwadzieścia dni. Deszcz wypalił całą zieleń.   
Drogi zamieniły się w rzeki błota. Rzeki zamieniły się w  
śródlądowe morza, pełne cuchnącego ścierwa. Łzy. Nieruchome  
powietrze było gęste od wody, kiedy książę brodził przez pas  
startowy do czekającej furmanki, zaprzężonej w parujące  
woły. Zmotoryzowany transport praktycznie przestał  
funkcjonować, a samoloty nie chciały już lądować w tym  
zakazanym kraju. Wszyscy zostali skazani na utopienie w  
morzu łez. Oto ojciec, z groźną twarzą zmienioną przez żal i 
strach, wrzeszczy szaleńczo na księcia: "Coś ty zrobił? Coś 
ty zrobił?", a kiedy odprowadzają go z powrotem do łóżka, 
mamrocze z rozgoryczeniem: "Gdzie popełniłem błąd?" 
   Książę miał dużo roboty. Musiał kierować akcją ratowniczą  
zorganizowaną dla nieszczęsnych ludzi i przez cały czas  
daremnie, beznadziejnie szukał sposobu, by powstrzymać  
deszcz. Pracował ciężko. Nie wiedział, że sam się zmienił.   
Nie zauważył zdziwienia ludzi, którzy z nim pracowali - był 
zbyt zajęty.  
   Do stolicy zaczęły docierać opowieści o miejscu, gdzie  
nie padało. Powiadano, że była to święta wioska, położona na  
uboczu. Stała tam stara świątynia Wyroczni, słynna za  
dawnych czasów. Ta wioska była chroniona. Co więcej, 
tamtejsi ludzie znali przyczynę deszczu.  
   - Pojadę tam - postanowił książę. 
   Prości ludzie zaczęli gadać, że książę chce zasięgnąć 
rady Wyroczni.  
   - Musicie z tym skończyć - powiedział do swoich 
pomocników. - Nie chcę żadnych plotek.  
   Tak więc wyruszyli. Podróż była męcząca. Nie widzieli nic  
prócz okrutnej słonej wody i żałosnych szczątków  
umierających ludzi za zasłoną deszczu. Potem pewnego  
wieczoru nadleciał powiew wiatru, roztrącił ciężkie, słone  
wyziewy zgnilizny i przyniósł ze sobą zapach zieleni.  
Następnego ranka koła dżipów zaczęły podskakiwać na twardym 
gruncie, brzęcząc łańcuchami. A potem podróźni wyjechali z 
deszczu.    
   Cisza była przytłaczająca, powietrze niezwykle suche.
   - Co mówili ludzie w ostatniej wiosce o tym miejscu?
   - Mówili, że jest przeklęte. Dziwne, prawda?
   - Może nawet życie staje się przekleństwem, kiedy 
wszycy inni umierają. Ciekawe, gdzie chowają się miejscowi.  
   Suche ulice były puste. Książę ze swoim oddziałem 
znaleźli mały, krzywy, podobny do ula budyneczek - słynną 
świątynię Wyroczni. Dochodziły stamtąd jakieś dźwięki.  
   - Widocznie wszyscy są w środku - stwierdził książę i  
podszedł do drzwi. Nie zauważył, że inni zostali z tyłu.  
Rytuał wymagał, żeby suplikant stawił się sam.  
   Książę wszedł w ciemność. Przywitało go długie, drżące 
westchnienie. Czuł, że otaczają go stłoczeni ludzie, chyba 
cała ludność wioski.  
   - Kto idzie? - szepnął starczy głos. 
   - Król - odpowiedział książę. W zasadzie mówił prawdę.
   - Czekaliśmy na ciebie.
   Książę nagle uświadomił sobie, że jest sam pośród tych 
głodnych, mamroczących cieni, otoczony kwaśnym odorem 
świętości, którego nie znosił.  
   - Chyba się mylicie. Przyszedłem tylko, żeby sprawdzić...
   - Tak, król musiał przyjść. On jest jedynym zastępcą, 
wszyscy to wiedzą.  
   Książę cofnął się. Ci ludzie chcieli zmienić go z tego,  
który żąda, na tego, od którego żądają. Ciężki, duszący  
odór przytłaczał go. Na zewnątrz został blask słońca i 
przyjaciele...  
   Ludzie otaczający księcia - teraz ich zobaczył - byli 
niscy i ciemni, o nieruchomych, obojętnych twarzach. Stara 
kobieta, która przemawiała w ich imieniu, położyła 
szponiastą dłoń na ramieniu młodzieńca.  
   - Strzeżemy Wyroczni - powiedziała. - Wiemy, kiedy  
przemówi głos, ponieważ przedtem rodzi się dziecko, które  
wygląda jak nie z naszej rasy.  Wszystkie nasze kobiety  
podczas ciąży noszą przy sobie opaski, zawiązane na  
ramieniu. Kiedy białe dziecko przychodzi na świat, matka i  
akuszerka zawiązują mu oczy. Dziecka nie wolno dotykać  
gołymi rękami, nie wolno mu zobaczyć żadnej twarzy.   
Przygotowujemy je starannie. Kiedy podrośnie, przenosimy do  
ukrytego miejsca. Nigdy nie widuje tych, którzy przynoszą mu 
jedzenie. Zobaczyć je lub dotknąć to śmierć. Potem 
przychodzi czas...  
   Suchy głos załamał się. Kobieta zakryła twarz rękami 
i zapłakała.
   - Przyszedł jej czas, przyszedł jej czas, ale ona nie 
była gotowa. Jaki błąd popełniliśmy? Ponieważ jej umysł 
został zniszczony, a bóg wpadł w gniew. Bóg musi przemówić, 
ale nie może, ponieważ naczynie nie jest puste... 
Och, Ari-gan, Ari-gan, dlaczego nas zdradziłaś?  
   Wtedy książę zrozumiał.
   Pokazali mu Ari-gan w lochu. Brudna, zagłodzona istota 
patrzyła na niego bezmyślnym wzrokiem, a jej płacz brzmiał 
przerażająco.  
   - Ona nie umiera - szepnęła stara kapłanka. - Nie je i 
nie pije, ale nie umiera. I ciągle tak płacze. Bez łez.  
   Księcia zapiekły oczy. Z trudem panował nad głosem.
   - Co mam zrobić?
   Ale już wiedział.
   Namalowali odpowiednie symbole nad jego zawiązanymi  
oczami, nałożyli mu szaty, posadzili go na stołku i  
rozpalili przed nim ogień. Wzniósł się gorzki dym. Książę  
odkrył, że każdy koszmar, każdy sekretny strach w jego życiu  
był tylko cieniem tej chwili. Coś otwarło go i weszło w  
niego. Gdyby Ari-gan pozostała nietknięta, mogła przywitać  
to Coś jak upragnionego gościa. Książę tak nie potrafił.   
Poddanie się, utrata własnej osobowości omal go nie zabiły.   
Myślał, że oszaleje, a bóg nadal pozostanie niemy. Lecz Ari- 
gan rozpoznała w księciu kogoś takiego samego jak ona; i w 
pewnym sensie miała rację. Przez wiele lat jego serce było 
zupełnie puste. Znalazło się w nim miejsce nawet teraz.  
   Twarz księcia zmieniła się w gładką maskę. Wargi 
poruszyły się sztywno. Głos, który nie był głosem księcia, 
popłynął i wypełnił izbę. A na zewnątrz, w wiosce, zaczął 
padać deszcz.  
   Co powiedział bóg? Nie wiadomo. Oddział księcia nawet nie  
próbował się dowiedzieć. Zanieśli Ari-gan, obmytą i  
opatrzoną, na noszach do samochodu.  Przez cały czas padał  
czysty, słodki deszcz. Padał podczas drogi powrotnej, dopóki 
nie zmył soli. Wówczas ustał.  
   Później słyszano, jak stary król donośnie oskarżał 
swoją żonę o jakąś dawną zbrodnię.   
   - Powinnaś była mi powiedzieć - narzekał. - Co ja wiem o  
niemowlętach?  Zawsze mówiłem, że te klątwy są zdradliwe.   
Ale ty powinnaś była wiedzieć...  że jedyna miłość, jaką zna  
dziewięciodniowe niemowlę, to miłość do siebie... do 
siebie...  
   Teraz jednak książę siedział przy noszach Ari-gan w tyle  
podskakującego dżipa, trzymając ją za rękę. Była za słaba,  
żeby rozmawiać, ale jej oczy mówiły, już nie puste ani pełne  
szaleństwa. Książę miał uczucie, że zostawił jakiś drobiazg  
w chacie Wyroczni, ale z pewnością nic cennego.  
                                    Przełożyła Danuta Górska

                        GWYNETH JONES
   Angielska autorka, w Polsce nieznana, na świecie 
osiągnęła znaczną popularność. Pisze książki dla dorosłych i 
młodzieży, głównie SF i fantasy. Jej cztery powieści (rzadko 
tworzy opowiadania) - "Divine Eudurance", "Escape Plans", 
"Kairos" i "White Queen" - spotkały się z entuzjastycznym 
przyjęciem wśród krytyków, którzy cenią szczególnie jej 
chłodną inteligencję i wyobraźnię, porównując pisarkę do 
Ursuli Le Guin, choć nie kwestionując jej oryginalności.
   Pod pseudonimem Ann Halam opublikowała kilka książek dla 
dzieci. Para się również krytyką publikując często eseje w 
"Interzone" (angielska "Nowa Fantastyka"), "Foundation" i 
"New York Review of Science Fiction".
                                                     D.M.







