Autor: JACEK SOBOTA
Tytul: będzie ci policzone

Z "NF" 9/99

Monice,  Muzie w ciężkich buciorach

1. Gospodę postawiono opodal gościńca prowadzącego wprost do zakazanego miasta Barden. Miejsce było dobre, zatem gospodarz nie mógł narzekać na brak klienteli. Jednak tego dnia miał tylko czterech gości. Możliwe, że pozostali opuścili gospodę, by uniknąć towarzystwa tych czterech, wyglądających na typy spod ciemnej gwiazdy. Ciemnych gwiazd nie można zobaczyć i powiadają, że z tego właśnie powodu tak trudno odczytać losy obwiesiów i bandziorów.
Tak czy inaczej - lokal opustoszał, a nikt nie odważył się powiedzieć przybyszom złego słowa. Dobrego zresztą - też nie. Gospodarz, człek leciwy i doświadczony, o czym świadczyło bielmo na prawym oku, siwizna na skroniach i przeszkadzająca przy chodzeniu podagra, obsługiwał klientów bez słowa. Najmłodszy z czwórki nazywany przez kompanów Kandanem usiłował do gospodarza zagadać, wspominając mgliście o jesiennym chłodzie przenikającym szpik kostny. Właściciel gospody tylko łypnął nań prawym, przesłoniętym bielmem okiem i nieproszony dyskutant zamilkł.
Pogoda zaiste była paskudna; jesień,  niczym złodziej przekonany o własnej bezkarności, ogołociła z liści nieliczne przydrożne drzewa. Wiatr szalał po bezkresnej równinie i wydawało się, że w jego szaleństwie nie może być metody. Chwilami dach gospody furkotał groźnie, jakby ostrzegał ludzi, że za moment ich pod sobą pogrzebie. Byłby to jednak również jego pogrzeb.
Od kilku godzin przybysze pochłaniali wino, nie płacąc za nie. Zanosiło się, że zamierzają w gospodzie nocować. Najstarszy w grupie był Jago; dobiegał już pięćdziesiątki. Wiek oraz karczemne awantury spowodowały znaczne ubytki w jego uzębieniu, co ograniczało komunikatywność niektórych wypowiedzi. Kiedy było trzeba, mówił jednak jasno i krótko, a wszyscy go słuchali; był przywódcą grupy. Kawalkado niemal dorównywał wiekiem Jagowi. Głównie milczał, a jego twarz ginęła w cieniu. Cnob był porywczy i dość młody. Jego oblicze przecinała świeżo zasklepiona rana. Otwierała się przy gwałtowniejszej mimice, zatem starał się odzywać rzadko i nie okazywać żywszych uczuć; przy jego temperamencie było to niewykonalne.
Kandan gadał o dziewkach, które miał ostatnio w Barden - w jego opowieściach było dużo przesady i towarzysze właściwie go nie słuchali. Zresztą tak naprawdę nikt nikogo nie słuchał - biesiadnicy wygłaszali monologi i sami byli ich jedynymi słuchaczami. Jago co jakiś czas wracał do tematu zasłużonej emerytury; wspominał też, że zlecenie jest ostatnim parszywym zleceniem w jego życiu. Może jedynie milczący Kawalkado łowił słowa kątem ucha, ale i to nic pewnego. Z kolei Cnob co chwila wpadał we wściekłość, choć było to w jego stanie niewskazane, wracał wciąż do suki, która tak fatalnie go urządziła. Snuł krwawe wizje, jak to wypruje jej wnętrzności, którymi następnie nakarmi trzodę chlewną. Przy trzodzie Jago drgnął.
- Zamknij się, Cnob - rzekł. - Widziałem w życiu więcej wnętrzności, niż ty dziwek i świń razem wziętych. Jakbyś tego nie przeliczał, nawet na wagę. Odkąd się znamy, nie usłyszałem od ciebie nic nowego, więc wolę, kiedy milczysz. Ta kobieta nam nie ujdzie, musi troszczyć się o bachora.
Kandan, mocno już pijany, z mętnym spojrzeniem i czerwonym obliczem, począł niedelikatnie pokpiwać z zawodowych umiejętności Cnoba, którego byle dziewka naznaczyła sztyletem na resztę życia. Cnob wpadł we wściekłość, rana na policzku znów jęła krwawić. Chcąc nie chcąc Cnob rozlewał nie tylko swoją juchę.
Jago dyplomatycznie rozładował sytuację, wysyłając Kandana po wino, Cnoba zasię - na górę, do gościnnej izby, by tam opatrzył sobie ranę.
Gdy zostali przy stole we dwóch, Kawalkado odezwał się po raz pierwszy tego dnia.
- Parszywa robota.
- Robota jak robota - odparł filozoficznie Jago.
- Byłem z tobą pod Wardan, Jago. Nigdy przedtem ani nigdy potem nie widziałem tylu trupów w jednym miejscu, jakby stał za tym jakiś potworny kolekcjoner. Nie widziałem takiego okrucieństwa ani takiego morza nonsensownie rozlanej krwi.
- Milcz, Kawalkado - warknął Jago, ponieważ i jemu pamięć służyła dobrze.
- Mordowaliśmy, bo Sorm za to płacił. Słuszność sprawy nieważna, zawsze szło o to jeno, że jesteśmy najemnikami i z tego żyjemy. Lecz czegoś takiego... - Kawalkado jął przemawiać szeptem, jakby dławił go własny głos. - Czegoś takiego, Jago, nikt nigdy od nas nie wymagał. Jestem, jak ty, mordercą bez honoru, urodzonym pod parszywą gwiazdą i godłem. Ale to... To jest naprawdę złe... Jaśnie oświecony książę Sorm Bez Palca postradał zmysły.
- Przyjęliśmy zlecenie, Kawalkado. Nigdy nikogo nie zawiedliśmy, to nasz jedyny kapitał. Książę płaci dobrze. Robota parszywa, ale nie tylko my się jej podjęliśmy. Jeśli jest piekło, to nie trafimy tam sami. Po tej robocie wycofuję się z rzemiosła, a i tobie radzę. Ale dopiero PO tej robocie... Nie martw się, Kawalkado. Czeka nas spokojna, dostatnia starość.
- Spokojna starość... I milczące sumienie, co Jago? - zadrwił Kawalkado.
- Czy ja dobrze słyszę?! - krzyknął Kandan, który z pomocą karczmarza doniósł wreszcie wino.- Waleczny Kawalkado sumieniem udręczon! Dobrze, więcej złota do podziału.
- Milcz, żółty dziobie - westchnął ciężko Jago. Pomyślał, że piętnaście lat temu za takie odzywki Kawalkado odgryzłby młodemu durniowi język. Dziś byli już starzy, zmęczeni, trapiły ich niepotrzebne wątpliwości. Świat należał do młodych głupców, jak Kandan czy Cnob. Trapiła ich jeno nadmierna rozrzutność oraz wątpliwości co do czystości dziwek branych między jednym a drugim pijaństwem.
Ale Kawalkado udał po prostu, że nie słyszy Kandana.
- Myślisz, że to prawda?
- Co?
- To, co o Sormie gadają. O tej... rzezi niemowląt. O przepowiedni szalonego astrologa.
Jago nie odpowiedział Kawalkadowi, zanurzył usta w cierpkim napoju. Jakiego też płynu przelał w życiu więcej: wina czy krwi?
- Mówią, że to nie szaleniec, jeno święty człek! - wtrącił z przejęciem Kandan.
- Świętość nie idzie w parze z krwiożerczością - odciął Kawalkado. Pochylił się nad stołem, a twarz oświetlił mu chybotliwy płomień pochodni. Liczne blizny tworzyły sieć dolin w rozległej równinie jego oblicza. - W przeciwnym razie nie byłoby pośród ludzi męża bardziej świątobliwego nade mnie!
Zarechotali unisono, ale krótko i sucho.
- Prawda chyba - mruknął Jago. - Nie mówmy o tym więcej. Nie nam roztrząsać przyczyny. My jesteśmy od skutków.
Jago myślał kiedyś poważnie o karierze filozofa. Pewien myśliciel zraził go jednak do tego rzemiosła, udowadniając bezspornie, jakoby zając w żaden sposób nie mógł dogonić żółwia. Filozofia pozostająca w sprzeczności ze świadectwem zdrowych zmysłów wydała się Jagowi pustą igraszką intelektu. Wybrał zawód mający więcej wspólnego z rzeczywistością.
Kandan, którego rozumem jęła komenderować chuć, zapytał gospodarza o potomstwo płci żeńskiej. Gdy odpowiedzią było milczenie oraz błysk bielma, zrozpaczony, zapytał o siostrę starca. Tymczasem Cnob zszedł na dół; miał twarz obwiązaną niechlujnie brudną szmatą. I przez nią zdążyła już przesiąknąć krew.
- Do diabła, Cnob! - krzyknął Jago; wino szumiało mu w głowie jak ocean. - To wygląda jeszcze gorzej. Kawalkado, zaszyj mu tę szramę, a będzie ci to policzone!
Zmierzch zapadł niespodziewanie szybko, a pomogły mu atramentowe i ciężkie chmury. Jago postanowił dać komendę do zasłużonego odpoczynku, lecz nie zdążył, bo w tym momencie nowy gość zawitał w gospodzie. Wraz z przybyszem wtargnął do środka nieproszony, przenikliwy chłód, który Kawalkado odczuł jak nagły dotyk śmierci. Ogarnęły go złe przeczucia, ale nie pokazał tego po sobie.
Ogień pochodni rozchybotał się, a po ścianach poczęły pełgać cienie o fantastycznych kształtach.
- Kobiety mnie nudzą, śpiewu nie słyszę, ale chętnie napiję się wina - rzekł przybysz. - I niech ktoś zajmie się moim wierzchowcem.
- Nie widzę srebra, nie widzę złota - mruknął gospodarz. - Mogę jednak patrzeć niewłaściwym okiem.
- Tak, wierzchowcem! - powtórzył obcy głośniej. - Zanocuję tu. Ale najpierw wino.
- Chyba skądś go znam... - szepnął scenicznie Jago.
Karczmarz, z ociąganiem, napełnił przybyszowi kielich.
Włosy obcego były białe jak śnieg, ale wyglądało to na teatralną sztuczkę - zbyt był młody na tak wszechogarniającą siwiznę. Twarz przybysza okazała się wspólnym dziełem autorskim smutku i zwątpienia; przypominał psa, którego najpierw ktoś dotkliwie obił, by następnie odebrać mu upragnionego gnata. Pies wlecze się zatem do budy, by tam szukać schronienia, ale na miejscu znajduje zgliszcza. Nieznajomy wyglądał na człowieka zmierzającego z podziwu godną konsekwencją od klęski do klęski. Mimo to był rycerzem - świadczył o tym nie tylko miecz u boku, wykonany z drogiej, najpewniej daletańskiej stali; również i godło na piersi - Wiewiórka Bez Kity. Jago dużo by dał za takie godło. To, które od wieków przynależało do rodu Jaga - Koniczyna Bez Liści - było przyczyną nieustannych zgryzot najemnika. Albowiem im wyższy w hierarchii bytów organizm na godle, tym wyższy status posiadacza. Godłami arystokratów bywały zwykle ptaki, rzadziej - ryby. Powiadano, że godłem Cesarza była Kobieta Bez Włosów Łonowych. Krążyły również pogłoski, nie potwierdzane jednak przez autorytety, że godłem władcy odległej krainy Hongh miał być Upadły Anioł Z Jednym Skrzydłem.
Aż nagle przypomniał sobie Jago, kim jest przybysz. Przypomniał sobie, choć kiedy go widział ostatni raz, nie wyglądał rycerz na psa obitego, a na krwi łaknącego. Jego oblicza nie rzeźbiły smutek i zwątpienie pospołu, ale niczym nie wzruszona pewność, a jego włosy... włosy były czarne. Czarne jak noc bez gwiazd.
- Kwaidan - szepnął Jago i dodał głośniej: - Witaj, panie!
- On nie słyszy - powiedział gospodarz. - Spójrz, panie, na jego uszy.
Kwaidan nie miał uszu.
- Kwaidan - mruknął Kawalkado. - Słyszałem to imię.
Jago opróżnił dzban z wina i wstał z ławy.
- Szkoda, że nie mogę go zapytać, w którą stronę świata zmierza.
- Po co? - zainteresował się Cnob.
- Po to, by udać się w przeciwnym kierunku. Idziemy spać, chłopcy. Jutro ciężki dzień. Gospodarzu, za wszystko zapłacimy o świcie. Przed wyjazdem.
- Będzie wam policzone - szepnął do siebie karczmarz.

2. Kroni klęła, na czym świat stoi, leży oraz siedzi. Osadziła ostro wierzchowca; koń nie był tym zachwycony. Dzieciak znów wymiotował na jej plecy. Kroni miała dość trudów podróży. Chłopiec był za mały. Próbowała jechać na tyle wolno, by nie chorował, a jednocześnie wystarczająco szybko, by umknąć pogoni.
- I gdzież teraz jesteś, o ty, Który Nie Jesteś?! - krzyknęła. Nawet echo jej nie odpowiedziało. Wokół rozciągały się wrzosowiska i wydawało się, że nie mają kresu. Lecz kres był, na północy, tam, gdzie zaczynała się Szara Pustynia.
Pobieżnie oczyściła nosidło na plecach i spróbowała nakarmić małego piersią. - Nic z tego. Chłopiec, wyczerpany, płakał bezgłośnie.
- Jeszcze trochę - szepnęła. - Jeszcze trochę... Zatrzymamy się w Kaltern, potem niech się dzieje, co chce.
Zaczynała żałować, że cięła młodego siepacza sztyletem w twarz. Może powinna oddać dzieciaka, może taka cena za święty spokój wcale nie była wygórowana?
Kroni, jak zawsze, czuła się zdradzona i opuszczona. Uczucie to towarzyszyło jej od wczesnego dzieciństwa. Zdrada nadawała jej życiu sens i kształt. Najpierw zdradzana była Kroni, potem jęła zdradzać sama, mszcząc się w ten sposób za swój los. Jej matka była dziewką z podrzędnego lupanaru - zabiła ją nieczysta choroba. Tuż przed śmiercią oddała Kroni do mieszczańskiej rodziny w Barden; siedmioletnia dziewczynka odczuła to jak pierwszą zdradę. W wieku dwunastu lat zakochała się w panu domu, zdradzając zaufanie jego małżonki. Nie odczuwała z tego powodu wyrzutów sumienia; talent odziedziczony po matce pomógł jej w sztuce uwodzenia. Pan domu kochał swą żonę i uchodził za człeka honoru, nie potrafił jednak stawić czoła umiejętnie pobudzonej namiętności. Konflikt szalejący w jego sumieniu doprowadził go do pomieszania zmysłów i w konsekwencji do samobójstwa. Kroni odebrała to jak kolejną zdradę. Gdy miała piętnaście lat, uciekła z domu dobroczyńców i została ulicznicą. Traktowała swe rzemiosło jak jedną, nieustanną, monstrualną zdradę. Wyobrażała sobie, że zdradza wszystkich mężczyzn, którym się oddaje i poniekąd było tak w istocie. Kroni umykał jednak fakt, że zdradzani przez nią wiedzą o zdradzie, godzą się z nią, płacą za nią, a może nawet jej pożądają. Mężczyźni lubią się pławić w moralnych nieczystościach. Jednakowoż dwóch z tego legionu, który ją oblegał, rzeczywiście zapałało żarliwym uczuciem. Nic w tym dziwnego - Kroni była piękna i młoda, na dodatek - po matce - uwodzicielska. Mało tego - jako jedna z pierwszych jęła stosować sztukę makijażu. Pierwszy ofiarował pokaźny majątek, drugi - arystokratyczne godło. Jednak system wartości Kroni wywodził się z innego piętra rzeczywistości; nie tytuły i nie bogactwa ją pociągały, jeno zdrada w najczystszej postaci. Połamała obu serca, jakby to były wysuszone źdźbła trawy. Kroni uważała, że świat jest dobry wyłącznie dla ludzi silnych i wyzbytych prostych wzruszeń; porywy serca brała za szkodliwe dla serca; w istnienie duszy nie wierzyła w ogóle. Nic nie wiedziała - nikt jeszcze w jej świecie o tym nie wiedział - o mechanizmach doboru naturalnego, ale intuicyjnie uważała się za element podobnej machiny. Czasem myślała o sobie jak o prawie natury, niewzruszonym żywiole, działającym poza dobrem i złem.
Kilkakrotnie zaszła w ciążę i za każdym razem ją usuwała, płacąc za to słono znajomej znachorce. O dziwo, mniemała, iż były to jedyne akty miłosierdzia w krótkim życiu. Miała wręcz pretensję do własnej matki, że ta nie usunęła jej w odpowiednim momencie ze swego ciała. Tak oto chwile zwątpienia i cierpienia przeplatały się w jej życiu z momentami radości z popełnionych występków i zdrad. Śmierć często nawiedzała ją w myślach, Kroni była jednak pewna, że samobójstwo jest oznaką słabości, poddania się tym prawom, które dotąd stanowiła sama.
Aż nagle, całkiem niedawno, pojawił się on. Podszedł do niej na ulicy, gdy przechadzała się w celach zawodowych.
- Jam jest, Który Nie Jest - przedstawił się.
- Długie imię, panie Któryniejest. Jestem droga - powiedziała Kroni, uruchamiając arsenał swoich powabów.
Który Nie Jest uśmiechnął się drapieżnie.. W tamtej chwili przypominał Kroni wilka - poruszał się lekko, jakby nic nie ważył, lecz z jego postaci biła siła i gwałtowność. Lubiła taki typ mężczyzn; nigdy żadnego nie pokochała, ale właśnie takich lubiła. Dopiero potem zaobserwowała zdumiewającą cechę nowego klienta: jego zdolność do płynnego zmieniania cech charakteru, a czasem wydawało się, że nawet wyglądu - znakomicie to współgrało ze zmianami oczekiwań Kroni. Gdy chciała czułego kochanka - rysy mężczyzny łagodniały, tembr głosu miękł; gdy pragnęła w nim ujrzeć brutalnego zdobywcę - stawał się nim. Oddawanie się klientom nie sprawiało jej radości; tym razem było inaczej. Przyrodzenie Któregoniema zdało jej się niemal nadprzyrodzeniem; czuła rozkosz, jakiej nigdy nie zaznała. Tymczasem mimetyczny kochanek zachowywał się w łożu z zadziwiającą beznamiętnością, jego ruchy były obliczone i wyważone, co tylko potęgowało namiętność dziewki. Wyglądało to tak, jakby role się zmieniły: to ona była klientem, on zaś - ulicznicą. I przez cały czas mówił; wymawiał słowa, których nie rozumiała. Mówił o łańcuchu ewolucyjnym zdrady, którego Kroni miała być zwieńczeniem. Mówił o dziecku, które się narodzi, a które okaże się największym zdrajcą w historii.
- Wybrałem cię z tysiąca, moja zdradziecka Kroni - powiedział na odchodnym. - To dziecko musi się narodzić. Nie usuniesz ciąży, a będzie ci policzone.
Uśmiechnął się zdradziecko, lubieżnie i szarmancko, i wyszedł. Od tamtej pory więcej go nie zobaczyła. Miesiąc później stwierdziła, że jest w ciąży, tak jak przewidział dziwny kochanek. Mimo wściekłości postanowiła donosić dziecko. Była przekonana, że okaże się kimś wyjątkowym, jak jego ojciec. Tuż po rozwiązaniu gruchnęła w Barden wieść o przepowiedni nadwornego astrologa księcia Sorma. Gwiazdy mówiły, że w najbliższej okolicy i jeszcze bliższym czasie ma przyjść na świat Król Królów, detronizator autorytetów i wielki mędrzec. Sorm, zagrożony w swym monopolu na władzę, za cichą zgodą Cesarza, rozpoczął hekatombę noworodków płci męskiej. Kroni udało się zbiec z Barden; po drodze raniła jednego z siepaczy Sorma. Myślała w skrytości ducha, że to jej syn jest dzieckiem z przepowiedni.
Próbowała jechać wolniej, niż dotychczas. Nie minęło pół dnia, gdy Kroni  zobaczyła gospodarstwo. Pomyślała, że los jednak jej sprzyja, zaczynało bowiem brakować wody. Z bliska zabudowania wyglądały, jakby miały się przewrócić na skutek oddechu dobrze odżywionego niemowlęcia. Przywitał ją mężczyzna z widłami; widać okolica nie była spokojna. Kiedy zobaczył, że przybysz jest kobietą, odłożył improwizowaną broń. Kroni usłyszała płacz dziecka.
- Czy to chłopiec? - zapytała.
- Tak - odparł mężczyzna, wyraźnie dumny. - To syn.
Jego kobieta na widok Kroni i jej niemowlęcia przytroczonego do pleców załamała ręce. Nalegała, by zostali dłużej, lecz Kroni uparła się, by ruszać natychmiast.
- Dokąd? - zapytał gospodarz.
- Na północ.
Mężczyzna zbladł.
- Niebezpiecznie jest się tam zapuszczać, pani. Wracaj lepiej, skąd przybyłaś. Jakikolwiek zły los przywiódł cię aż tutaj, tam czeka cię jeno śmierć.
- Daleko stąd do Kaltern? - zapytała Kroni, nie zaprzątając sobie głowy bredzeniem prostaków.
- Będzie dzień drogi.
- Dziękuję wam, dobrzy ludzie.
Chciała im zapłacić za wodę, ale nie przyjęli srebrnej monety.
Kroni nic nie wspomniała o siepaczach Sorma ani o przepowiedni. Pomyślała, że najemnicy, jeśli nadal ją ścigają, mogą zadowolić się śmiercią syna wieśniaków. Nawet nie zauważyła, kiedy jej miłość własna nieco rozszerzyła granice. Wreszcie znalazł się w jej życiu ktoś, kogo pokochała: własny syn. Nie wiedziała jednak, czy odzywa się w niej macierzyński instynkt, czy nadzieja na matkowanie przyszłemu Królowi Królów?
Kobieta i mężczyzna patrzyli za oddalającą się Kroni. Oboje myśleli, że już nigdy jej nie zobaczą.
Nie mylili się.

3. Kwaidan jechał drogą wijącą się pośród wrzosowisk. Od czasu spotkania z Bazyliszkiem nie opuszczało go zwątpienie w sens jakiegokolwiek działania. Bestia miała wielką moc - zanik uszu pod jej palącym spojrzeniem był tylko symbolem, materialnym ekwiwalentem utraty właściwości. Właściwości słyszenia i wiary. Bazyliszek odebrał rycerzowi te umiejętności, a jedno wiązało się ściśle z drugim: nie usłyszy nigdy Kwaidan Głosu Boga.
Dwukrotnie usiłował ze sobą skończyć, jednak rzeczywistość uparcie przeciwstawiała się jego próbom. Za pierwszym razem powiesił się w pełnym rynsztunku, jak na wojownika przystało, na przydrożnym drzewie - gałąź nie wytrzymała obciążenia. Kwaidan miał przedsmak związanych z tym wrażeń i obrażeń, uznał więc, że śmierć przez uduszenie nie jest ani łatwa, ani godna rycerza. Następnie wypróbował na sobie truciznę sporządzoną przez pewnego pustelnika - doświadczenie zakończyło się ciężką biegunką. Po tym incydencie Kwaidan doszedł do wniosku, iż żaden rodzaj śmierci nie należy do przyjemności, postanowił zatem zawiesić samobójcze próby na czas nieokreślony. Nie oznaczało to oczywiście, że będzie ustępował śmierci z drogi.
Zgorzkniał i zobojętniał; rozpacz obezwładniającą mu duszę pokrywał nonszalancją, brawurą oraz cynizmem. I tylko rzeźba jego twarzy, wykonana dłutem smutku i zwątpienia, oddawała prawdziwe uczucia Kwaidana.
Czasami zdarzało mu się myśleć o Bogu. Czy utrata słuchu rzeczywiście była znakiem? Jaka jest prawdziwa natura Boga? Czy Bóg w ogóle istnieje? Powszechnie obowiązujące sądy o Stwórcy jako istocie nieskończenie dobrej i miłosiernej zdały się Kwaidanowi naiwne. I wcale nie dlatego, że własne przykre doświadczenia zawężały mu perspektywę. Takie pojmowanie Boga poważnie ogranicza Boskie Atrybuty. Albowiem jakiekolwiek pojedyncze cechy rozbudowane do rozmiarów monstrualnych pomniejszały w istocie Boga. Jeśli rzeczywiście był wolny od ograniczeń, nieskończony, to wszystko musiało być w Nim nieskończone: dobro i zło, miłosierdzie i okrucieństwo, poczciwość i złośliwość... Tylko taki byt mógł uchodzić za nieskończony. Z drugiej strony nieskończoność cech przeciwstawnych wykluczała się wzajem. Poza tym jakiekolwiek cechy, choćby i posiadane w nieskończonej dawce, ograniczały w istocie posiadacza. Przecie, jak powiadali mędrcy, wolna wola nie polega na uleganiu skłonnościom, lecz na przeciwstawianiu się im. Byłby zatem Bóg istotą bez właściwości? Dochodząc do tego punktu rozważań, Kwaidan godził się, że ulega paradoksom niedoskonałości człeczego poznania i rozumienia. I poprzestawał na praktycznej konstatacji: oto trafił na zły dzień Boga. A dni Boga bywają bardzo długie. Niekiedy trwają tyle, co życie przeciętnego rycerza.
Od dwóch dni poruszał się tropem krwawego śladu na drodze. Najpierw przywiodło go to do gospody i tam zrozumiał, że ślad ma wiele wspólnego z działalnością najemników księcia Sorma Bez Palca, którzy akurat gościli w karczmie. Jednak dwudniowe krwawienie w takiej obfitości oznacza zwykle śmierć broczącego - nie mogło zatem iść o paskudną szramę przebiegającą oblicze jednego z drabów. W Kwaidanie po raz pierwszy od długiego czasu obudziło się coś na kształt zainteresowania. Trop wiódł na północ, tam, gdzie znajdował się zamek Kaltern - obiekt cieszący się ponurą sławą, dalej zaś - Szara Pustynia, której sława była jeszcze gorsza. Kwaidan wracał zatem w strony, które winien był omijać z daleka, tak jakby nie tajemnica krwawego śladu, lecz los osobiście kierował rycerzem.
Trop prowadził do przydrożnego gospodarstwa, które na pierwszy rzut oka wyglądało na opuszczone. Nawet gdyby Kwaidan mógł cokolwiek słyszeć, to i tak nie doszedłby do niego żaden dźwięk; wokół panowała niczym nie mącona cisza. Rycerz zsiadł z konia i na wszelki wypadek sięgnął po miecz. Drzwi skłaniającego się ku upadkowi domostwa były uchylone - Kwaidan ostrożnie wszedł do środka. Najpierw zobaczył trupa mężczyzny wciąż kurczowo zaciskającego dłoń na widłach; miał rozpłataną głowę, wokół której wiosennie wykwitła aureola krwi. Na widłach też była krew, z czego Kwaidan wywnioskował, że mężczyzna zdołał ranić swego przeciwnika. Kobieta skonała w sąsiedniej izbie i Kwaidan domyślił się, że musiała bronić dostępu do niewielkiej, drewnianej kołyski. Rycerz żałował, że nic nie słyszy - być może dziecko płacze i dźwięki te, niczym muzyka sfer, ukoiłyby Kwaidana, rozwiały obawy, które za chwilę mogły zmienić się w pewność. Bowiem kołyska nie poruszała się; stała nieruchomo jak głaz. Wreszcie podszedł. W kołysce było bardzo dużo krwi, aż trudno uwierzyć, że tyle jej w tak małym ciałku. Korpus niemowlęcia pozbawiono głowy. Kwaidan nie mógł jej nigdzie znaleźć.
Pochował ciała. Nie znał odpowiednich modlitw, lecz wstawił się za nimi u Boga, w którego nie do końca wierzył.
Potem dosiadł konia i ruszył dalej krwawym tropem.
Na północ.

4. Niema kobieta, jedyna, nie licząc jej syna, mieszkanka zamku Kaltern, powitała Kroni bez zdziwienia. Od razu poczuła, że coś je łączy. Obie powiły synów w tym samym czasie i w tajemniczych okolicznościach. Były dla siebie antytezami: dziewka i dziewica, jakby końcami tego samego kija. Aktualna gospodyni na Kaltern, przeklętym zamku, natychmiast przejrzała Kroni na wylot - taki już miała dar. Zrozumiała, że życie jej gościa było pasmem zdrad. Dostrzegła to w pięknych, lecz twardych rysach twarzy Kroni, w zaciśniętych ustach, w zimnych oczach, których błękit nie niebo przywodził na myśl, a stal. Niemowa wiedziała, że świat rządzi się twardymi prawami i że sprawiedliwość niewiele ma z tym wspólnego. Nie winiła Kroni za jej zło ani nawet hrabiego Mortena za to, że kiedyś kazał jej - jako małej dziewczynce - usunąć język, by tajemnice zamku nie wydostały się tą drogą. Nie winiła również Kata Bez Imienia za to, że wykonał polecenie hrabiego. Świat był ciężkim łańcuchem uczynków i ich następstw, który oplatał ludzi, krępował swobodę ich miłosierdzia. Nie potrafili go rozerwać; byli na to zbyt słabi. Zdrada rodziła zdradę, cierpienie odbijało się cierpieniem. Zło nigdy nie ginęło. Było to Prawo Zachowania Zła, które niema kobieta sformułowała kiedyś na własny użytek i którym nie mogła się z nikim podzielić z racji swej niemoty oraz braku umiejętności pisania. Miała jeno nadzieję, że być może kiedyś jej syn, urodzony w cudownych okolicznościach, będzie tym, który rozerwie łańcuch i zaprzeczy prawu.
Kroni widziała - błędnie - bezradność i słabość niemowy. Nieco nadwerężona trudami podróży uroda Kroni (cienie pod oczami nie będące wynikiem wyrafinowanego makijażu, włosy w rażącej dysharmonii) wykwitła na tle jaskrawej brzydoty pani zamku. I za to głównie, a nie za okazaną gościnność, poczuła ulicznica wdzięczność do niemowy.
Zamczysko w umiarkowany sposób przerażało Kroni, nie przyzwyczajoną do budowli tak obszernych, zawiłych, tak zawilgoconych. Każde ciche nawet odezwanie Kroni, każdy jej krok kwitowały pogłosy i głębokie echa. Pod nieobecność prawowitych właścicieli zapanował w Kaltern istny raj dla pająków, które - zorientowawszy się w osobistej nietykalności - jęły wyplatać pajęczyny o artystycznych ambicjach. Ich dalsza ewolucja przebiegająca w warunkach tak sprzyjających oraz stymulujących mogła w rezultacie zaowocować pajęczym intelektem.
Synek Kroni szybko doszedł do siebie; matka była dumna z jego siły - musiał odziedziczyć ją po ojcu. Niemowlęta spoczywały w komnacie na piętrze, gdzie znajdował się dający ciepło kominek. Dzieci zachowywały się z niezwykłym spokojem, wydawało się, że obserwują się wzajem. Ich kolejne spotkanie miało odmienić losy tego świata.
Nad kominkiem wisiał portret kobiety o zniewalającej urodzie. Kroni usiłowała nie patrzeć w tamtą stronę, jednak jej wzrok ściągało coś ku wizerunkowi wręcz magnetycznie. Uważała, że piękniejsze od niej kobiety są karygodną rozrzutnością świata. To ona, Kroni, powinna wyznaczać kanony piękna, nikt inny.
Zasnęła ze wzrokiem wlepionym w portret. Miała dziwny i straszny sen. Najpierw zobaczyła rycerza o białych włosach, pozbawionego uszu. Ale ten obraz szybko się rozwiał i jego miejsce zajął inny. Widziała teraz niemowlę w złotej koronie. Pomyślała, że to jej syn i była dumna, czuła, że serce za chwilę wyskoczy, deformując jej kształtne piersi (wizja ta wydała się Kroni niepokojąca). Dopiero po chwili zobaczyła, że to nie jest jej syn; to nie jej dziecko było Królem Królów. Był to syn niemej kobiety! Nienawidziła go, Boże, jak go znienawidziła!
- Dobrze, moja piękna, zdradziecka Kroni - usłyszała szept Którego Nie Ma i po chwili go ujrzała. - Nie powołuj się jednak na Boga. To niepotrzebne.
Chciała krzyczeć, zapytać go kąśliwie, gdzie też był, gdy ścigali ją siepacze Sorma, pragnęła przeklinać, drapać go po twarzy paznokciami, ale on tylko pogłaskał ją po włosach i musnął czoło wargami. Nic nie powiedziała. 
- Patrz - rzekł. - Patrz...
Zobaczyła węża pełznącego w kierunku chłopca w koronie. Przez chwilę chciała go ostrzec, krzyknąć, by uciekał, jednak nie uczyniła tego. Niech ginie! To nie jej syn, to nie krew z jej krwi. Niech umiera w męczarniach!
- Przyjrzyj się wężowi, Kroni - szeptał Który Nie Jest. - Czyż nie jest piękny?
Wtedy zrozumiała: to wąż jest jej synem. Zapłakała; łzy żłobiły jej piękne policzki.
- Zabij naszego syna, Kroni!
Nie rozumiała. Przecież to ich syn, wprawdzie wije się po ziemi bez wdzięku i powabu, ale jednak to ich syn! Jednak Który Nie Jest powtarzał: zabij, zabij, zabij.
Podbiegła do węża, by go zadeptać, już podniosła stopę. Miłość macierzyńska, obudzona nieoczekiwanie, zmagała się w niej z nienawiścią płynącą z rozczarowania, potwornego rozczarowania. Który Nie Jest powstrzymał ją w ostatniej chwili.
- Któregoś dnia, Kroni, będziesz musiała zdradzić naszego syna - rzekł. - Zdrada rodzi zdradę.
Wąż pełznął uparcie, a Król Królów, który - zgodnie z logiką snów - stał się nagle dorosłym mężczyzną, siedział nieporuszenie. Widział śmierć zbliżającą się z nieuchronnością, ale nie reagował. Tylko patrzył.
Patrzył.
Z litością.

5. Po przebudzeniu sytuacja Kroni znacznie się pogorszyła. Leżała związana w wielkim pomieszczeniu, którego centrum stanowił duży, drewniany stół otoczony ławami. Na ścianach wisiały obrazy przedstawiające na przemian martwe natury z frykasami w roli głównej oraz polowania, gdzie ofiarami padały głównie dziki; było to dziwne, ponieważ stworzenia owe nie występowały w pobliżu Kaltern. Kroni domyśliła się, że jest najpewniej w sali biesiadnej. Obok w równie fatalnym położeniu leżała niema kobieta. Jeden z najemników księcia Sorma, ten, którego onegdaj naznaczyła sztyletem, spoczywał na ławie w rosnącej kałuży krwi. Pochylał się nad nim Kawalkado, z zainteresowaniem oglądając rany.
- No i po co ja ci gębę łatałem? - zapytał.
- Źle się czuję - jęknął Cnob.
- Nie ma w tym nic dziwnego. Ten wieśniak prawie cię przebił na wylot. Po czymś takim nie można czuć się dobrze, uwierz mi.
Jago był wściekły. Nie chciał rzezi tamtej rodziny, nie chciał stracić człowieka.. Nie chciało mu się również zabijać tych dwóch chłopców, a wszystko wskazywało na to, że będzie musiał wziąć na siebie ów ciężar. Nic to, sumienie miał rozciągliwe.
Cnob leżał na ławie i dogorywał. Kałuża coraz gęstszej i ciemniejszej krwi rosła wokół niego. Grymas bólu tak rozciągał mu twarz, że szwy założone przez Kawalkada puszczały - i rana znów zaczęła broczyć. Wyglądało tak, jakby wszelkimi sposobami postanowił się jak najkrótszym czasie wykrwawić. Nie było to oczywiście prawdą. Cnob bardzo bał się śmierci.
Kandan patrzył łakomym wzrokiem na Kroni.
"Trzeba będzie zabić tę dziewkę", pomyślał Jago. Myśl ta jeszcze bardziej rozciągnęła mu sumienie. Aż poczuł się pusty w środku.
- Kandan - powiedział na głos.- Idź po wór z głowami. Cuchną. Zanieś je do lochu - tam chłodniej.
Jago miał nadzieję, że chłód lochów może również ostudzić głowę Kandana.
- Po co taszczymy te głowy?! - warknął Kawalkado, choć doskonale znał odpowiedź. Po prostu nerwy mu puszczały.
- Sorm płaci od głowy.
Kandan wyszedł na dziedziniec po wór.
- Zostawiamy po sobie krwawy ślad. Jak... ślimaki!
- Zamknij się, Kawalkado! Opatrz lepiej tego durnia. Rzygać mi się już chce na widok czerwieni. A ten jej od początku dostarcza najwięcej!
Jago zbierał się w sobie, by pójść na górę i zamordować dzieci. Szło mu to ciężko, tak ciężko, że niemal z radością powitał okrzyk Kandana, który wpadł do środka.
- Jaaagooo! 
- Gdzie wór? - zapytał Jago dla zasady, udając zawód.
- Ktoś nadjeżdża traktem od południa!
- Rozpoznałeś kto?
- To chyba ten rycerz. Ten... Kwaidan!
- Niedobrze - mruknął Jago.
- Przecie to nie jego sprawa - powiedział Kawalkado. - Po co ma się wtrącać? I żywotem ryzykować?  Słyszałem, że z niego taki sam drań, jak my.
- Kiedyś taki był - przyznał Jago. - Ale potem zabił dziecko. Małą dziewczynkę. Powiadają, że coś w nim pękło.. Boga jął szukać... Wycofał się z rzemiosła. Boję się, że bachory mogą być jego czułym punktem.
Jago zastanawiał się gorączkowo. Negocjacje nie miały sensu, ze względu na trudności w komunikacji. Należało rycerza ubić. Kandan do niczego się nie nadawał, zatem wysłał go do lochu razem z kobietami. Cnob właśnie wyzionął ducha. Więc zostało ich dwóch, jak zawsze: Jago i Kawalkado. Kawalkado i Jago. Ramię przy ramieniu.
"O czym ja myślę?", pomyślał ze wstrętem Jago. - "Sentymenty? W moim wieku?".
Usłyszeli tętent kopyt na dziedzińcu.
Spokojnie sięgnęli po miecze.
- Naprawdę jest aż tak dobry? - zapytał Kawalkado.
- Tylko raz widziałem, jak wywijał mieczem - odparł wymijająco Jago. - Było to z dziesięć lat temu. Pojedynkował się z durniem, który miał nieszczęście źle wyrazić się o jego uszach.
- Już wtedy miał kłopoty z uszami? - zainteresował się Kawalkado.
- Tak. Tylko że wtedy miał je w nadmiarze... za duże. Odstające... pod hełm nie wchodziły.
- I co?
- Co: co?
- Jak się skończył pojedynek?
- Był krótki. Trwał tyle, co mrugnięcie okiem. Nigdy nie widziałem nikogo tak szybkiego jak Kwaidan. Ale to było dziesięć lat temu.
- Zawsze potrafiłeś mnie pocieszyć, Jago. Mam nadzieję, że będzie ci to policzone.
- Do nieba i tak nie trafię.
- A piekło... przepełnione.
Najmnicy wymieniali uprzejme uwagi, a Kwaidan zaglądał do przesiąkniętego krwią wora. Powoli narastała w nim furia, z gatunku tych najbardziej niebezpiecznych, zimnych jak lód, a zarazem nie mających złego wpływu na przytomność myśli.
Tymczasem w lochu Kandan dzielił swe zainteresowanie na dwie części. Dawno nie miał kobiety, a Kroni była piękna. Ponadto zafascynowała go dziwaczna machina tortur - nigdy przedtem takiej nie widział, choć hobbystycznie zwiedzał różne lochy. Słyszał oczywiście o rezydującym tu kiedyś legendarnym Kacie Bez Imienia i jego technicznych innowacjach. Machina, która zainteresowała żywo Kandana nazywana była w innej rzeczywistości gilotyną - od imienia wynalazcy. Kandan nie miał wyobraźni technicznej, zatem położył głowę pod ostrzem i z tej perspektywy przyglądał się Kroni. Potem nieostrożnie oparł się o dźwignię i ostrze  zostało uwolnione.
Kwaidan nie spieszył się - szedł krwawym tropem, choć ten nie był już tak obfity - jaki zostawiał po sobie Cnob przebity widłami. Rycerz dawno nie bił się, zatem próbował wprawić się w odpowiedni nastrój - pomieszanie chłodu i determinacji. Gdy dotarł do sali biesiadnej, był już właściwie usposobiony.
Kawalkado, swoim zwyczajem, zaczął od obelg. To, że przeciwnik nie mógł ich słyszeć, nie było istotne - obelgi podtrzymywały w najemniku ducha bojowego. Jednak już pierwszy wypad: pchnięcie pozornie szybkie i błyskotliwe, a na dodatek niczym nie sygnalizowane, które miało przebić serce Kwaidana, zakończyło się dla Kawalkada fatalnie. Rycerz wykonał błyskawiczny unik piruetem, tanecznym w swym wdzięku, a następnie szybkim jak myśl cięciem z góry pozbawił najemnika prawej dłoni wraz z mieczem. Ból był potworny, choć nerwy zadziałały z błogosławionym opóźnieniem - przed oczami Kawalkado zamajaczyły czerwone plamy poruszające się w obłędnym tańcu. Zginąłby niechybnie, gdyby nie atak Jaga, który zaabsorbował uwagę rycerza.
- Myślisz, że to ból? - zapytał spokojnie Kwaidan. - To żaden ból w porównaniu z bólem istnienia, psie.
Rycerz był przekonany, że to on doświadczył największego bólu w historii ludzkości: bólu własnej duszy.
Kawalkado w duchu zgodził się nawet z przeciwnikiem: sam też doświadczał już w życiu większego cierpienia - choćby wtedy, gdy przypiekali mu boki celem zdobycia informacji, których, niestety, nie posiadał. Do dziś swąd palonego mięsa przyprawiał go o mdłości, zatem wolał spożywać mięso gotowane. Teraz słaniał się na nogach, krew wypływała zeń, jakby ktoś nieostrożnie otworzył w jego ciele zawór. A jednak pochylił się, by podnieść miecz lewą ręką. Nim się wyprostował, Jago już był martwy. "Spokojna starość", przemknęło Kawalkado przez myśl, jakoś ironicznie. Zebrał się w sobie i znów błysnął elokwencją, obrzucając przeciwnika stekiem plugawych przekleństw, od których rycerzowi niewątpliwie spuchłyby uszy. Gdyby je posiadał. Najemnik zdążył pomyśleć, że to dobry dzień na umieranie i - rzeczywiście - w sekundę później już nie żył.

6. Kwaidan nigdy nie zobaczył uratowanych przez siebie chłopców. Nawet nie wiedział, że ich uratował. Nigdy by nie przypuścił, jak blisko znalazł się cudu, którego poszukiwał przez całe swe jałowe życie. Możliwe, że nie zasłużył na tę świadomość; było w tym jednak niewątpliwe okrucieństwo losu.
Kiedy odjeżdżał na południe, niema kobieta, która wyczuła trawiącą rycerza pustkę, pomyślała, że to, czego dokonał w Kaltern, będzie mu policzone w niebie.
W tym samym momencie Kroni, która również przygotowywała się do dalekiej podróży, krzyknęła za znikającym w oddali rycerzem:
- Będzie ci policzone! W piekle!
Kwaidan oczywiście nie mógł jej słyszeć.

Olsztyn, luty 1999
Jacek Sobota

JACEK SOBOTA
Urodził się w 1969 r. w Olsztynie. Absolwent wydziału nauk społecznych tutejszej Wyższej Szkoły Pedagogicznej; praca dyplomowa traktowała o aliansach i mezaliansach polskiej polityki i fantastyki w latach 1949-1995. Pracuje w
Drukowaliśmy jego opowiadania: "Splot" ("NF" 4/90), "Ręka diabła" ("NF" 5/91), "Równowaga" ("NF" 9/92), "Cztery pory roku" ("NF" 8/93), "Cierpienia hrabiego Mortena" ("NF" 12/93), "Dwie krople deszczu" ("NF" 1/95), "Głos Boga" ("NF" 2/96). Są to lektury barwne akcyjnie, wyszukane estetycznie, zawieszone na granicy jawy i snu, obfitujące w sytuacyjne i filozoficzne paradoksy, grę konwencji, igraszki słowne, kulturowe inwersje i cytaty. Skrótowo mówiąc - "sobota fiction".
"Będzie ci policzone" to trzecia już, po "Cierpieniu hrabiego..." i "Głosie Boga", wycieczka autora do tajemniczego, potrzaskanego, pełnego bólu i okrucieństwa "mortenowego świata". Z gotowych i dopiero przygotowywanych opowiadań (piszą się dla nas następne teksty) planuje autor złożyć mozaikową powieść, a Fantastyka S-ka z o.o. wspólnie z Prószyńskim i S-ką przymierza się do jej wydania. Rzeczywistość alternatywna, alternatywna religia, alternatywne Męka i Zbawienie - w udostępnionych redakcji projektach rzecz rysuje się bardzo interesująco. W "mortenowym świecie" dzieją się bowiem rzeczy dramatyczne i zadziwiające, dokonywane są przerażające wybory, poszukiwania duchowe spełniają się tu na serio, ale niejako od zera, wśród postmodernistycznych gruzów, na indywidualne ryzyko, bez placet Tradycji, Kościołów, Autorytetów. Z literackiego punktu widzenia - intrygująca sytuacja.
(mp)
