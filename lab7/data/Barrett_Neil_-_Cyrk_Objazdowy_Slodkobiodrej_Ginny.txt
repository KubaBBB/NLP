Autor: Neil Barrett
Tytul: Cyrk Objazdowy Słodkobiodrej Ginny

(Ginny Sweethip's Flying Circus)

Z "NF" 12/92

Del był za kółkiem, obok Ginny.
   - Nie śpieszą się, przyjemniaczki - powiedziała Ginny - 
ni cholery się nie śpieszą.
   - Płochliwi są - potwierdził Del. - Każdy jest płochliwy. 
Każdy chce przeżyć.
   - Uuch! - rzuciła Ginny z odrazą. - Żadna przyjemność 
smażyć się tu na słońcu. Moja cena rośnie z każdą minutą. 
Sam zobaczysz.
   - Nie daj się ponieść chciwości.
   Ginny przebierała palcami stóp po tablicy rozdzielczej. 
Słońce paliło jej nogi. Byli o niecałe sto metrów od muru 
zwieńczonego drutem kolczastym. Nad bramą widniał napis:

             Pierwszy Kościół Boga Bezołowiowego
                         & Rafineria
                          WITAJCIE
                      WSTĘP WZBRONIONY

   Budynkom rafinerii przydałoby się malowanie. Kiedyś były 
pewnie srebrne, teraz zyskały kolor wyblakłej cyny, 
gdzieniegdzie poczerniałej od rdzy. Ginny wychyliła się 
przez okno i zawołała do Oposa Darka:
   - Co się dzieje, przyjacielu? Te pojebusy w środku 
poumierały, czy co?
   - Myślą - odpowiedział Opos. - Ustalają następny krok. 
Rozważają, co robić. - Opos Dark siedział na krześle 
obrotowym przypasanym do dachu ciężarówki. Krzesło otaczał 
pierścień z uchylnym statywem, na którym lśniły czernią dwie 
lufy pięćdziesiątki. Opos miał pełne pole ostrzału wkoło. Od 
słońca chronił go czerwony parasol spłowiały do różowości. 
Obserwował ogrodzenie i patrzył, jak drżenie gorącego 
powietrza deformuje równinę. Interesowało go wszystko, co 
się rusza i łatwo odróżniał złudzenie od rzeczywistości. 
Podrapał się w nos i owinął ogon wokół nogi. Brama otworzyła 
się i mężczyźni ruszyli przez krzaki. Patrzył na nich 
prowokująco. Miał nadzieję, że zrobią jakieś natchnione 
głupstwo.
   Naliczył trzydziestu siedmiu mężczyzn. Kilku z nich miało 
broń - na wierzchu lub ukrytą. Opos natychmiast ich 
zlokalizował. Nie przejął się zbytnio. Wyglądali na bandę 
nicponi żądnych raczej uciech niż rozróby.

Mężczyźni tłoczyli się. Ubrani byli w połatane drelichy i 
wypłowiałe koszule. Widok Oposa ich rozdrażnił. Dopiero 
pojawienie się Dela przywróciło dobry nastrój. Spoglądali na 
niego, poszturchiwali się nawzajem i szczerzyli zęby. Del 
był kościsty i łysy, wyjąwszy kępki włosów wokół uszu. Nosił 
za duży, zakurzony, czarny płaszcz. Jego szyja sterczała z 
koszuli jak nowo narodzony, żądny mięsa jastrząb. Mężczyźni 
zapomnieli o Oposie i tłoczyli się czekając, co zrobi Del; 
aż zbierze się i pokaże to, co przybyli zobaczyć. Ciężarówka 
była w kolorze morskiej zieleni. Złote litery informowały o 
właścicielu i oferowanych grzesznych rozkoszach:

             Cyrk Objazdowy Słodkobiodrej Ginny
         ***SEX*NALEŚNIKI*NIEBEZPIECZNE NARKOTYKI***

   Del majstrował tu i ówdzie. Odczepił przyczepę od 
ciężarówki i rozłożył przenośną scenkę. Na to wystarczyłyby 
trzy minuty, ale Del rozciągnął operację do dziesięciu. 
Mężczyźni zaczęli gwizdać i klaskać. Del udawał 
zaskoczonego. To im się podobało. Potknął się, a oni ryknęli 
śmiechem.
   - Hej, człowieku, masz tam w środku dziewczynę, czy nie? 
- zawołał któryś.
   - Lepiej niech coś tam będzie oprócz ciebie - powiedział 
inny.
   - Panowie - powiedział Del, gestem wzniesionych rąk 
prosząc o ciszę. - Słodkobiodra Ginny pojawi się zaraz we 
własnej osobie i nie pożałujecie oczekiwania. Wszystkie 
wasze życzenia zostaną spełnione, obiecuję. Niosę piękno 
temu pustkowiu. Nagą żądzę, niepohamowaną namiętność. 
Występki seksualne, o jakich nawet nie śniliście.
   - Skończ pan tę gadkę - krzyknął do Dela mężczyzna o 
oczach jak pestki brzoskwini. - Pokaż, co tam masz.
   Pozostali poparli go, zaczęli tupać i gwizdać. Właśnie na 
to czekał Del. Chodziło mu o złość. O frustrację i sprzeciw. 
Nienawiść żądającą słodkiego wyładowania. Pomachał rękami, 
ale nie uspokoili się. Położył dłoń na drzwiach ciężarówki, 
to uciszyło ich natychmiast.
   Podwójne drzwi otworzyły się. Odsłoniła się sfatygowana 
kurtyna malowana w serduszka i cherubiny. Del wyciągnął 
rękę. Zdawał się szukać po omacku za kurtyną, jedno oko 
przymykając w skupieniu. Jakby nie pamiętał, jak się robi 
ten trik. I nagle cięcie przerywające bezruch - Ginny w 
podwójnym fikołku zjawiła się na scenie jak anioł.
   Mężczyźni wybuchnęli niepohamowanym wrzaskiem. Rytmiczne 
gesty Ginny przemieniły wrzask w skandowanie. Był
odpowiednio do tego ubrana: błyszcząca krótka spódniczka, 
białe trzewiki z kitkami, biała bluza z wielkim czerwonym 
"G" wyszytym na piersi.
   - Panowie, oto Słodkobiodra Ginny - obwieścił Del ze 
znawstwem - w swojej własnej interpretacji Barbary Jean, 
cheerleaderki z sąsiedztwa. Niewinna jak śnieg, ale 
figlarka, i chętna do nauki, jeśli tylko Skrzydłowy Biff 
zechce udzielić jej lekcji. I co wy na to!?
   Gwizdali, wrzeszczeli, tupali. Ginny paradowała po scenie 
z potężnymi wymachami nóg do przodu, mężczyźni sapali z 
rozkoszy. Trzydzieści siedem par oczu odbijało nieprzeparte 
pragnienie. Ich wzrok kleił się do osłoniętych części ciała. 
Odkurzali wspomnienia przemocy i miłości. Wtedy Ginny 
zniknęła równie szybko, jak się pojawiła. Mężczyźni naparli 
na scenę. Del uśmiechnął się beznamiętnie. Kurtyna poszła w 
górę i Ginny była tu znowu. Zamiast blond włosów miała 
ciemnorude, kostium zmieniony w mgnieniu oka. Del 
przedstawił siostrę Norę, anioła miłosierdzia, podatną jak 
wosk w rękach Pacjenta Pete'a. Po chwili włosy kruczoczarne, 
to Sally Nauczycielka, zimna jak źródlana woda, dopóki Zły 
Uczeń Steve nie spuści z łańcucha swej namiętności.
   Ginny znowu zniknęła. Grzmot braw przetoczył się po 
równinie. Del gestem dopingował klaszczących, a potem 
rozłożył ręce nakazując ciszę.
   - Panowie, czy was okłamałem? Czyż nie o niej zawsze 
marzyliście? Czyż to nie miłość, jakiej całe życie 
pragnęliście? Czy widzieliście zgrabniejszą figurę, gładsze 
ciało? Bielsze zęby, jaśniejsze oczy?
   - Dobra, ale czy ona jest  p r a w d z i w a? - wrzasnął 
mężczyzna z twarzą pokiereszowaną jak pocerowana skarpetka. 
- Jesteśmy ludźmi religijnymi. My tu nie rżniemy żadnych 
maszyn.
   Inni poparli go, pokrzykując zawadiacko i potrząsając 
pięściami.
   - Chwileczkę, doskonale pana rozumiem - powiedział Del. - 
Ja sam miałem kilka sztucznych lalek. Plastykowa obłapianka, 
nic więcej, daję słowo. To nie dla takich jak pan, bo głowę 
daję, że jest pan mężczyną, który ma wyczucie do kobiet. 
Nie, proszę pana, Ginny jest prawdziwa jak deszcz i jest 
wasza w wybranej przez was roli. Siedem minut rozkoszy. To 
wyda się wiecznością, obiecuję. Jeśli kłamię, opłata wraca 
do was. I to wszystko za jedyny amerykański galon benzyny!
   Tak jak się Del spodziewał, odpowiedziały mu jęk zawodu i 
wycia.
   - To zwykłe oszustwo! Żadna kobieta nie jest tego warta!
   - Benzyna jest cenniejsza od złota i ciężko na nią 
harujemy!
   Del przyjął to ze spokojem. Wyglądał na rozczarowanego i 
nieustępliwego.
   - Jestem ostatnim, który mógłby was okpić - powiedział. - 
To nie w moim stylu wpychać faceta na siłę w słodkie 
objęcia rozkoszy, zmuszać, by złożył swe ciało między 
złocistymi udami. Nie, jeśli są jakieś wątpliwości, czy ta 
dziewczyna jest warta swojej ceny, to nic z tego. Nie robię 
interesów w ten sposób, nigdy nie robiłem.
   Mężczyźni postąpili naprzód. Del czuł bijący od nich 
odór niezadowolenia. Odczytywał krążące ponad ich głowami 
sprytne myśli. Zawsze przychodził moment, kiedy facetom się 
wydawało, że mogą dostać wdzięki Ginny za darmo.
   - Przemyślcie to, przyjaciele - powiedział Del. - 
Mężczyzna musi zrobić to, co ma do zrobienia. I jak 
będziecie podejmować decyzję, rzućcie okiem na dach 
ciężarówki, na najbardziej wstrząsający i absolutnie darmowy 
pokaz szczytów sztuki strzeleckiej. Takiej okazji już nigdy 
nie będziecie mieli.
   Zanim Del skończył przemowę, zanim mężczyźni zaczęli 
chwytać w czym rzecz, pojawiła się znowu Ginny i wyrzuciła w 
powietrze tuzin porcelanowych spodków.
   Opos Dark jak zjawa obrócił się z krzesłem o sto 
czterdzieści stopni, ustawił karabin na cel i roztrzaskał 
spodki w pył. Przez równinę przetoczył się grzmot. Na 
mężczyzn opadł grad porcelanowych okruchów. Opos wstał i 
obdarzył ich różowym uśmiechem zabójcy oraz dyskretnym 
ukłonem. Mężczyźni ujrzeli dwa metry dziewięć i pół 
centymetra furii i straszliwej szybkości torbacza, czarne 
agatowe oczy i pysk pełen hultajsko wyszczerzonych zębów. 
Pierzchły wątpliwości, szaleństwo kalibru pięćdziesiąt to 
nie było to, o co chodzi. Dzisiaj rozrywki nie będą za 
darmo.
   - Panowie, grzejcie silniki. - Del uśmiechnął się. - Będę 
tutaj, możecie wpłacać honoraria. Częstujcie się pikantnymi 
naleśnikami, zanim nadejdzie wasza chwila chwały. Rzućcie 
też okiem na wystawę naszych farmaceutycznych cudów i 
środków rozszerzających świadomość.
   Mężczyźni wrócili za ogrodzenie. Wkrótce byli z 
powrotem, znosząc poobijane puszki z benzyną. Del wąchał 
każdą z nich, bo a nuż jakiś pajac chciałby się wykpić wodą. 
Każdy dostawał żeton i wracał na miejsce. Del brał za 
naleśniki i niebezpieczne narkotyki, co tylko mu dawali. 
Świece, słoiki próżniowe, jakiś zardzewiały nóż. Pół 
podręcznika obsługi Czołgu Miejskiego Chrysler Mark XX w 
warunkach bojowych. Pigułki miały różne kolory, ale skąad 
jednakowy: dwanaście części oregano, trzy części króliczego 
gówna i jedna część łodygi marihuany. Wszystko to działo się 
pod czujnym okiem Oposa.
   - Na Boga - powiedział pierwszy wychodzący z przyczepy. - 
Ona jest tego warta, mówię wam. Wybierajcie Siostrę, nie 
pożałujecie.
   - Nauczycielka lepsza - stwierdził następny z 
obsłużonych. - Nie widziałem nigdy nic podobnego. Nie 
obchodzi mnie nawet, czy jest prawdziwa.
   - Co jest w tych naleśnikach? - spytał Dela jakiś klient.
   - Nikt, kogo by pan znał.

- To był długi dzień - oznajmiła Ginny. - Ależ jestem 
ugotowana. - Zmarszczyła nos. - Natychmiast walmy do 
jakiegoś miasta i przelecisz tu dokładnie wężem, Del. 
Śmierdzi jak w rynsztoku albo nawet gorzej.
   Del zerknął na niebo i podjechał w wątły cień rzucany 
przez krzew mesquite. Wysiadł i kopnął kontrolnie każdą 
oponę. Ginny też wysiadła i przeciągając się, 
przespacerowała parę kroków.
   - Robi się późno - powiedział Del. - Chcesz jechać dalej, 
czy zatrzymać się tutaj?
   - Sądzisz, że ci chłopcy mogą zażądać powtórki za 
benzynę?
   - Mam nadzieję - rzucił Opos ze szczytu ciężarówki.
   - Nadgorliwiec z ciebie - Ginny zaśmiała się. - Tak bym to 
nazwała. Cholera, ruszajmy w drogę. Marzę o gorącej kąpieli i 
miejskim jedzeniu. Co jest przed nami?
   - Wschodnie Złe Nowiny - powiedział Del - jeśli ta mapa 
ma jakąkolwiek wartość. Ginny, po nocy źle się jedzie. Nie 
wiadomo, co czyha po drodze.  
   - Za to wiadomo, co mamy na dachu - odrzekła Ginny. - 
Jedźmy. Wszystko mnie swędzi od robactwa i brudu, myślę 
tylko o wannie. Jak chcesz, mogę cię zmienić za kółkiem.
   - Wsiadaj - burknął Del. - Jesteś najkoszmarniejszym 
kierowcą, jakiego znam.

Ranek przyszedł w purpurowej poświacie z metalicznymi 
poblaskami, miedzianym, srebrnym, złotym. Z daleka Wschodnie 
Złe Nowiny wydało się Ginny podobne do śmietniska rozrzuconego 
bezładnie po równinie. Z bliska wyglądało jak większe 
śmietnisko. Blaszane budy, namioty i chaotycznie poustawiane 
budynki, poskładane niezręcznie z dawnych form. Paliły się 
ogniska z wiszącymi kociołkami, a miejscowi szwendali się, 
ziewając i drapiąc się. Trzy lokale oferowały posiłki. Inne 
nocleg i kąpiel. Przynajmniej odrobina wygody. Ginny 
dostrzegła szyld w dalekim zakątku miasta: 

                       WARSZTATY MORO
      Uzbrojenie*Mechanika*Wszelki Śmieć Elektroniczny

   - Poczekaj! - rzuciła Ginny. - Podjedź tam.
   Del zaniepokoił się.
   - Po co?
   - Nie denerwuj się. Jest coś do naprawienia. Chcę tylko, 
żeby rzucili na to okiem.
   - Nic mi nie mówiłaś - powiedział Del.
   Ujrzała jego smutne, przymglone oczy, pęczki włosów 
klapnięte płasko na uszy.
   - Del, nie było o czym mówić - powiedziała życzliwym 
tonem. - To nic, o czym mógłbyś mieć pojęcie. Okay?
   - Jak uważasz - odparł Del, wyraźnie nie w sosie.
   Ginny westchnęła i wysiadła. Podwórko za warsztatem 
ogrodzone było drutem kolczastym; pokryte po kostki kłębami 
lin, miedzianego drutu i zardzewiałych części niewiadomego 
przeznaczenia. Ścianę podpierała pogruchotana furgonetka. 
Poranny upał wyginał błaszany dach baraku. Kolejne rupiecie 
przelewały się przez drzwi. Opos wydał zabawny dźwięk i 
Ginny ujrzała wyłaniającego się z cienia Psa. Owczarek, pod 
metr pięćdziesiąt, łypnął żółtymi oczami na Oposa Darka. 
Za nim wyszedł człowiek, wycierając smar na rękach o 
spodnie. Nagi do pasa, z włosami, które nadawałyby się do 
wypychania foteli. Rysy jak wykute w skale, kamienne 
spojrzenie. Niczego sobie, pomyślała Ginny. Gdyby go 
porządnie wymyć.
   - Dobra - powiedział mężczyzna. Zerknął na ciężarówkę, 
przeczytał napis na jej ścianie, zmierzył Ginny od stóp do 
głów. - Czym mogę służyć pani, młoda damo?
   - Nie jestem taka młoda i nie sądzę, żebym była damą - 
odrzekła Ginny. - Niech pan sobie nic nie wyobraża. Chce pan 
robić interesy, czy tylko pogadać sobie?
   Mężczyzna wyszczerzył się. 
   - Nazywam się Moro Zysk. Jeśli o mnie chodzi, żaden 
interes nie jest mi obcy.
   - Chodzi o części elektryczne.
   - Mamy. W czym problem?
   - Najpierw jedno pytanie. - Ginny potrząsnęła przecząco 
głową. - Robi pan usługi w zaufaniu, czy rozpowiada 
wszystkim znajomym?
   - Na drugie imię mam Sekret - powiedział Moro. - Może być 
trochę drożej, ale załatwione.
   - Ile?
   - Skąd mam wiedzieć? - Moro przymknął jedno oko. - Masz 
tam jakieś atomowe ustrojstwo, czy zepsuty zegarek? 
Wjedźcie, to rzucimy okiem. - Wycelował zatłuszczony palec w 
Oposa. - On zostaje na zewnątrz.
   - Nie ma mowy.
   - Żadnej broni w warsztacie. Taką mam zasadę.
   - On nie ma nic przy sobie. Tylko to, co widzisz. - Ginny 
uśmiechnęła się. - Możesz go przeszukać. Choć ja bym chyba 
tego nie robiła na twoim miejscu.
   - Wygląda, nie powiem, imponująco.
   - Nie tylko wygląda.
   - Pal sześć. Wjeżdżajcie.
   Pies otworzył bramę. Opos zszedł na dół i podążał za Psem 
maślanym wzrokiem.
   - Poszukaj dla nas noclegu - powiedziała Ginny do Dela. - 
Czystego, jeśli to możliwe. I zamów całą gorącą wodę w 
mieście. Jezus Maria! Del, ciągle się dąsasz, czy co?
   - Nie przejmuj się mną - odpowiedział Del. - W ogóle na 
mnie nie zwracaj uwagi.
   - W porządku. - Ginny wskoczyła za kierownicę. Moro 
zaczął kopać drzwi warsztatu. W końcu odskoczyły, 
zostawiając dość miejsca na ciężarówkę. Za nią wtoczyła się 
przyczepa bagażowa. Moro uniósł brezent i gapił się z wielką 
uwagą na trzydzieści siedem puszek bezołowiowej.
   - Macie dziurę w baku, czy jak? - spytał.
   Ginny nie odpowiedziała. Wysiadła z ciężarówki. Światło 
wpadało przez powybijane miejscami szyby. Wąskie okna 
przywiodły Ginny na myśl kościół. Kiedy jej wzrok 
przyzwyczaił się do ciemności, stwierdziła, że nie myliła 
się. Ławy zestawione na boku wypełniały sterty części 
samochodowych. Przed ołtarzem, na podnośniku stał oldsmobile 
z 1997 roku.  
   - Przyjemne miejsce - powiedziała.
   - Dobrze mi służy - odrzekł Moro. - Ale do rzeczy, co to 
za awaria? Coś z przewodami? Mówiłaś o elektryce.
   - Nie chodzi o silnik. To z tyłu. - Zaprowadziła go 
i otworzyła drzwi.
   - Wielki Boże! - jęknął Moro.
   - Cuchnie tu trochę. Nic się nie da zrobić, zanim się nie 
spłucze. - Ginny wspięła się do środka, obejrzała za siebie 
i zobaczyła Moro wciąż tkwiącego na ziemi. - Wchodzisz, czy 
nie?
   - Tak się zastanawiam.
   - Nad czym? - Zauważyła wcześniej, jak obserwuje ją w 
ruchu i właściwie nie musiała pytać.
   - No wiesz... - Moro zaszurał stopami. - Jak sobie 
wyobrażasz zapłatę? Za to, cokolwiek jest do zrobienia.
   - Benzyną. Obejrzysz. Powiesz mi, ile puszek. Ja powiem 
tak albo nie.
   - Moglibyśmy się jakoś dogadać.
   - Moglibyśmy?
   - Jasne. - Moro uśmiechnął się do niej głupkowato. - 
Czemu nie?
   - Drogi panie, za kogo pan mnie bierze? - Ginny patrzyła 
na niego bez mrugnięcia okiem.
   Mężczyzna stropił się i zostrożniał.
   - Może nie uwierzysz, madame, ale dobrze umiem czytać. 
Pomyślałem sobie, że nie jesteś naleśnikiem ani 
niebezpiecznym narkotykiem.
   - Źle sobie pomyślałeś - odpowiedziała Ginny. - W seksie 
zajmuję się tylko softwarem, zapamiętaj to sobie. Nie 
potrzebuję całego dnia, żeby zauważyć, jak na mnie filujesz. 
Mogę albo się ruszać, albo stać bez ruchu. Jak stoję, to się 
gapisz. Jak się ruszam, gapisz się jeszcze bardziej. Nie 
mogę mieć o to pretensji. Jestem jedną z najpiękniejszych 
rzeczy, jakie kiedykolwiek widziałeś. Tylko niech to ci nie 
przeszkadza w pracy.
   Moro nie przychodziło do głowy nic, co mógłby powiedzieć. 
Zrobił więc głęboki wdech i wszedł do ciężarówki. Do podłogi 
przypasane było łoże. Czerwona, bawełniana narzuta, 
spłowiała atłasowa poduszka z napisem DURANGO, COLORADO i 
wyszytymi wiewiórkami i wodospadami. Pulpit, lampa z różowym 
abażurem we flamingi. Czerwone zasłony na ścianach. Grafiki 
ze scenami baletowymi i naga Myszka Minnie.
   - Nic tu nie widzę - powiedział Moro.
   - To jest tam w głębi - powiedziała Ginny. Odsłoniła 
zasłonę z boku przedniej części ciężarówki. Za nią była 
gablotka z dykty przymocowana miedzianymi śrubami. Ginny 
wyjęła klucz z kieszeni dżinsów i otworzyła ją.
   Moro przyglądał się przez minutę, po czym wybuchnął 
głośnym śmiechem.
   - Taśmy  s e n s o r y c z n e? Niech mnie kule biją. - 
Spojrzał na Ginny w zupełnie inny sposób. Nie przeoczyła tej 
zmiany. - Od lat nie widziałem takiego sprzętu. Nie 
sądziłem, że jakikolwiek ocalał.
   - Mam trzy taśmy - wyjaśniła Ginny. - Brunetka, ruda i 
blondynka. Znalazłam tego całe ukryte zapasy w Ardmore w 
Oklahomie. Musiałam przejrzeć dwie czy trzy setki, żeby 
znaleźć dziewczyny wystarczająco podobne do mnie. Mało nie 
dostałam świra. Ale uporałam się z tym. Zrobiłam z każdej 
siedmiominutowy wyciąg.
   - Jak ich podłączasz? - Moro zerknął za siebie, na łóżko.
   - Mała igła kłuje ich przez materac w tyłek. Z mety 
odlatują. Dawka siedmiominutowa. Hełmofon jest tam w 
pulpicie. Zakładam i zdejmuję naprawdę błyskawicznie. 
Przewody przechodzą pod podłogą i tędy do nadajnika.
   - Jezu - powiedział Moro. - Jak cię na tym złapią, to 
jesteś załatwiona, madame.
   - Po to mam Oposa. Jest bardzo dobry w swoim fachu. No i 
jak to wszystko ci się widzi?
   - Z początku nie byłem pewien, czy jesteś prawdziwa.
   - A teraz jak ci się wydaje? - Ginny parsknęła śmiechem.
   - Myślę, że chyba tak.
   - Słusznie - odrzekła Ginny. - To Del jest androidem, nie 
ja. Cykor Seria IX. Ale nie szkodzi. Nie mam dużych wymagań. 
Klienci podejrzewają mnie, że to ja i nie zadają sobie trudu, żeby jemu 
się przyjrzeć. Ma świetną nawijkę, a także dobrą rękę do 
naleśników i narkotyków. Jak dla mnie, trochę 
przewrażliwiony. Ale mówią, że nikt nie jest doskonały.
   - Te problemy są związane z uzwojeniem?
   - Chyba tak - powiedziała Ginny - strasznie mi daje w 
kość. - Przygryzła wargę i zmarszczyła nos. Jej miny 
wydały się Moro oznaką przychylności. - Myślę, że trochę się 
zsuwa. Może mam zwarcie, co?
   - Możliwe. - Moro majstrował przy nadajniku, trącając 
kciukiem jedną z cewek. - Muszę to rozebrać i obejrzeć.
   - Jest do twojej dyspozycji. Będę tam, gdzie nas ulokuje 
Del.
   - U Johna Ruby'ego - powiedział Moro. - Jedyne miejsce z dobrym 
dachem. Z przyjemnością zaprosiłbym cię na obiad.
   - Jasne, że z przyjemnością.
   - Masz paskudne maniery, przyjaciółko.
   - Mam wielkie doświadczenie - powiedziała Ginny.
   - A ja swoją dumę - odrzekł Moro. - Nie zamierzam cię 
prosić więcej niż trzy lub cztery razy, i szlus.
   Ginny skinęła głową. Na skraju przyzwolenia.
   - Masz moją obietnicę - powiedziała. - Nie za wiele, ale 
zawsze coś.
   - To oznacza kolację, czy nie?
   - To nie oznacza kolacji. Oznacza, że gdybym  m i a ł a
o c h o t ę  na kolację z jakimś facetem, to mi przypasujesz.
   - Do diabła z tobą, lady. - Oczy Moro zaiskrzyły się. - 
Nie jestem aż tak bardzo spragniony towarzystwa.
   - Świetnie. - Ginny wciągnęła nosem powietrze i ruszyła 
do wyjścia. - Życzę przyjemnego dnia.
   Moro obserwował jej chód. Patrzył na nogi opięte 
drelichem, studiował hydraulikę bioder. Rozważał kilka 
rozbieżnych możliwości. Umyć się i poszukać czystego 
ubrania. Znaleźć butelkę i obejrzeć taśmy. Co najwyżej 
plastykowa obłapka, przynajmniej tak słyszał, ale 
przynajmniej nie trzeba tyle zachodu.

Opos Dark patrzył, jak ciężarówka znika we wnętrzu 
warsztatu. Od razu poczuł się nieswojo. Jego miejsce było na 
szczycie. Miał chronić Ginny. Modlić się dziko o morderstwo 
do nieobecnycyh bogów genetycznych. Nie spuszczał wzroku z 
Psa, odkąd tamten się pojawił. Jego zmysły zaatakowały 
pierwotne zapachy, archaiczne lęki i pragnienia. Pies 
zatrzasnął bramę i odwrócił się. Nie podszedł, jedynie się 
odwrócił.
   - Jestem Pies Quick - powiedział, prężąc owłosione 
ramiona. - Nie dbam zbytnio o Oposy.
   - Ja nie dbam zbytnio o Psy - powiedział Opos Dark.
   Pies zdawał się rozumieć.
   - Co robiłeś przed wojną?
   - Pracowałem w skansenie. Nasze Prymitywne Początki. Ten 
rodzaj syfu. A ty?
   - W ochroniarstwie, a gdzie indziej? - Pies skrzywił się. 
- Trochę się uczyłem elektroniki. Dużo więcej załapałem u 
Moro. Bywało gorzej. - Skinął głową w stronę warsztatu. - 
Lubisz strzelać do ludzi z tej pukawki?
   - Jak tylko mam okazję.
   - Grasz czasem w karty?
   - Czasem - Opos Dark wyszczerzył zęby. - Myślę, że 
poradziłbym sobie z Psem.
   - O prawdziwe fanty? - Pies odwzajemnił grymas.
   - Nowa, nie rozpieczętowana talia, stawki na stole - 
powiedział Opos.

Moro zjawił się w Chacie Ruby'ego Johna koło południa. Ginny 
miała półosobną lożę zasłoniętą kocem. Zdążyła już się 
wykąpać, spleść włosy i obciąć nogawki dżinsów. Moro zaparło 
dech.
   - Będzie na jutro rano - powiedział. - Kosztuje dziesięć 
galonów wachy.
   - Dziesięć galonów? To zdzierstwo, wiesz o tym.
   - Kupuj albo olej. Masz zepsutą głowicę w nadajniku. 
Wkrótce pieprznie, jak tego nie naprawisz. Nie spodobałoby 
ci się to. A już twoim klientom zupełnie nie.
   Ginny zmiękła, ale tylko trochę.
   - Góra cztery galony.
   - Osiem. Muszę sam dorobić części.
   - Pięć.
   - Sześć - powiedział Moro. - I zabieram cię na kolację.
   - Pięć i pół, i chcę żeby o świcie nie było mnie już w 
tym waszym potniku. Muszę być dobrze w drodze, kiedy słońce 
zacznie przypiekać wasze urocze miasteczko.
   - Cholera, z tobą to jest wesoło.
   Ginny uśmiechnęła się. Słodko, niespodziewanie 
rozbrajająco.
   - Jestem w porządku. Powinieneś mnie lepiej poznać.
   - Ale jak to załatwić?
   - Nie da rady. - Uśmiech zniknął. - Nie wchodzi w 
rachubę.

Wyglądało na to, że na północy pada. Świt był ponury. Zmącone, 
pozbawione blasku żółcie i czerwienie. Przynajmniej przez 
okno, którego umyć nikt nie zadał sobie trudu. Moro 
wyprowadził już ciężarówkę. Powiedział, że dolał oleju i 
spłukał wężem tył. Pięć i pół galona opuściło przyczepę. 
Ginny i Del odmierzali pod okiem Moro.
   - Naprawdę - powiedział Moro - nie musicie tego robić.
   - Wiem - odpowiedziała Ginny, zerkając z zaciekawieniem 
na Psa, który wyglądał raczej dziwnie. Nie w sosie, 
nadąsany. Ginny podążyła za jego wzrokiem i zobaczyła Oposa 
na szczycie ciężarówki. Opos zademonstrował wilgotny, oposi 
uśmiech.
   - Dokąd teraz? - spytał Moro, pragnąc ją jak najdłużej 
zatrzymać.
   - Na południe - odpowiedziała Ginny, jako że była 
zwrócona akurat w tym kierunku.
   - Nie radziłbym - powiedział Moro. - Ludzie tam nie są 
zbyt przyjaźni.
   - Nie mogę grymasić. Biznes to biznes.
   - O nie - Moro potrząsnął głową. - Taki biznes to zły 
biznes. Na południe i wschód ciągną się Suche Drogi. Potem 
masz Miasto Zagłady. Jeszcze trochę i wpadacie na Trakt.
Możesz się też natknąć na Fort Pru, bandę sfrustrowanych 
agentów ubezpieczeniowych błąkającą się po równinie. Trzymaj 
się od nich z dala. Spotkanie nie jest warte nawet 
największego zarobku.
   - Jesteś nieoceniony - powiedziała Ginny.
   Moro przytrzymał jej drzwi. 
   - Czy ty kiedykolwiek kogoś słuchasz, madame? Daję ci 
dobrą radę.
   - Świetnie, jestem tak wdzięczna, jak tylko potrafię.
   Moro patrzył, jak odjeżdża. Jej widok go zniewalał. Dzień 
zdawał się ogniskować w jej oczach. Nic z tego, co mówił, 
nie podobało się jej do końca. Mimo to jej lekceważenie było 
dosyć przyjacielskie. Nie wyczuwał w nim żadnej złośliwości.

Nazwa "Miasto Zagłady" nie brzmiała zbyt zachęcająco. Ginny 
powiedziała Delowi, żeby odbił trochę na zachód. Około 
południa na rozszalałym obrzeżu świata pojawiła się żółta 
mgła, jakby ktoś przeciągnął przez równinę tani, brudny 
dywan.
   - Burza piaskowa - zawołał Opos z dachu. - Prosto od 
zachodu. Zupełnie mi się to nie podoba. Lepiej skręćmy. 
Wygląda na to, że kłopoty nadchodzą wielkimi krokami.
   Opos nie powiedział nic, czego sama by nie wiedziała. 
Miał zwyczaj mówić albo za mało, albo za dużo. Powiedziała 
mu, żeby osłonił broń i wszedł do szoferki, bo piasek 
zasypie jego stanowisko, a nie ma w okolicy nic do zabicia, 
co nie mogłoby poczekać. Opos Dark marudził, ale zszedł. 
Zgarbiony na tyle ciężarówki, wykonywał pozorowane ruchy 
strzelca. Ćwiczył w myślach szybkie serie i poprawkę na 
wiatr.
   - Założę się, że mógłbym zwiać przed tą burzą - 
powiedział Del. - Czuję, że byłbym w stanie to zrobić.
   - Zwiać dokąd? - spytała Ginny. - Nie wiemy, gdzie 
jesteśmy i co jest przed nami.
   - Racja. Tym bardziej trzeba tam dotrzeć jak najszybciej.

Ginny wyszła z szoferki i rozejrzała się z pogardą po 
świecie. 
   - Mam pełno piasku między zębami i w butach - skarżyła 
się. - Założę się, że ten Moro wie dokładnie, gdzie 
najczęściej występują burze. Dam sobie głowę uciąć, że tak 
właśnie jest.  
   - Wydał mi się przyzwoity - powiedział Del.
   - I o to chodzi - powiedziała Ginny. - Komuś takiemu w 
ogóle nie można ufać.
   Wyglądało na to, że burza potrwa jeszcze parę dni. A 
Ginny sądziła, że w godzinę będzie po wszystkim. Niebo 
wyglądało okropnie, jak kapuśniak. Ziemia wyglądała tak, 
jak wyglądała. Ginny nie odczuwała różnicy pomiędzy 
piaskiem, który właśnie odleciał, a nowo nawianym. Del 
ponownie uruchomił ciężarówkę. Ginny pomyślała o wczorajszej 
kąpieli. Wschodnie Złe Nowiny miały swoje zalety.
   Kiedy wjechali na najbliższe wzniesienie, Opos Dark 
zaczął tupać w dach.
   - Pojazdy z lewej burty - krzyknął. - Osobowe, 
furgonetki, platformy i półplatformy. Autobusy wszelkiej
maści. 
   - Co robią? - spytał Del.
   - Jadą prosto na nas. Ciągną drewno.
   - Co? - Ginny zrobiła zdziwioną minę. - Do cholery, Del, 
zatrzymasz się, czy nie? Ogłupiałeś chyba od tej jazdy.
   Del zatrzymał się. Ginny zajęła miejsce obok Oposa, żeby 
popatrzeć. Karawana zachowywała prostą linię. Pojazdy 
właściwie nie ciągnęły drewna... ale ciągnęły je. Każdy z 
nich wiózł fragment ściany. Powiązane po kilka, zaostrzone 
na końcu pale. Samochód prowadzący zakręcił, inne poszły w 
jego ślady. Prowadzący skręcił jeszcze raz. Po chwili na 
równinie stanęła palisada, tworząc równy jak odrysowany od 
linijki kwadrat. Palisada z bramą. Nad bramą widniał napis:

                          FORT PRU
                    Gry Losowe & Rozrywki
          *Ćwierć Życia*Całe Życie*Pół Życia*Śmierć

   - Nie podoba mi się to - powiedział Opos Dark.
   - Tobie się nie podoba nic, co jeszcze żyje - powiedziała 
Ginny.
   - Mają broń krótką i wyglądają na bandę nerwusów.
   - Są po prostu narwani, Oposie. To samo, co nerwus, w 
przybliżeniu. - Opos udawał, że rozumie. - Zdaje się, że 
zrobili postój na noc - zawołała Ginny do Dela. - Zróbmy 
jakiś biznes. Koszta własne wciąż rosną.

Pięciu z nich podeszło do ciężarówki. Wyglądali jak bracia. 
Żylaści, opaleni. Nadzy do pasa, wyjąwszy kołnierzyki i 
krawaty w paski. Każdy z nich miał ze sobą płaską walizeczkę 
nie grubszą niż dwie kromki chleba bez masła. Dwaj mieli 
wetknięte za pasy pistolety. Ich przywódca uzbrojony był w 
zgrabnego obrzyna, dwunastką Remingtona. Strzelba zwisała mu 
na brzuchu, na pasku od gitary w barwach ochronnych. Delowi 
facet zupełnie nie podobał się. Miał nieskazitelnie białe 
zęby i łysą czaszkę. Oczy koloru wyrzuconej na brzeg meduzy. 
Przestudiował napis na ciężarówce i spojrzał na Dela.
   - To masz tam w końcu kurwę, czy nie?
   Del spojrzał mu prosto w oczy.
   - Jestem nieco zdegustowany. Co za słownictwo.
   - Hej. - Facet puścił oko do Dela. - Nie musisz nam 
wciskać kitu. My też robimy w show-biznesie.
   - Naprawdę?
   - Koło fortuny i uczciwe karty. Dreszczyk, jaki na pewno 
lubisz. Jestem głównym rzeczoznawcą tej załogi. Fred. 
Strasznie niesympatyczny ten zwierzak na górze. Nie ma 
powodu, żeby mi celował w szyję. Jesteśmy przyjaźnie 
nastawieni.
   - Nie widzę powodu, dlaczego Opos miałby skąpać okolicę w 
ołowiu i w sraczce - powiedział Del. - Chyba że przychodzi 
ci do głowy coś, o czym ja nie mam pojęcia.
   Na to Fred uśmiechnął się. Słońce uczyniło z jego głowy 
wielką, złocistą kulę.
   - Myślę, że spróbujemy twojej dziewczyny - powiedział do 
Dela. - Oczywiście, najpierw musimy ją obejrzeć. Co za to 
bierzesz?
   - Rzeczy równie cenne, co mój towar.
   - Mamy coś takiego. - Główny rzeczoznawca znowu puścił 
oko. Ten nawyk zaczynał już Dela drażnić. Fred skinął głową 
i jeden z jego ludzi wyciągnął z walizeczki biały, czysty 
papier. - Czerpany - powiedział, kartkując papier kciukiem. 
- W pięćdziesięciu procentach lniany, mamy go na ryzy. 
Nigdzie takiego nie znajdziesz. Świetny do pisania, albo 
możesz go zhandlować. Siódma Brygada Najemnych pisarzy 
przejeżdżała tędy tydzień temu. Każdy na koniu. Prawie nas 
ogolili, ale kilka ryz się zachowało. Mamy też ołówki. 
Mirado 2 i 3, nie zatemperowane, z gumkami na końcu. Kiedy 
ostatni raz coś  t a k i e g o  widziałeś? Bracie, to są 
fanty na wagę złota. Mamy też zszywacze i formularze sądowe. 
Do skarg, do zażaleń, jakie tylko chcesz formularze. Powiem 
ci: mamy złoty interes na kółkach. A ty masz benzynę pod 
plandeką w przyczepie. Czuć ją aż tutaj. Przyjacielu, możemy 
się dogadać. Moich siedemnaście nienasyconych gruchotów ma 
prawie sucho w baku.
   Pod czaszką Dela coś zaiskrzyło jak ukłucie komara. 
Widział to w oczach ubezpieczeniowca. To była żądza benzyny, 
bez wątpliwości tamten zawzią- się na coś więcej niż tylko 
cielesne przyjemności. Del czuł specjalnym androidowym 
zmysłem, że tamci zrobią swoje, jak tylko będą mieli cień 
szansy.  
   - Niestety, benzyna nie jest na handel - powiedział 
najspokojniej, jak potrafił. - Sprzedajemy tylko seks, 
naleśniki i niebezpieczne narkotyki.
   - Nie ma sprawy - powiedział rzeczoznawca. - Jasne, nie 
ma sprawy. Tak mi tylko przyszło do głowy. Zawołaj tę swoją 
laseczkę, a ja sprowadzę załogę. Co powiesz na pół ryzy za 
faceta.
   - Całkiem uczciwa cena - powiedział Del, zdając sobie 
sprawę, że pół tej ceny byłoby okey. Miał przeraźliwą 
świadomość, że Fred zamierza zabrać z powrotem wszystko, co 
zapłaci.
   - Ten cały Moro miał rację - powiedział Del. - Te 
chłopaki od ubezpieczeń to syf. Lepiej się zmywajmy, i to 
szybko.
   - Phi - parsknęła Ginny - tacy właśnie są faceci. 
Startują jak rozjuszone brytany, a kończą jak kotki 
chłepczące śmietankę. Taka jest natura branży chędożenia. 
Sam się przekonasz. A poza tym nie podskoczą Oposowi.
   - Jak staniesz w ogniu, deszcz ci nie pomoże - mruknął 
Del. - Dobra, nie odczepiam benzyny. Ustawię scenę nad 
przyczepą, tak też możesz wykonać swoje numery.
   - Rób, jak ci wygodnie - powiedziała Ginny, całując 
plastykowy policzek i wypychając Dela za drzwi. - A teraz 
spadaj, bo muszę zaraz być milutka.

Wyglądało, że idzie dobrze. Cheerleaderka Barbara Jean 
obudziła lepkie sny, uczyniła usta mężczyzn suchymi jak węże 
pustynne. Podprowadziła pod Nauczycielkę Sally i Siostrę 
Norę tajne zakamarki męskiej duszy. Może Ginny miała rację, 
pomyślał Del. W obliczu kobiecych wdzięków faceci tracili 
swój normalny, bandycki wygląd. Po numerku jeden z drugim 
nie był w stanie zniszczyć czegokolwiek przez godzinę albo i 
dwie. Nie miał głowy do zabijania przez pół dnia. Del mógł 
tylko fantazjować na temat działania tej magii. Dane to 
jedna sprawa, przytulanki coś zupełnie innego.
   Napotkał spojrzenie Oposa i poczuł się bezpiecznie. 
Czterdziestu ośmiu mężczyzn czekało na swoją kolej. Opos 
znał kaliber ich broni, długość ostrza każdego noża. Jego 
czarna, podwójna pięćdziesiątka czuwała nad nimi.
   Fred rzeczoznawca przysunął się do niego i uśmiechnął 
krzywo.
   - Trzeba by pogadać o tej benzynie, najwyższy czas.
   - Słuchaj - powiedział Del. - Już mówiłem, że benzyna nie 
jest na handel. Jedź pogadać z chłopakami z rafinerii, tak 
jak my.
   - Próbowałem. Nie potrzebują materiałów biurowych.
   - To już nie mój problem - powiedział Del.
   - Może i twój.
   Del nie przeoczył zaostrzenia tonu.
   - Chcesz coś powiedzieć, to mów.
   - Połowa waszej benzyny. Płacimy za dziewczynę zgodnie z 
umową i nie robimy żadnych trudności.
   - Zapomniałeś o nim?
   Fred przyjrzał się Oposowi Darkowi.
   - Mnie bardziej stać na straty niż ciebie. Słuchaj, wiem, 
co ty jesteś, przyjacielu, wiem, że nie jesteś człowiekiem. 
Miałem androida CPA dokładnie takiego jak ty przed wojną.
   - Trzeba by pogadać - powiedział Del, zastanawiając się, 
co robić.
   - I o to chodzi, to właśnie chciałem usłyszeć.
   Pierwszy klient Ginny wytoczył się na zewnątrz, z dzikim 
wzrokiem, blady jak papier.
   - O rany, spróbujcie tej Siostry - jęknął do pozostałych. 
- W życiu nie miałem nic takiego!
   - Następny - powiedział Del i zaczął gromadzić czerpany 
papier. - Grane są prawdziwe żądze, nie mówiłem?
   - Dziewczyna też jest plastykowa? - spytał Fred.
   - Prawdziwa jak ty - powiedział Del. - Zawarliśmy coś w 
rodzaju umowy, skąd mam wiedzieć, że dotrzymasz słowa?
   - O Jezu - powiedział Fred - za kogo mnie bierzesz? Masz 
moją przysięgę Agenta Ubezpieczeń na Życie!
   Drugi klient wypadł przez zasłonę, zadrobił w miejscu i 
padł na twarz. Podniósł się i otrząsnął. Wyglądał na ciężko 
poszkodowanego, miał krew w kącikach oczu.
   - Przepraszam na chwilkę - powiedział Del do Freda i 
wślizgnął się za kurtynę. - Co ty tu wyprawiasz? - zapytał 
Ginny. - Ci faceci wyglądają jak przepuszczeni przez 
młockarnię.
   - Nie mam pojęcia - powiedziała Ginny, w połowie drogi 
między Norą i Barbarą Jean. - Ten ostatni rzucał się jak 
wściekły wąż. Włosy sobie zaczął wyrywać. Coś tu nie gra. To 
muszą być taśmy, Del. Czuję, że Moro wpuścił nas w maliny. 
   - To już mamy dwa problemy - powiedział Del. - Bo szef tej 
bandy żąda naszej benzyny.
   - Na Boga, nie może jej dostać.
   - Ginny, ten facet aż się ślini. Powiedział, że spróbuje 
się z Oposem. Lepiej się zmywajmy, jak jeszcze możemy.
   Ginny potrząsnęła przecząco głową.
   - To by ich na pewno wkurzyło. Daj mi parę minut. 
Przerabialiśmy już Norę i Sally. Przełączę na Barbarę Jean i 
zobaczymy.
   Del wyskoczył na zewnątrz. Pomysł wydawał mu się co 
najmniej wątpliwy.
   - To musi być kobitka... - powiedział Fred.
   - Coś dziś w nią wstąpiło. Twoi chłopcy od ubezpieczeń 
nieźle ją nakręcili.
   Fred wyszczerzył się.
   - Chyba sam spróbuję.
   - Nie radzę - powiedział Del.
   - Czemu nie?
   - Niech się trochę uspokoi. Może być więcej niż byś 
chciał.
   Od razu zobaczył, że powiedział coś bardzo nie tak. Twarz 
Freda przybrała barwę keczupu.
   - O żeż ty plastykowy kawałku gówna! Poradzę sobie z 
każdą kobietą, żywą... albo skleconą z zestawu.
   - Ależ proszę - powiedział Del, czując, że marnuje czas. 
- Wolne od opłaty.
   - Jasne, kurwa, że wolne. - Fred wypchnął pierwszego 
mężczyznę w kolejce. - Hej, panienko, przygotuj się. Jestem 
gotów na wszystkie twoje sztuczki.
   Pozostali mężczyźni wznieśli wiwat. Opos Dark, który 
rozumiał przynajmniej trzy piąte kłopotów, w jakie popadli, 
rzucił Delowi pytające spojrzenie.
   - Są jakieś naleśniki? - ktoś spytał.
   - Nie przypuszczam - odpowiedział Del.
   Del rozważał odłączenie zasilania. Samobójstwo androida 
zdawało się właściwą reakcją. Lecz nie minęły trzy minuty, 
jak z ciężarówki zaczęły dobiegać nienaturalne wrzaski. 
Potem wrzaski przeszły w skrzek. Agenci ubezpieczeniowi 
zesztywnieli. Potem pojawił się Fred, całkowicie 
zdruzgotany. Wyglądał jak ktoś, kto nastąpił na odcisk 
niedźwiedziowi. Jego członki zdawały się wyginać w 
przeciwnym niż zwykle kierunku. Nieprzytomnym wzrokiem 
szukał Dela, oszołomiony i zdesynchronizowany. Potem 
wszystko rozegrało się w sekundach cienkich jak ostrze 
brzytwy. Del spostrzegł, że Fred odnalazł go. Zobaczył wbite 
w siebie oczy ziejące pustką. Uniesienie urżniętej dwururki 
było tak szybkie, że elektroniczne stopy nawet nie drgnęły, 
by usunąć się z linii strzału. Ramię Dela eksplodowało. 
Zostawił urwaną rękę i rzucił się do ciężarówki. Opos był 
bezradny, rzeczoznawca stał za blisko - poza zasięgiem 
strzału. Podwójna pięćdziesiątka przemówiła. 
Ubezpieczeniowcy rzucili się do ucieczki. Opos dziurawił 
piasek i podrywał uciekających w powietrzu, potrzaskanych i 
martwych.
   Del dopadł siedzenia kierowcy, kiedy grad ołowiu spadł na 
ciężarówkę. Czuł się trochę jaka idiota, gdy tak siedział 
bez jednej ręki, z drugą na kierownicy.
   - Przesuń się - powiedziała Ginny. - Nie dasz rady.
   - Raczej nie.
   Ginny rzuciła wóz w gwałtowny skręt.
   - Nigdy w życiu nic takiego nie widziałam - powiedziała 
przekrzykując silnik. - Podłączyłam tego biednego facia i od 
razu dostał drgawek, kości trzeszczały jak patyczki. 
Najcholerniejszy orgazm, jaki widziałam.
   - Coś po prostu działa nie tak.
   - Tyle to sama wiem, Del. O Jezu, co to?!
   Ginny zakręciła kierownicą, kiedy spora część pustyni 
uniosła się pionowo w górę. Dymiący piasek obsypał 
ciężarówkę.
   - Rakiety - powiedział Del ponuro. - To dlatego uważali, 
że nasz szybkopalcy Opos to pestka. Patrz, gdzie jedziesz, 
dziewczyno!
   Przed nimi wystrzeliły dwa słupy ognia. Del wychylił się 
przez okno i spojrzał w tył. Za nimi podążała połowa ściany 
Fortu Pru. Opos zasypywał gradem kul wszystko w zasięgu 
wzroku, ale nie mógł się zorientować, skąd nadlatują 
rakiety. Zaczepne wozy ubezpieczeniowców rozjechały się i 
szły na nich ze wszystkich stron.
   - Próbują nas otoczyć - powiedział Del. Z prawej wybuchła 
rakieta. - Ginny, naprawdę nie wiem, co robić.
   - Jak twój kikut?
   - Takie tam elektryczne łaskotki. Jak dzwonek do drzwi o 
kilometr stąd. Ginny, jak nas otoczą, leżymy.
   - Trafią w benzynę, będzie po zmartwieniach. O Boże, na 
cholerę o tym pomyślałam?
   Opos trafił dokładnie półplatformę. Stanęła i zdechła, 
padając na wznak jak robak. Del mógł się przekonać, że bycie 
jednocześnie samochodem i ścianą stwarzało problemy, z 
których głównym była równowaga.
   - Jedź prosto na nich - poradził Ginny - a potem ostro 
skręcaj. Oni nie mogą szybko skręcić na tej szybkości.
   - Del!
   Kule zagrzechotały o ciężarówkę. Coś głucho huknęło. 
Ciężarówka przechyliła się i utkwiła w miejscu.
   Ginny zdjęła ręce z kierownicy i zrobiła ponurą minę.
   - Wygląda na to, że trafili w opony. Mamy flaka jak 
cholera. Wyłaźmy z tego pudła.
   I co dalej? - zastanawiał się Del. Myśli tłoczyły się w 
jego głowie. Przeczuwał zbliżającą się awarię.
   Pojazdy Fort Pru zatrzymały się z piskiem. Agenci 
ubezpieczeniowi wyskoczyli i jak szaleni pędzili na nich 
równiną, strzelając z lekkiej broni i rzucając kamieniami. W 
pobliżu wybuchła rakieta.
   Broń Oposa nagle umilkła. Ginny skrzywiła się z 
niesmakiem.
   - Nie powiesz, że skończyła się amunicja. Skąd weźmiemy 
nową?
   Opos zaczął coś mówić. Del pomachał ocalałą ręką na 
północ.
   - Hej, a co to znowu?
   Nagle w szeregach ubezpieczeniowców powstało zamieszanie. 
Na wzniesieniu pojawiła się znajoma furgonetka.  Kierowca 
wymachiwał wśród zgiełku, miotając granaty.  Wybuchały w 
wiązkach jak świetliste, różowe bukiety. Odkrył człowieka z 
wyrzutnią rakiet leżącego płasko na dachu autobusu. Granaty 
uziemiły go. Ubezpieczeniowcy oddali pole i rzucili się do 
ucieczki. Ginny ujrzała szczególny widok.  Za samochodem 
zjawiło się sześć czarnych harleyów. Psy Chow-chow uzbrojone 
w Uzi pustoszyły szeregi uciekających, z rykiem motorów 
wzbijając fontanny piasku. Nie mieli litości, odstrzeliwali 
maruderów jak króliki. Tylko nielicznym ubezpieczeniowcom 
udało się znaleźć osłonę. Za chwilę było już po wszystkim. 
Ford Pru pierzchł w rozsypce.  
   - To się nazywa w samą porę - powiedział Del.
   - Nie cierpię Chow-chow - powiedział Opos. - Mają czarne 
języki i w ogóle.

- Mam nadzieję, ludziska, że nic wam się nie stało - 
powiedział Moro. - Oho, przyjacielu, wygląda, że ci rękę 
urwało.
   - To nic poważnego - powiedział Del.
   - Jestem ci wdzięczna - powiedziała Ginny. - Myślę, że 
powinnam to powiedzieć.
   Jej nieodparty urok, jej spontaniczna niewdzięczność 
znowu podbiły Moro. Ta ponętna smuga smaru na jej kolanie. 
Pomyślał, że jest milutka jak szczeniaczek.
   - Pomyślałem, że powinienem to zrobić. W zaistniałych 
okolicznościach.
   - A cóż to za okoliczności? - spytała Ginny.
   - Ten cholerny Owczarek jest jakby odpowiedzialny za 
wszelkie możliwe wasze problemy. Trochę się wkurzył, jak 
Opos go obrobił. Myślę, że to był poker. Oczywiście mogła 
być szulerka i znaczone karty, tego nie wiem.
   Ginny zdmuchnęła grzywkę znad oczu.
   - Nie widzę zbyt wiele sensu w tym, co szanowny pan mówi.
   - Jest mi naprawdę głupio. Pies się wnerwił i jakby 
spieprzył twój nadajnik.
   - Pozwoliłeś  P s u  naprawić mój sprzęt? - spytała 
Ginny.
   - To świetny fachowiec. Głównie moja szkoła. Okay, tylko 
się nie złość. To, jak słyszałem, wrodzone u tych Owczarków. 
No wziął i połączył twoje taśmy w pętlę, i przyśpieszył je. 
Klient dostaje siedem razy więcej niż to, za co zapłacił. 
Numer z szybkością 7 Machów. Może spowodować obrażenia 
cielesne.
   - O Boże! Powinnam cię na miejscu zastrzelić - 
powiedziała Ginny.
   - Słuchaj, rzuciłem robotę i przyjechałem tutaj 
najszybciej, jak mogłem. I wziąłem paru przyjaciół do 
pomocy, koszta biorę na siebie.
   - No myślę - powiedziała Ginny. Psy Chow-chow siedziały 
na swoich harleyach w pewnej odległości i gapiły się na 
Oposa, a Opos gapił się na nie. Po cichu podziwiał ich skóry 
z wyszytym na plecach emblematem Whiskasa.
   - Koszta podliczę - powiedziała Ginny. - Oczekuję pełnej 
naprawy.
   - Jasna sprawa. Oczywiście, będziesz musiała trochę pobyć 
w Złych Nowinach. To trochę zajmie.
   Uchwyciła jego spojrzenie i zebrało jej się na śmiech.
   - Uparty z ciebie skurwiel. Dostaniesz to. A co zrobisz z 
Psem?
   - Potrzebujecie mięsa do naleśników. Możemy się dogadać.
   - Brrr. Chyba na to nie pójdę.
   Del zaczął się miotać jak po obwodzie kwadratu lub 
trapezu. Jego kikut dymił.
   - Na Boga, Oposie, usiądź na nim czy jak - powiedziała 
Ginny.
   - Mogę to naprawić - poinformował ją Moro.
   - Jak dla mnie, dość już naprawiłeś.
   - Zobaczysz, że będziemy się rozumieć.
   - Myślisz? - spytała Ginny z niepokojem. - Chyba nie 
powinnam się przyzwyczajać do tego, że jesteś w pobliżu.
   - To się może zdarzyć.
   - Równie dobrze może się  n i e  zdarzyć.
   - Popatrzę, co z tą oponą - powiedział Moro. - Trzeba 
schować Dela w cieniu. A ty pomyśl, w czym pójdziesz na 
kolację. Wschodnie Złe Nowiny to szykowne miejsce.

                                Przełożył Jacek Suchecki

                      NEIL BARRETT, Jr
Amerykański pisarz o świetnym warsztacie i zaskakujących 
pomysłach. Opowiadania pisze bardzo rzadko, ale zawsze na 
znakomitym poziomie. Z jego powieści najbardziej znana jest 
seria o Aldairze, humanoidalnym bohaterze stworzonym przez 
manipulacje genetyczne ze świni. Ziemia, na której Aldair
żyje, została opuszczona przez ludzi.
                                                    (DM)
