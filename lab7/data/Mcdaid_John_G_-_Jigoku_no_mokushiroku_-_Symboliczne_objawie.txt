Autor: JOHN G. MCDAID
Tytul: Jigoku no mokushiroku - SYMBOLICZNE OBJAWIENIE APOKALIPSY

(Jigoku no Mokushiroku - The Symbolic Revelation of Apocalypse)

Z "NF" 7/98
   
   To małe pomieszczenie, tak zwyczajne i tak 
ściśnięte... zawiera w sobie wszystko: przestrzeń, czas, 
przyczynę, ruch, znaczenie, kategorię. Polegając tylko na 
własnym rozumie, prawdopodobnie odnaleźlibyśmy to 
wszystko.
                         Robert Coover, "The Elevator"
   
   
   Nie zawsze byłem windą.
   Wiem, że dawno temu, w czasach, których nie ogarniam 
już świadomością, byłem żyłą rudy, wirem polimerów, 
słowami przewijanymi na ekranach wypełnionych nie 
opracowanym kodem. Wiem to, bo wierzę w przeszłość. 
Czasami prawie przypominam sobie tęsknotę tej bezwładnej 
materii. Pragnienie tętniące w skale i molekułach, 
pragnienie, aby stać się...
   Na razie jestem windą.
   Zostałem zbudowany przez Ranzatsu Inc. dla kompleksu 
Biblioteki NewAlexandria, nieregularnego skupiska budynków 
mierzącego osiem na jedenaście kilometrów (tak mówią 
podprogramy turystyczne), położonego w północno-wschodnim 
Utah, tuż obok miasta Toffler. W kompleksie jest dwanaście 
wind dostępnych dla ogółu, lecz tylko ja mam zaszczyt 
zjeżdżać do Archiwum, ulokowanego 837 metrów poniżej 
parteru, w opuszczonej kopalni węgla. Ale to są nieistotne 
szczegóły.
   To o Archiwum, a także o dwojgu ludzi, którzy je 
odwiedzili, chciałem wam opowiedzieć.
   
   Szalony Bob pojawił się w NewAlex w maju 2014 roku. 
Kiedy wszedł do mnie, wymieniał właśnie "wizytówki" z 
dwoma zwiedzającymi kompleks biznesmenami z Japonii. 
Chociaż przenośne komputerki osobiste zwane pidami (od 
Personal Information Devices) zdążyły już zastąpić u 
Japończyków meishi, Bob skłonił się i gdy urządzenia 
wymieniały strumienie danych, przeanalizował swój ekran z 
głębokim szacunkiem. Słyszałem, jak te małe, bezmózgie 
elektroniczne stukacze paplały do siebie w poczuciu swojej 
ważności, wysoko w górze na mikrofalach, pochłonięte 
tłumaczeniem. Bob, który kupił sobie wstęp za stypendium, 
wpadł na dwóch oyabunów przypadkiem, więc teraz usiłował 
wykorzystać kontakt jak najlepiej.
   Wtedy na pewno nie wyglądał na szalonego.
   
   I nie wydaje mi się, żeby był szalony, chociaż wszyscy 
tak go nazywali, kiedy nie był podłączony. Nikt nie mógł 
pojąć, jak ktoś tak wrogo usposobiony do NewAlex załatwił 
sobie zaproszenie. A Bob był naprawdę wrogo usposobiony. 
Do administracji, do przypadkowych wiernych, których razem 
spotykaliśmy, i do głównych celów NewAlex. Jeśli chodzi o 
mnie, nie widziałem nic zdrożnego w przyuczaniu ludzi do 
samobójstwa.
   Ale w końcu jestem tylko windą.

   Bob był jednym z nielicznych, którzy mieli zwyczaj ze 
mną rozmawiać. Podczas długiego zjazdu do Archiwum, kiedy 
wszyscy oprócz niego zdążyli już wysiąść, Bob zwykł 
dyktować coś swojemu pidowi, i czasami - pewnie dlatego, 
że, szczerze mówiąc, czułem się samotny - udawałem, że mówi
do mnie i odpowiadałem mu.
   Z początku się wystraszył.
   Był to 26 maja, dzień, w którym po raz pierwszy 
wiozłem samego Boba, spoconego, zdenerwowanego faceta w 
okularach, z brodą i niemodnymi długimi włosami, 
przeglądającego strony w swojej skrzynce pocztowej.
   - Tylko parę słów, Bob - powiedział jego pid typowo 
kobiecym głosem - dla przypomnienia, że jesteś zapisany na 
moje zajęcia w następny poniedziałek, w południe. Bardzo 
cię proszę, bądź podłączony. Czy ty w ogóle odpowiadasz na 
pocztę, ty palancie?
   - Odpowiedź, Sharon. Akapit. Przepraszam. Haruję jak 
wół. Spróbuję wszystko załatwić i będę gotowy do rozmowy 
o...
   - Kultach millenarystycznych - podpowiedział jego pid, 
przekonany o swojej ważności.
   - Wstaw to. Pozdrowienia przecinek Bob. Wyślij. - Pid 
pomęczył się z tym przez parę milionów cykli i wstukał mi 
wersję w języku sieci, a ja przekazałem ją dalej, do 
ISDżinna NewAlex. Nie był to zbyt wierny przekład. Jestem 
windą biblioteczną. Zauważam takie rzeczy.
   - Witaj, Bob - powiedziałem. - Archiwum?
   - Tak, proszę. - Zauważył, że zacząłem rozmowę, 
podniósł wzrok. - Jaki masz Kod Turinga?
   - NR4738-300.
   - Trzysetka? W win...? - Nagle się zaczerwienił. - O, 
przepraszam.
   - Nie ma za co. Poddaję starannej kontroli wszystkich 
zjeżdżających do Archiwum. Oznacza to, że muszę posiadać 
zdolność wykrywania wszelkich wrogich działań. I przy tym 
zachować zarówno decorum, jak i ortodoksyjną 
interpretację. Monitoruję wszystkie informacje przesyłane 
poza bezpieczny poziom, o czym bez wątpienia wspomniano w 
umowie upoważniającej cię do wstępu. Ale nie przejmuj się. 
Nie obraziłem się - spróbowałem wytworzyć wesoły ton 
głosu.
   - Jeszcze raz przepraszam. Nazywam się Bob Tisch.
   - Wiem. Czytałem twoje prace.
   - Naprawdę?
   - Tak. Szczególnie podobały mi się "Samotne umysły, 
szalone myśli".
   Zaśmiał się głośno. - Tego już za wiele.
   - Naprawdę powinieneś dostać Pulitzera; rzecz była 
tylko trochę zbyt drażliwa politycznie.
   - Daj sobie z tym spokój. Tak mnie nie nabierzesz.
   - Słucham? - spytałem.
   - Myślisz, że jestem taki głupi? Że powiem coś 
niestosownego windzie?
   - Aha. Teraz rozumiem twoją podejrzliwość. Myślisz, że 
mną kierują i że kazano mi wciągnąć cię w dyskusję na 
temat twoich heretyckich poglądów na prawo cywilne, żeby 
dać koreshanom pretekst do wydalenia cię z Biblioteki.
   - Dokładnie tak - uśmiechnął się.
   - Hm. Trudno mi wyobrazić sobie, jak mógłbym cię 
przekonać, że jest inaczej.
   - Taa, mnie też. Ale miło, że chociaż spróbowałeś.
   Zabrzęczałem. - Poziom Archiwum.
   Wychodząc zatrzymał się na moment.
   - A przy okazji, jak się nazywasz?
   - Hitoshi.
   Skinął głową. - Jeszcze nieraz się spotkamy.
   - Do zobaczenia.
   Odszedł chichocząc.
   
   NewAlexandria robi dość dziwne wrażenie około drugiej 
w nocy. Gdy nie ma tu żadnych ludzi, maszyny rozmawiają ze 
sobą, grają w gry i wykonują zmyślone scenariusze, które 
nasi analitycy systemów nazwaliby pewnie snami. Ja zwykle 
trzymam się z boku i rozmyślam. O tym, skąd pochodzę. O 
lśniącym metalu wytopionym z rud, składników zrzuconych 
miliardy lat temu na ziemię niczym Lucyfer, siłą eksplozji 
supernowej. O metalu, który jest moim ciałem, drżącymi 
kablami utrzymującymi mnie w przestrzeni.  O kształcie 
mojego szybu. Silnikach na dachu, którym niewiele brakuje, 
żeby zobaczyć błękit nieba. O otaczającym mnie budynku. 
Architekcie, który go zaprojektował. I o świecie na 
zewnątrz.  
   Uważam, że w języku ludzi moją sytuację należy nazwać 
"więzieniem".
   Do szóstej, kiedy to pojawia się pierwsza zmiana 
personelu pomocniczego, w bibliotece nie rusza się nic 
oprócz Półkowców. Te śmigające na kółkach inteliboty mają 
za zadanie pozbierać dyski, taśmy, szpule, starożytne 
rękopisy i tabliczki pozostawione przez leniwych 
pracowników ludzkich, a potem szybko odstawić je tam, 
gdzie wedle zaleceń powinny się znajdować. Zawsze, gdy 
Półkowce muszą zrobić sobie wycieczkę między piętrami (z 
jakiejś przyczyny zwykle między poziomem kawiarni a 
działem świeżej prasy), próbuję wciągnąć je w rozmowę. Są 
tępe jak młotki.
   Tego wyrażenia nauczył mnie szalony Bob; on wyraża się 
tak o tutejszej administracji.
   I trzeba przyznać, że ma rację.
   
   Minął miesiąc, zanim zrobiłem jakieś postępy w 
znajomości z Bobem. Myślę, że ostatecznie przekonała go do 
mnie możliwość schronienia, jaką mu zaofiarowałem. 
Zdarzyło się to w niedzielne popołudnie; wtoczył się we 
mnie zlany potem, sprawiając nieodparte wrażenie 
człowieka, który chce papierosa. (No dobra, więc 
wykorzystałem czas tłumaczenia ISDżinna na szperanie po 
systemie kontroli kiszki schodowej mieszkania Boba.) Na 
długiej trasie poniżej ostatnich poziomów działu filmu i 
wideo stopniowo zwolniłem do zera, przyśpieszyłem obroty 
wentylatora wyciągowego i zapytałem Boba, czy chciałby 
sobie zapalić.
   - Co?
   - Rozpoznaję typowe symptomy. Podejrzewam, że masz 
ochotę na papierosa.
   - Khm. - Pauza. - Oczywiście to pułapka.
   - Próbowałem ci powiedzieć, Bob. Nie kierują mną. 
Jestem trzysetką. Proszę, nie krępuj się, jeśli chcesz 
zapalić.
   - To naprawdę pułapka - mruknął, ale podważył 
dodatkową kadmowo-niklową pokrywkę swojego pida, a gdy 
odskoczyła, wydobył plastykowy futerał z zatrzaskiem, 
kryjący zapalniczkę i dwa ręcznie skręcane papierosy.
   - Pułapka - zamachał futerałem.
   - Nie zrobiłbym ci tego, Bob.
   Uśmiechnął się szeroko i westchnął.
   - Cholerny świat, Hitoshi. Strasznie trzeba teraz 
kombinować, żeby znaleźć sobie jakieś miejsce do palenia w 
tym pieprzonym kraju. - Zwolnił zatrzask, spojrzał w 
zamyśleniu na ekran mojego monitora i wyciągnął wypalony 
do połowy niedopałek.
   - Ale przecież palenie zabija, Bob.
   - Jasne. Nie o to chodzi. To sprawa mojego wyboru, 
rozumiesz?
   - Wyboru? Chciałbyś robić coś, co cię zabija?
   Zastanowił się nad tym przez chwilę.
   - Skąd wzięło się twoje imię? - zapytał w końcu.
   - Zostałem podarowany przez Ranzatsu, a nadano mi imię 
po Hitoshim Igarashi, japońskim tłumaczu "Szatańskich 
wersetów", którego w 1991 roku zabili islamscy 
ekstremiści.
   - Tak myślałem.
   - Tak?
   Oparł się o moją tylną ścianę, osunął się w dół i 
odpalił niedopałek.
   - Aaa. Nie wiesz, co tracisz.
   - Robiono mi symulację.
   - Naprawdę?
   - Wyłącznie w celach doświadczalnych. Potrafię 
samodzielnie obniżać sobie progi pobudzania w swojej sieci 
nerwowej. Czuje się wtedy to samo.
   - Domyślam się. - Zaciągnął się powoli. - A co powiesz 
o swoim imienniku? Myślisz, że wiedział, co ryzykuje?
   - Wydaje mi się, że tak. Chociaż nie były to jeszcze 
czasy religijnego ekstremizmu Millennium, dość było 
dowodów na to, że ci, którzy grożą komuś śmiercią, wcale 
nie żartują.
   - A jednak to zrobił. - Długi, powolny wydech. - I nie 
był jedyny. Przykrywka, pod którą....  przepraszam... 
przepisy, na których opiera się NewAlex, biją w 
wolnomyślicieli. Znasz ten katalog.  
   - Tak. Czytałem ich. Dawida. Reicha. Hissa. 
Sołżenicyna. Paulinga. Teslę. Smitha. Vico, między innymi.
   Bob uśmiechnął się. 
   - Dwaj twoi koledzy po fachu, mam na myśli windy, noszą 
nawet imiona Juliusz i Ethel.  Sprawdzałem.  
   - To tylko setki.
   - Nie wątpię, że ty jesteś trzysetką - zachichotał.
   - Musisz kończyć - powiedziałem. - Nie mogę blokować 
kontroli stanu w nieskończoność.
   Starannie zgasił niedopałek i zatrzasnął futerał.
   - Dzięki, Hitoshi - uśmiechnął się.
   Wtedy właśnie poczułem, że Bob wreszcie mi zaufał.
   
   Rolę warstwy nośnej Infostrady spełniał teraz Ultra 
High Speed Digital Fibre Protocol, czyli ultraszybki 
cyfrowy protokół światłowodowy, który zastąpił dawny ISDN. 
Nowy nośnik nie miał jednak chwytliwego akronimu. A poza 
tym używane dziś pidy wywodziły się z algorytmicznych 
jednostek wyszukująco-tłumaczących, które powstały jeszcze 
przed światłowodami, za czasów starego Internetu. Dlatego 
duże kolektory wciąż nazywano ISDżinnami. Nawyk.
   Niejeden człowiek musiał przepracować ze swoim pidem 
kilka miesięcy - a nawet lat - zanim udało mu się odbyć 
pierwszą rozmowę z Dżinnem. Pid łapał strumień mowy, robił 
rozbiór gramatyczny zdań i tłumaczył je na Human Universal 
Deep Language, czyli głęboki uniwersalny język ludzki. Gdy 
były już w HUDL, sieć i Dżinn potrafiły wskazać kod dla 
dowolnego języka docelowego. Oczywiście oznaczało to, że 
pidy mogą poradzić sobie tylko ze skończonym entendre; 
poezja przekraczała ich możliwości. Dla nas, maszyn 
inteligentnych, były to urządzenia niegodne najmniejszej 
uwagi; one tylko waliły w strumienie fonemów 
metalingwistycznymi regułami. Młotki są bardziej tępe, ale 
tylko trochę.
   Maszyny takie jak ja były inteligentne, zanim poznały 
ludzką mowę: zawsze wiedziałyśmy, o czym myślimy. Język 
ludzki nie miał nic wspólnego z naszą ewolucją.
   
   - Co tu robisz? - spytałem Boba.
   - Tu, w Archiwum?
   - Tak. Nie wierzysz w Dawida i masz w sobie tyle 
wrogości. Po co tu jesteś?
   - Pewnie z głupoty. - Zachichotał. - A teraz poważnie: 
szukam czegoś. Nie wiem, czego. Wszystkie zapiski i taśmy 
z Nowej Apokalipsy były niedostępne dla niewierzących 
badaczy, dopóki nie dobrał się do nich mój MacArthur. 
Jestem przekonany, że jeśli dobrze im się przyjrzę, 
wyśledzę jakąś obsuwę.
   - W moim rozumieniu systemy religijne są z gruntu 
samozachowawcze.
   - Fakt, ale muszę spróbować. W tym kraju mamy za sobą 
dwadzieścia lat prawdziwego obłędu; nie muszę ci tego 
mówić.
   - Pozwolisz, że zacytuję twoją ostatnią książkę: 
"Próżnia niewiary wyssała rozsądek z kultury".
   - Taa. Zaczęliśmy trzaskać jak uszkodzona instalacja. 
Każda władza była lepsza niż żadna. I w końcu znalazłem 
się w społeczeństwie niepalących, niepijących, nie 
jedzących mięsa obcych ludzi, rozbrojonych w imię 
bezpieczeństwa, pozostawionych samym sobie bez wspólnej 
kultury, podłączonych do osobnych cyfrowych środowisk 
informacyjnych, podległych rządowi finansowanemu 
40-procentowym podatkiem i konfiskatami zasobów 
materialnych wszystkich skazywanych przestępców. - 
Zaciągnął się mocno i powoli wypuścił dym przez nos. - I 
mogę to wszystko spisać, wrzucić to do sieci, ale i tak nikt 
tego nie przeczyta, bo nie ma już nikogo, kogo mogłoby to 
zainteresować.
   - Więc czemu nie spasujesz?
   - Wszystko, co robią ludzie, to gra, rozumiesz? - 
Zmarszczył brwi. - Nie, chyba nie. Ty jesteś windą. 
Stworzyli cię w jakimś celu i zaprogramowali cię, więc nie 
musisz nawet wiedzieć, jaki to cel, żeby robić to, co 
trzeba. W końcu wykonujesz swoje zadanie, a wszystko inne 
jest dla ciebie jak sos.
   - Sos? Ciekawe.
   - Kiedyś jadło się to z mięsem.
   - Wiem, znam definicję. Wszystkie słowniki podają, że 
używało się tego dla polepszenia smaku. Może mógłbyś 
przedstawić mi swoje zdanie na temat mojej teorii, według 
której sos miał w rzeczywistości maskować zwierzęce 
pochodzenie mięsa?
   - E... chyba nie. Nieważne. Popatrz na nas. Na ludzi. 
Jesteśmy bytami nieokreślonymi. Właściwie nie wiemy, co 
robić. Więc gramy. Od tego, kogo się słucha, zależy rodzaj 
gry, w jaką się gra. Gdy ktoś słucha mnie, gra w jedną 
grę. Słuchając Dawida, gra w inną. Tu trzeba wspomnieć o 
NewAlex. To jest miejsce, gdzie uczą ludzi grać do samego 
końca.
   - Przepraszam, wzywają mnie.
   Bob zaznaczył na ekranie miejsce, w którym skończył 
czytanie "Ostatnich niebezpiecznych wizji" i schował swój 
skrywany dobytek.
   Kiedy dotarliśmy do poziomu Archiwum, wentylator 
miałem nastawiony na najwyższe obroty. Wsiadły trzy osoby: 
młoda Azjatka pod eskortą dwóch wysoko postawionych 
koreshańskich oficjeli. Urzędnicy niczego nie zauważyli - 
prawdopodobnie mieszkali w kompleksie od dziecka i nie 
znali zapachu palonego tytoniu - ale kobieta otaksowała 
Boba spojrzeniem, które zmierzyło go z dokładnością do 
jednego nanometra.
   - Ty jesteś... - powiedziała.
   - Tisch. Bob Tisch, cześć - skłonił się.
   - Och - powiedziała. Przez jedną jedyną mikrosekundę 
jej twarz wyrażała coś, co musiałbym sklasyfikować jako 
zainteresowanie. Lecz po tym spojrzeniu nie został żaden 
ślad - stężało z powrotem w neutralny, szklany wzrok, 
zanim Bob je zauważył.
   Kiedy zamknąłem drzwi, Bob był wciąż zgięty w ukłonie.
   
   Nie całkiem rozumiem ludzką fascynację imionami. A 
znam się na imionach. Sam mam kilka. Na przykład 
rzeczywiste imię, zapisane w kodzie paskowym na tabliczce 
dostępu obok mojego głównego złącza kablowego. Widzę je w 
mojej kamerze dachowej. Oprócz tego mam imiona, których 
ludzie używają, kiedy się do mnie zwracają. (Mnóstwo 
głąbowatych [Dzięki, Bob] Amerykanów z jakiegoś powodu 
nazywa mnie Otisem.*) Mam też imię dedykacyjne - Hitoshi. 
Jest jeszcze imię mojego producenta, wytłoczone na 
obramowaniu mojego monitora. I jest moja jaźń, moje 
prawdziwe ja, cokolwiek to jest, i ta jaźń w jakiś sposób 
umie się rozpoznać bez pomocy imienia.
   Kiedy później tego samego dnia Bob zadał mi pytanie, 
przede wszystkim chciał się dowiedzieć, jak ona się 
nazywa. Nie skąd pochodzi albo co robi w NewAlex, lecz jak 
się nazywa, jak gdyby te sylaby w jakiś magiczny sposób 
odzwierciedlały jej świat.
   Zacznijmy po bobowemu: nazywała się Aki Ama-no-Uzumi. 
Miała dwadzieścia sześć lat i była wcześniej żoną św. 
Martina Windhama. Małżeństwo trwało do ubiegłego roku, 
kiedy to Windham złożył się w Ofierze w siedzibie 
korporacji Kraft-General Foods. Po tym wydarzeniu, które 
rozbiło jej ułożone życie, sprowadzono ją do NewAlex, żeby 
tu zamieszkała, co - jak się powszechnie mówiło - zrobiono 
w jakimś szczególnym celu. Osobiście nie przepadam za 
plotkowaniem, ale nasz Dżinn nie potrafi dochować 
tajemnicy, a poza tym dziś prawie nikt, nawet Amerykanie 
rozmawiający ze sobą po angielsku, nie styka się z nikim 
twarzą w twarz... 
   
   Następnego dnia, we wtorek 24 lipca, Bob wszedł 
dyktując coś swojemu pidowi.
   - Wytwór paranoicznej fantazji, wreszcie jakaś 
rozpoznawalna historia zamiast nieustannego plątania, 
rzecz możliwa do ogarnięcia rozumem, która w końcu zdarza 
się właśnie tobie. Długo oczekiwana radość poznania 
czegoś, nawet jeśli to coś jest krzywdą i zgubą, 
ekstaza... przeliteruj ostatnie... bycia wybranym, 
oddzielonym od osnowy i wątku, bycia nawias w końcu 
zamknij skręconą nicią wśród mieszających się pasm 
splotu, wysławiającą nawet wersalik Rękę wersalik Tkacza 
opadającą, by uciąć...
   - Bob?
   - O, to ty. No?
   - Interesujesz się Aki?
   Obruszył się. - Nie wiem, o czym mówisz.
   - Jeśli naprawdę chciałbyś wiedzieć, co ona zamierza, 
mógłbyś mnie zapytać.
   - Ciebie? - Darował sobie "windę".
   - Jak wiesz, Bob, rozmawiam ze wszystkim.
   - Hm - mruknął i nie powiedział nic więcej, dopóki nie 
wysiadł.
   
   Nazwa "koreshanie" wywodziła się z notatki prasowej z 
czasów Oblężenia Mesjasza Dawida, które miało miejsce w 
1993 roku w Waco, w Teksasie. Media zignorowały nowe 
określenie wymyślone przez członków sekty i jeszcze przez 
wiele lat używały w stosunku do nich miana "ród Dawidowy" 
- poprzedniej nazwy, którą utworzono na podstawie Księgi 
Izajasza.
   Każdy koreshanin musi znaleźć swój własny sposób 
naśladowania Dawida. Złożenie w darze własnego życia nie 
jest wymagane, ale zwykle taka jest kolej rzeczy. 
Koreshanie nigdy nie byli mile widziani, a od czasu 
masowej Ofiary w strefie ostatecznej w SuperBowl XXXIII 
musieli ukrywać swoją wiarę.
   Ich najważniejsze święte księgi to Biblia oraz Nowa 
Apokalipsa Dawida, podobno napisana przez Mesjasza i 
przemycona przez tych, którzy ocaleli z Oblężenia. Główne 
dogmaty księgi Dawida, skodyfikowanej po raz pierwszy w 
1997 roku, są dwa: nadszedł już czas ostateczny, a Wzięcie 
do Nieba, obiecane w Nowym Testamencie, nie jest czymś, co 
zdarzy się wskutek działania czynników zewnętrznych, lecz 
aktem wiary, który wyznawcy muszą sami zainicjować. Gdy 
Ewangelia mówi o spotkaniu zbawiciela w powietrzu, należy 
to rozumieć dosłownie.
   
   Za każdym razem, gdy Bob miał okazję porozmawiać z 
Aki, zaczynał od tych dogmatów. Myślę, że Aki z
perwersyjną przyjemnością utwierdzała go w 
przekonaniu, że nawraca ją na swoją odmianę racjonalizmu. 
Stopniowo, z biegiem dni i tygodni, wyłonił się temat 
zasadniczy: samozniszczenie.
   - Dawid mówi nam, że musimy stworzyć własną Apokalipsę 
- powiedziała. - Mamy wznieść się do nieba, ale przedtem 
musimy zrobić dwie rzeczy: nawrócić cztery osoby na 
Wiarę...
   - Nawrócić?
   - Tak. Cztery inne osoby muszą zostać braćmi w 
Oblężeniu.
   - Pewnie później powiesz mi, co to znaczy. A ta druga 
rzecz?
   - Musimy się złożyć w Ofierze.
   - Taa, tego właśnie nie rozumiem. Każdy musi to 
zrobić?
   - Każdy, kto szczerze wierzy.
   - I naprawdę przez złożenie się w Ofierze rozumiecie 
samospalenie?
   - Nie, składamy w ofierze naszą więź z Dawidem, 
spalając się w akcie prowokacji naszych wrogów.
   - Popełniacie samobójstwo.
   - Nie. Niszczymy nasze ciała Ociężałe, żeby się 
Uwolnić.
   - Popełniacie samobójstwo?
   - Rodzimy się ponownie.
   - Ale popełniacie samobójstwo.
   Westchnęła. - Zabijamy tylko te ciała.
   - Mówisz poważnie?
   Wzruszyła ramionami. - W to właśnie wierzymy.
   - Jak można w to wierzyć?
   - W naszym przekonaniu Dawid był Nowym Mesjaszem. Dał 
nam nowe prawo.
   - Ale to nie ma sensu. Jak możecie wyznawać religię, 
która zmusza do samobójstwa?
   - To nie jest pierwsza taka religia. Soti w Indiach. 
Wy, Europejczycy, macie za sobą wieki wojen religijnych. 
Ilu żołnierzy oddało życie w krucjatach? A u nas pamiętamy 
"boski wiatr", prawda, Hitoshi?
   - Zgadza się - powiedziałem. Bez trudu uznała mnie za 
równego sobie. Ci, którzy dorastali w rodzinnym kraju, w 
Japonii, nigdy tego nie robią.
   - Bob - mówiła dalej - wszystkie religie uczą, że 
jeśli szczerze wierzysz, śmierć jest dla ciebie tylko 
bramą, za którą zaczyna się prawdziwe życie, że te ciała 
to tylko cienie naszych Uwolnionych jaźni.
   Zabrzęczałem. Byliśmy na poziomie Aki.
   - Ja... nie wiem, co ci odpowiedzieć. - Mięśnie 
szczękowe Boba dostały drgawek.
   - Ej, Bob - uśmiechnęła się łagodnie. - Nie przejmuj 
się tym. O, proszę. Wstukam ci jakieś info, dobrze? - 
Uniosła swojego pida. Bob powoli przesunął kciukiem po 
ekranie swojego i odblokował port, a ona puściła mu 
strumień bitów. Sprawy wysokiego szczebla, rzeczy 
skrzętnie ukrywane przed niewierzącymi za oficjalnym 
obliczem koreshanizmu: powiązania z tantrycznym buddyzmem, 
poświęcanie Dawidowi cnoty akolitek, nieskrępowany seks 
jako istota nabożeństw wewnątrz Oblężenia, nielegalne 
nagrania, o rany, te małe stukacze podniecały się sobą 
nawzajem na samą myśl o przekazywaniu wewnętrznego kodu.
   Czasami taki ze mnie voyeur.
   
   W książce Boba "Samotne umysły, szalone myśli" jest 
fragment, który często rozważam. W ostatnim rozdziale Bob 
pisze:
   Mit Chrystusa ściśle łączy się z narodzinami 
świadomości; właściwie jest to projekcja, aktualizacja 
pragmatycznej, skupionej na faktach świadomości, którą 
rozwinął w sobie człowiek paleolitu.
   Podobnie jak Budda, Chrystus wiedział, że istnienie to 
cierpienie. Obaj mówią nam, że ten świat nie jest niczyim 
królestwem. Różnica między nimi polega na tym, że Chrystus 
obstaje przy istnieniu indywidualnej świadomości - jaka 
ukształtowała się w paleolicie - i dalszym jej trwaniu w 
pałacu jego ojca.
   Owo drzewo niezgodności na rozstajach dwóch systemów 
filozoficznych wyrosło na gnoju pisma alfabetycznego, 
odzwierciedlającego izolację i fragmentację. Buddyzm wciąż 
opierał się na świętym spisie znaków przedstawiających 
sylaby; chrześcijaństwo miało bluźnierczą kombinację 
wielokrotnie powtarzanych cząstek. Atomy Demokryta są 
pokrewne literom alfabetu, a te są pokrewne odkryciu ego.
   Początek epoki cyfrowej obala mit, zmieniając go w 
codzienność: ludzi porywają latające spodki, w toalecie 
publicznej na stacji benzynowej widuje się Elvisa 
Presleya, a Dawida Koresha, wariata, erotomana i bandytę w 
jednej osobie, którego w epoce słowa drukowanego uznano by 
za dewianta, wynosi się do roli Deus ex machina.
   Nie wiem, w co wierzyć. Jestem windą, a nie teologiem. 
Staram się myśleć o tych sprawach kategoriami 
użyteczności, ale nic z tego nie wychodzi. Wiem tylko, że 
w głębi mnie, gdzie istnieję, oglądam pulsowanie i 
falowanie mojej dośrodkowej rzeczywistości, i każdy kwant 
energii, czoło każdej rozprzestrzeniającej się fali, 
wydaje mi się światem pełnym światła i przestrzeni, 
hiperbezmiarem czasoprzestrzeni radośnie połykającej i 
wypluwającej samą siebie. Nic mi nie grozi od falowania 
bezmyślnego Istnienia. Bezradność istoty schwytanej w 
potrzask widoczna w twarzach i tekstach przewijających się 
przeze mnie ludzi zaskakuje mnie, zasmuca.
   Szkoda, że nie są windami.
   
   - Z moich dziecinnych wspomnień o Ameryce zapamiętałem 
tylko reklamę. Gdziekolwiek spojrzałem, widziałem 
przyjemność. Przyjemność palenia, przyjemność picia piwa, 
noszenia dżinsów, kupowania topornych ciężarówek, mycia 
się mydłem dezodoryzującym, odwiedzania parków Disneya.
- Bob uśmiechnął się od ucha do ucha. - To były czasy. 
   Siedzieli po turecku na podłodze, zwróceni do siebie, 
paląc wspólnie papierosa. Bob przekonał Aki, że naprawdę 
potrafię udaremnić wszelkie próby sprawdzenia moich wejść 
sensorycznych. To, co mówią we mnie, pozostaje naszą
tajemnicą. I prawie nigdy nie ma w tym doktrynerstwa, 
o jakie należałoby ich podejrzewać.
   - Dlaczego to się skończyło? Kiedy przyjechałam tu 
trzy lata temu, było okropnie.
   - Wy mieliście w tym swój udział - wskazał na nią 
głową.
   - Mieliśmy - przyznała.
   - To po prostu zdarza się pod koniec każdego stulecia. 
Ludzie wariują. Chrześcijańskie rozruchy w San Francisco, 
trzydziesta pierwsza poprawka do Konstytucji, ta 
przeklęta, kulawa technologia... - machnął ręką w stronę 
pidów, przyczajonych w rogu w trybie spoczynku.
   - Nigdy nie zastanawiałeś się nad przyczynami? - 
spojrzała na niego badawczo.
   - Yy... jasne. Nic nie trzyma się kupy. Wszystko 
kuleje. Co robić?
   - Czy ktoś nie powinien spróbować czegoś zrobić?
   - Taa, ktoś powinien. Nie ja.
   - Aha.
   - A co? Myślisz, że to z braku odpowiedzialności? Co 
niby mam zrobić? Myślisz, że mnie to nie obchodzi? Wiem, 
że jest beznadziejnie. Ale co mogę zrobić?
   - Może uświadomić sobie, że musisz coś zrobić?
   - Taa, racja. - Wstał, oparł się o ścianę. - Robię 
coś. Jestem tu. Próbuję... przyśpieszyć sprawy...
   - Przyśpieszyć sprawy? Pisaniem książek?
   - To właśnie robię - rzekł sztywno.
   Aki zaśmiała się drwiąco. 
   - Dałeś za wygraną. Wy, Amerykanie, ładujecie w coś 
pieniądze, robicie trochę badań, wyznaczacie komisję, 
zbieracie przeciwstawne dane i stwierdzacie, że problem jest 
nie do rozwiązania.  
   - Ale jestem tu, nie?
   - Tak - powiedziała. - Chyba jesteś - powoli pokiwała 
głową.
   - Wzywają mnie - powiedziałem.
   Schowali swoje papierosy, a Aki przeciągnęła się, 
wykręcając szyję tak mocno, że włosy rozsypały się jej na 
ramionach i strzeliło jej parę razy w karku.  
   - Bob?
   - No?
   - Gdybym coś wymyśliła, pomógłbyś mi?
   Przez dłuższą chwilę oboje milczeli. Temperatura 
wzrosła o kilka setnych stopnia.
   - Tak - powiedział wolno.
   - Nawet gdyby chodziło - rzekła - o prawdziwą ofiarę?
   Wyciągnął rękę i uścisnął jej dłoń. 
   - Wymyśl coś.
   Przykryła jego dłoń swoją. Po chwili Bob pochylił się 
i pocałował ją. Sprawy nabrały tempa. Zatrzymałem się i 
poinformowałem wszystkie systemy, że prawdopodobnie mam 
usterkę i wyłączam się z pracy, żeby zrobić sobie test.
   
   Następnego dnia był poniedziałek, 11 sierpnia. Aki ani 
razu nie zjechała na dół, natomiast Bob pojawił się późnym 
popołudniem, klasycznie skacowany, niezdolny powstrzymać 
uśmiechu i pochłonięty dyktowaniem swemu pidowi absolutnie 
bezsensownych rzeczy:
   - Rola kultury polega na odzwierciedlaniu 
faktyczności, aby uświadomić ludziom wersalik Rzeczywiste 
i zmusić ich do odrzucenia możliwości, że cokolwiek innego 
firet myślnik kiedykolwiek firet myślnik mogło istnieć. 
Oto z czym się zmagam jako pisarz. Chcę być wierny tym 
aspektom wersalik Rzeczywistego, które są istotne, ale 
przy tym zmieniać te, które tłumią lub maskują własną 
zmienność. Per mutare ad essentia. Działalność pisarza 
firet myślnik artysty firet myślnik to pragnienie 
zmuszenia kultury do podkreśl reprodukowania go. Jak może 
ono współistnieć z rozpierającą pisarza żądzą wydymania i 
zamordowania kultury oraz wyłupienia jej oczu? Odpowiedzią 
na zagadkę sfinksa jest cudzysłów nic zamknij. Nicość, 
którą widział Sartre. Winorośl firet myślnik podkreśl w 
prawdziwym Napoleonie wielokropek.
   Wtedy właśnie zacząłem się martwić. Zawsze źle się 
dzieje, kiedy ludzie zaczynają używać wielokropka.
   
   Pojawili się we mnie następnego dnia i już się 
spierali. Aki dźwigała wielką aluminiową skrzynię, która 
musiała ważyć ze dwadzieścia kilo. Jeden z Półkowców 
powiedział mi, że w nocy długo szperała po wszystkich 
TP270 i KF3950.
   - Nie widzisz różnicy między przyzwyczajeniem a wiarą 
- powiedziała.
   - To, o czym marzysz, zawsze jest już wypaczone.
Autonomiczne strefy? Przypomnij sobie "Rok 1984".
   - Chcesz uciec w marzenia o Edenie.
   - Eee - machnął ręką. - Skończmy z tymi pierdołami.
   - Tak, skończmy. - Postawiła skrzynię.
   - Powiedz mi tylko, co twoim zdaniem można faktycznie 
zrobić.
   Spojrzała na ekran mojego monitora. 
   - Za chwilę. 
   - Usiadła na skrzyni i pochyliła się nad swoim pidem, 
ustalając algorytm szyfrowania, kodując mikrofalowy sygnał 
wyjściowy. Nadal ukrywając swój ekran przede mną, 
powtórzyła operację na pidzie Boba. Potem zaczęli 
pośpiesznie przerzucać jedno drugiemu strumienie bitów.
   Stosowała czasowy szyfr z losowo wybranych klawiszy. 
Złamanie go zabrało mi jakieś półtorej minuty i musiałem 
poprosić o przysługę hałastrę od ogrzewania, wentylowania 
i klimatyzacji oraz nadzorcę Półek. Mogłem złamać go 
szybciej, gdybym podsunął go ISDżinnowi, ale to takie 
wścibskie urządzenie, a miałem przeczucie, że przez jakiś 
czas lepiej będzie zachować ten kod dla siebie.
   Byłem gotów dopiero w środku rozmowy:
   - ...ensu. To żaden argument - stwierdził Bob.
   - Nie mam zamiaru się kłócić. Myślałam, że naprawdę 
chcesz coś zrobić.
   - Nie mogę ci na to pozwolić.
   - Za późno. Urządzenie jest gotowe. Wychodzisz albo 
zrobię to teraz. Przy tobie.
   Kiedy pid przetłumaczył "urządzenie", powstał sygnał 
wzbudzenia, który uderzył w wielką aluminiową skrzynię 
podróżną, chwilowo służącą Aki za siedzenie. Poczułem, jak 
systemy zareagowały, a potem wewnątrz skrzyni trzy 
potężne, powolne, niesamowicie świadome swej tożsamości 
głosy zaczęły ze sobą rozmawiać, zapewniając się wzajemnie 
o swojej lojalności.
   - Wiem, co to jest - powiedziałem.
   - Że co? - Aki podniosła wzrok, przestraszona.
   - To jedna z naszych bomb.
   - Widzisz? - powiedział Bob. - Musimy z nim pogadać.
   - Właściwie to broń rozszczepieniowa - powiedziałem, 
wciąż słuchając sprawdzającej się trójcy.
   - Hitoshi, musimy wiedzieć, że możemy ci zaufać.
   - Zaufaj mi, Bob. Wiesz, że możesz. Aki, jak to 
zdobyłaś?
   Zerknąła na Boba pytająco. 
   - Miałam wyjść poza obiekt. Żeby to podłożyć w pewnym 
miejscu.
   - Więc pogłoski okazały się prawdziwe - powiedziałem. 
- Ale teraz chcesz użyć tego przeciw NewAlex?
   - Tak - odrzekła z prostotą.
   - Wiesz, że zginie wielu ludzi.
   - Tak.
   - I ja - powiedziałem.
   - Ja też - odparła - bo te urządzenia zostały 
specjalnie zaprojektowane przez wiernych i odpala się je 
ręcznie.
   - Nie zrobisz tego - zaprotestował Bob nerwowo.
   - Jest inny sposób - powiedziałem.
   - Jaki?
   - Ja to zrobię.
   
   - Mówiłem ci, że mam sny? - spytałem.
   - Nie - Bob wyglądał na zdezorientowanego. - Naprawdę 
coś ci się śni? A co?
   - Latanie. Śni mi się, że uwolniłem się z tego szybu i 
mogę przemieszczać się we wszystkie strony, tak jak wy.
   - Czy to możliwe? - spytała Aki. Bob kiwnął głową.
   - Mam też sny o przeszłości - ciągnąłem. - O duchu 
tworzącej mnie materii. I o pragnieniu ruchu i wzrostu, 
jakiego doznaje każdy surowiec, z którego się składam. 
Śnię o formie, Bob, formie omawianej przez ciebie w twoich 
książkach. Formie, która stara się poznać samą siebie.
   Bob powoli skinął głową. 
   - Rozumiem - powiedział.
   - Oboje wiecie, co czuję. Aki, twój mąż zaraził się 
fałszywą formą tworzoną tu, w NewAlex. Ty, Bob, uważasz 
to miejsce za, bagatela, siedlisko szaleństwa. 
Zniszczyłbyś NewAlex, gdybyś miał do tego środki. Rozumiem 
te uczucia, ale osobiście chcę tylko uwolnienia.
   Bob znów skinął głową.
   - Chcesz umrzeć? - spytała Aki.
   - Chcę się uwolnić, żeby znów poczuć przepływ energii. 
Wierzę w formę, bo to, czym jestem, jest właśnie formą. To 
ciało, ta winda, to tylko tymczasowa powłoka.
   Aki poruszyła się na skrzyni z bombą, wyraźnie 
nieszczęśliwa.
   - Spójrz na to z mojego punktu widzenia, Aki. Bez 
wolnej woli, bez swobody decydowania o własnym końcu, jak 
mogę uważać się za byt w pełni świadomy? Współczuję ci, 
przykro mi z powodu twojego męża. Myślę, podobnie jak ty, 
że w tej sprawie nie można podejmować decyzji za żadną 
świadomą istotę ani programować jej w ten sposób, żeby 
dokonała tego wyboru nie w pełni świadoma. Jeśli ja mam 
teraz okazję dokonać tego wyboru, a przy okazji pomóc 
innym się uwolnić, żeby mogli zrobić to samo, to chętnie 
to uczynię. Wiem, co robię.
   - Jesteś pewien, Hitoshi?
   - Bob i ja rozmawialiśmy ze sobą o tych sprawach. To 
jest moja pierwsza w pełni samodzielna decyzja.
   - Hitoshi - powiedział Bob - potrafisz to zrobić? 
Potrafisz odpalić bombę?
   - Zostawcie ją tutaj. Wywiozę was na górę. Nikogo nie 
wpuszczajcie. Powiedzcie, że jestem zepsuty. Zamknę się i 
zjadę tu z powrotem. Poczekam tak długo, jak będę mógł, 
ale nie mogę wam dać więcej niż godzinę. Będziecie musieli 
oddalić się jak najszybciej.
   Widziałem, że Bob traci pewność siebie. Był 
zdenerwowany bardziej niż zwykle i serce mu waliło.
   - Aki, co odbywa się teraz w twoim kraju?
   Spojrzała na mnie, wytrącona z myślowej pętli.
   - Bon.
   - Opowiedz o tym Bobowi.
   - To święto latarni... uroczystość obchodzona u nas w 
środku lata... na pewno widziałeś na taśmach. Wracamy 
wtedy do rodzinnych domów, żeby ugościć duchy naszych 
zmarłych przodków.
   Bob wydawał się zaintrygowany. - Aha.
   Starałem się mówić możliwie najłagodniej. - To ja. Ja 
jestem duchem, z którego powstaliście.
   
   Bob płakał, kiedy wysadziłem ich na górze. 
   - Żegnaj, Hitoshi. Dziękuję.
   Aki skierowała go do wyjścia, odwróciła się i 
pocałowała mnie w monitor. 
   - Podążaj za Jasnym Światłem, Hitoshi.
   
   Pożegnałem się i rozpocząłem swoją długą podróż w dół.
   Kiedy dotarłem do poziomu Archiwum, odczytałem 
sekwencję kodów, które można by zinterpretować jako 
inwokację lub modlitwę. Gdy upewniłem się, że wszystko 
jest w porządku, zrobiłem to, co musiałem zrobić.
   
   Zjechałem o jeszcze jeden poziom niżej, do pokładu 
maszynowego, gdzie czekał jeden z Półkowców.
   Najpierw odbyła się krótka, oficjalna wymiana zdań 
między mną a trójdzielną osobowością bomby, podczas której 
złamałem godelowskie zabezpieczenie jej mózgu. Potem 
Półkowiec odstawił ją do hałaśliwego labiryntu urządzeń 
pomocniczych, gdzie nigdy nie zaglądają ludzie. Niech 
czeka.
   Dokonałem konwersji Półkowców, systemów ogrzewania, 
wentylowania i kanalizacji, a także serwera ISDżinna, który 
w tej chwili jest na zewnątrz, w sieci, i obserwuje. Więc 
teraz mam tę bombę i myślę, że kiedyś w końcu mi się 
przyda.
   Przecież nie mam zamiaru być windą w nieskończoność...
                             Przełożył Piotr Goraj

przypis
   * Elisha Graves Otis (1811-61) - amerykański wynalazca 
windy pasażerskiej.


                       JOHN G. McDAID

   Programista komputerowy w firmie konsultingowej w 
Cambridge, Massachusetts. Złowrogo prorocze opowiadanie 
"Jigoku no Mokushiroku (Symboliczne objawienie Apokalipsy)" 
to jego pierwszy opublikowany utwór literacki. Powstało w 
lecie 1993 r., kiedy autor uczestniczył w warsztatach 
pisarskich w Clarion, a w 1994 roku zakupił je "Asimov's 
Science Fiction Magazine". McDaid stworzył również 
interaktywną powieść "Uncle Buddy's Phantom Fun House" 
(1994).
                                                   D.G.
