Tożsamość - cechą czy zjawiskiem?



            +  Wstęp
            +  Praca
            +  Definicje
            +  Literatura
            +  Komentarze






      TOŻSAMOŚĆ A WIZERUNEK FIRMY 

      Niniejsza analiza jest jednym z podrozdziałów pracy magisterskiej 
      prowadzonej przez prof. M. Moszkowicza na Politechnice Wrocławskiej w 
      1997r. Jest ona próbą przedstawienia i uporządkowania rozlicznych 
      definicji wymienionych w tytule pojęć. 

      Tożsamość 
      Wizerunek 
      Podsumowanie 
      TOŻSAMOŚĆ 
      Definicję tożsamości firmy wywieść można z filozofii. Przedsiębiorstwa 
      działają dla ludzi i poprzez ludzi, tożsamość firmy zatem jest nową 
      jakością powstałą na bazie kilku, kilkunastu czy kilkuset tysięcy 
      "pojedynczych" ludzkich tożsamości. Czymże jest więc tożsamość człowieka? 
      Jeśli stwierdza się tożsamość rzeczy lub sytuacji, to zakłada się ich 
      pełną zgodność, niezależnie od płaszczyzny, na jakiej są rozpatrywane. Do 
      tego stwierdzenia jako pierwsi krytycznie ustosunkowali się 
      przedstawiciele idealizmu niemieckiego - Schelling i Hegel, którzy 
      tożsamość pojmowali nie jako pozbawioną różnic tautologię A=A, lecz 
      pojęcie zawierające w sobie odróżnienie, różnicę jako niezbędny, 
      konstytutywny element. Według Hegla (1770 - 1831) tożsamość powstaje w 
      procesie zmian, w toku wypracowania różnic i ich godzenia jako elementów 
      szerszej całości. Tożsamość jest całością, która artykułuje występujące w 
      niej różnice.
      Obecnie (prawie dwa wieki później) psycholodzy i socjologowie potwierdzają 
      wnioski Hegla, jedynie z tą różnicą, że ograniczają je do człowieka (wszak 
      to ich obszar zainteresowań). "Tożsamość jest to zbiór samookreśleń, 
      składający się z relewantnych cech i zaszeregowań, za pomocą których 
      jednostka opisuje własną osobę", czyli na tożsamość składają się wszystkie 
      określenia osoby badanej, wygenerowane w odpowiedzi na pytanie "kim 
      jestem?" . 
      Z powyższych określeń wywodzą się definicje tożsamości firmy, spreparowane 
      przez współczesnych ekonomistów oraz teoretyków i praktyków zarządzania, 
      które pokrótce zostaną przedstawione poniżej. 

      Heglowskie rozumienie tożsamości ma swoje odbicie w lapidarnie 
      sformułowanej definicji - tożsamość to "specyfika każdego 
      przedsiębiorstwa". Wadą tego, niezmiernie trafnego, sformułowania jest 
      jego ogólność i dowolność interpretacji. 
      W. Budzyński twierdzi, że "tożsamość firmowa to suma elementów, które 
      identyfikują ją, wyróżniając spośród innych firm. Wyraża się ona w jej 
      indywidualnym charakterze, w formie wizualnej". Zatem podstawą tożsamości 
      jest "różnica", wskazana przez Hegla. Dyskusyjne jest natomiast drugie 
      sformułowanie. Autor twierdzi, że tożsamość wyraża się jedynie za pomocą 
      środków wizualnych. Z podobnym twierdzeniem można spotkać się w pracy Z. 
      Zemlera: "tożsamość firmy pozwala na rozpowszechnianie jej wizerunku 
      zarówno wśród ogółu społeczeństwa, jak i wybranych grup (środowisk) dzięki 
      prezentowaniu swojego charakteru w formie wizualnej - wewnątrz i na 
      zewnątrz firmy (...) tożsamość firmy oznacza, jak ona sama siebie 
      identyfikuje i wyróżnia z otoczenia: w reklamie, opakowaniach, napisach na 
      szyldach i swoich samochodach. Tak więc ustalony symbol, liternictwo i 
      znak handlowy stanowią o tożsamości firmowej". Zresztą nawet osoby 
      profesjonalnie zajmujące się tożsamością wizualną firmy, nazywają ją 
      skrótowo tożsamością, znacznie ograniczając zakres tego pojęcia tym samym 
      upowszechniając w świadomości ludzi nie zajmujących się tą problematyką 
      błędne przekonanie o identyczności tych pojęć. Tymczasem tożsamość 
      komunikuje się społeczeństwu również za pomocą zachowań i postaw, czego 
      nie uwzględnili cytowani autorzy. 
      J. Altkorn uważa, że tożsamość firmy "to jej cele, treść i formy 
      działania, które chcemy przekazać i utrwalić w otoczeniu". Akcentuje tym 
      samym elementy, których zabrakło we wcześniej cytowanych definicjach, 
      jednakże sformułowanie "które chcemy przekazać otoczeniu" jest zbyt daleko 
      idące, szczególnie w polskich realiach. W większości przypadków 
      kierownictwo nie uświadamia sobie, że cokolwiek komunikuje - może poza 
      komunikatami reklamowymi. Tożsamość jest cechą każdej organizacji, 
      niezależnie od tego, czy kierownictwo firmy uświadamia sobie konieczność 
      komunikowania tożsamości szerokiej publiczności, czy też nie. Każde 
      przedsiębiorstwo jest w jakiś sposób odbierane przez otoczenie - to, które 
      w sposób świadomy zarządza swoją tożsamością, jak i to, które nie zdaje 
      sobie z tego sprawy (choć zanotować należy znaczny wzrost zainteresowania 
      polskich przedsiębiorców tą tematyką, nawet swego rodzaju modę, w 
      szczególności na Corporate Design). 
      Podobne uwagi mają zastosowanie do, niemalże identycznych, choć 
      sygnowanych różnymi nazwiskami, definicji tożsamości. Według J. Machowiaka 
      "tożsamość firmy należy definiować jako aktywne zarządzanie tym, co w niej 
      najcenniejsze, tworzenie informacji o tym, czym się jest, jak się zmienia 
      i dokąd zmierza oraz co wyróżnia ją od innych firm o podobnym profilu 
      działalności." J. Filipek (dyrektor generalny firmy projektującej i 
      wdrażającej systemy tożsamości firm) twierdzi, że "naszym zdaniem 
      tożsamość to: postępowe i aktywne zarządzanie najważniejszymi aktywami 
      firmy: tworzenie informacji, czym jest firma, jak się zmienia i dokąd 
      zmierza oraz, co wyróżnia ją od innych firm o tym samym profilu 
      działalności". 

      Ciekawą, aczkolwiek nie pełną, definicję podano w: "będąc systemem 
      wyobrażeń, tożsamość jest produktem przedsiębiorstwa i zarazem powietrzem, 
      którym ono oddycha i które jest mu konieczne, aby mogło żyć (ź) Tożsamość 
      odnosi się do świadomości ludzi, ich świadomego stosunku do technicznej, 
      rynkowej i strukturalnej rzeczywistości, którą oni zarówno inspirują, jak 
      i ulegają jej wpływom w procesie nieustannego zmierzania do jednolitości". 
      Ujęcie to akcentuje wymiar kulturowy tożsamości firmy; utożsamia ją z 
      kulturą organizacji (będącą, najprościej ujmując, systemem zachowań 
      typowym dla danej firmy, a więc elementem składowym tożsamości), przez co 
      znacznie ogranicza zakres pojęcia tożsamości. 


      WIZERUNEK
      Często (szczególnie w rozumieniu potocznym) spotkać się można z 
      identycznym traktowaniem pojęć: "tożsamość firmy" (Corporate Identity) i 
      "wizerunek firmy" (Corporate Image). "Image oznacza osobowość" jak 
      stwierdził David Ogilvy, nie biorąc chyba pod uwagę przewrotności natury 
      ludzkiej, która lubi ukrywać lub przekłamywać niektóre cechy 
      osobowościowe, prezentując się tym samym na zewnątrz nieco inaczej niż 
      wewnątrz (rzecz jasna nie jest to regułą). Zakres pojęciowy wymienionych 
      wyrażeń nie jest identyczny i zamienne ich stosowanie jest błędem, 
      wynikającym z niezrozumienia i/lub niedookreślenia tychże pojęć. 
      "Tożsamość oznacza sposób, w jaki przedsiębiorstwo chce być identyfikowane 
      przez odbiorców (przy uwzględnieniu uwag do definicji Altkorna - przypis 
      autorki pracy), image natomiast, w jaki jest rzeczywiście przez otoczenie 
      postrzegane". Zasadniczą różnicę między tożsamością a wizerunkiem 
      sprowadzić można do stwierdzenia, że wizerunek jest zawsze czymś 
      zewnętrznym w stosunku do firmy, w odróżnieniu od tożsamości, która 
      stanowi jej istotę.
      "Image, zarówno w języku angielskim, jak i francuskim, oznacza w 
      marketingu obraz lub wizerunek danej firmy. Jest to wyobrażenie o naszej 
      firmie lub o nas jako przedsiębiorcach, istniejące w naszym bezpośrednim 
      otoczeniu". "Image - to o wiele więcej niż wygląd: to obraz całości, 
      składający się z wyglądu, pozycji zawodowej, z tego, co mówisz i robisz, z 
      dziesiątków różnych składników. Dopiero to wszystko razem - wrzucone do 
      tygla i solidnie wymieszane - tworzy image''. 
      Wymienione określenia image'u nie budzą żadnych zastrzeżeń. Problemy 
      pojawiają się dopiero w momencie zamiany słowa "image" na polski 
      "wizerunek". Potocznie wizerunek jest tym, co można zobaczyć, czymś, co 
      widać, zatem efektem działania bodźca (lub bodźców) na narząd wzroku. W 
      tym znaczeniu dziwnie brzmi określenie W. Budzyńskiego: "wizerunek firmy 
      jest tym, co ludzie o niej myślą". Przestanie ono dziwić, gdy weźmie się 
      pod uwagę rzadziej używane znaczenia czasownika "widzieć": 
        odtwarzać, wywoływać w pamięci, w wyobraźni; wyobrażać sobie; 
        mieć określony pogląd na coś, pojmować coś w pewien sposób. 
      Z powyższej analizy wynika, że semantycznie polski "wizerunek" i francuski 
      "image" nie różnią się (są tożsame - w ujęciu matematycznym), nie jest 
      więc błędem używanie słowa "wizerunek" na nazwanie zarówno tego, co widać, 
      jak i tego, co można sobie wyimaginować (tym niemniej, aby uniknąć 
      dwuznaczności może lepiej byłoby używać słowa obcego; "image" nie kojarzy 
      się jedynie z tym, co widać, choćby ze względu na obce pochodzenie; 
      stosowanie w wypowiedzi makaronizmów nie jest zbyt eleganckie, ale w 
      przypadku braku polskiego odpowiednika niekiedy nieodzowne) . Według J. 
      Altkorna tożsamość "znajduje zróżnicowane odzwierciedlenie czy rezonans w 
      świadomości różnych grup społecznych. To właśnie odbicie nazywamy 
      wizerunkiem firmy". Wizerunkiem w szerokim znaczeniu - obrazu i opinii 
      zarazem. 
      Image jest odbiciem tożsamości, zatem również "artykułuje występujące w 
      nim różnice", co podkreślił W. Hars - "dobry image tworzy wszystko, co 
      jest w pozytywnym sensie inne, lepsze, szczególne, nadzwyczajne (ź) 
      Posiadać dobry image - oznacza zawsze wydźwignięcie się ponad standard, 
      znalezienie własnego stylu (ź) Przeciętność i dobry image wykluczają się". 

      Najpełniej oddającymi istotę tożsamości i wizerunku, z punktu widzenia 
      autorki pracy, sformułowaniami są określenia U. Wernera oraz J. Wolfa. 
      Wskazują one na wzajemne relacje między wymienionymi pojęciami oraz 
      podkreślają rolę intuicji w ich rozumieniu. Podkreślić jednak należy, iż 
      ową "intuicję" wypracować można jedynie na bazie odpowiedniego 
      przygotowania literaturowego. "TOŻSAMOŚĆ JEST TYM, CZYM JESTEŚCIE W 
      ISTOCIE. ZEWNĘTRZNYM WYRAZEM TEJ RZECZYWISTOŚCI JEST WASZ IMAGE, WASZ 
      WIZERUNEK". "TOŻSAMOŚĆ FIRMY JEST ORYGINAŁEM I PRZYCZYNĄ, IMAGE JEST 
      ODZWIERCIEDLENIEM I EFEKTEM".
      Bardzo często na określenie dobrego image'u w języku polskim stosuje się 
      słowa: reputacja, renoma czy prestiż, akcentując tym samym jedynie "dobre 
      imię" będące wynikiem pozytywnych doświadczeń z firmą, jej postawą i 
      zachowaniami (wizerunek firmy w sensie jej wyglądu ma mniejsze znaczenie). 
      "Wizerunek firmy (image) stanowi jej odbicie w świadomości klientów i 
      kontrahentów. Tożsamość (identity) jest przedstawieniem się przez samą 
      firmę celem bezbłędnej identyfikacji na rynku siebie i swoich wyrobów lub 
      usług. Tożsamość i wizerunek są ważnymi czynnikami kreowania reputacji 
      firmy". "Dobra reputacja, bardziej niż jakiekolwiek składniki ogólnego 
      obrazu firmy sprawi, że osoby wykazujące choćby lekkie zainteresowanie 
      staną się w końcu naszymi klientami. Jeśli wasza reputacja jest zła, to 
      nawet najlepsza oferta cenowa niewiele tutaj pomoże". Wielu ludzi nie 
      zwraca uwagi na wygląd zewnętrzny, uważając, że ważne jest jedynie to, co 
      w "środku", to, co można zobaczyć jedynie przy pomocy "mędrca szkiełka i 
      oka". Reputacja zatem jest tym, co skłoni ich do dokonania zakupu w tej 
      właśnie firmie. Jednakże "odrażający wygląd" może być odebrany jako brak 
      szacunku dla klientów, kontrahentów czy pracowników i jako taki może 
      osłabić pozytywny wpływ pozostałych czynników. Aby więc mieć dobrą renomę 
      czy wysoki prestiż, należy go tworzyć, odpowiednio wyważając poszczególne 
      elementy. "Korzystny wizerunek i wyrazista tożsamość firmy potrzebne są 
      więc nie tylko po to, aby zewnętrzne i wewnętrzne środowisko firmy 
      wiedziało o niej to co należy, lecz także po to, aby miało o niej dobre 
      zdanie. Ludzie będą wtedy chcieli kupować jej wyroby lub korzystać z jej 
      usług o wiele bardziej niż gdyby to była firma im obca. Z drugiej strony - 
      jeżeli nawet stałym klientom i kontrahentom przestanie się podobać sposób 
      działania firmy, udadzą się do konkurencji".
      PODSUMOWANIE

      Warto, choćby dla porównania, w podsumowaniu części definicyjnej, 
      przytoczyć określenia słownikowe prezentowanych pojęć: 
        Tożsamość - 1. Fakt, że ktoś jest tą osobą, za którą się podaje lub 
        uważa; fakt, że ktoś nosi takie, a nie inne nazwisko; 2. mat. bycie tym 
        samym, identyczność; równość prawdziwa dla wszystkich wartości zmiennych 
        w niej występujących, wziętych z umówionego zakresu tych zmiennych. 
        Identity - identyczność, tożsamość. 
        Wizerunek - podobizna, wyobrażenie, portret, obraz. 
        Image - 1. wizerunek, podobizna; 2. (conception) wyobrażenie. 
        Image - 1. obraz; 2. opinia, odbiór. 
        Reputacja - opinia, renoma, dobre imię; rozgłos, sława. 
        Prestiż - znaczenie, poważanie, wpływ, jakim ktoś (coś) się cieszy w 
        swoim otoczeniu; autorytet, powaga. 
        Renoma - opinia, sława, rozgłos; wziętość. 
       

      opracowanie:
      aNETa Magda

      z dnia:



      Cecha
      - to, co się orzeka o jakiejś substancji, niesamodzielny składnik rzeczy, 
      dający się w niej wyróżnić tylko w drodze analizy myślowej.

      Zjawisko
      to, co zaszło, co się wydarzyło, przejawiło, ukazało, fakt, zdarzenie. 



