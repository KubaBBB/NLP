Autor: Romuald Pawlak
Tytul: Overland i okolice
U: fragmenty

Z "NF" 1/93

                                   Leszkowi Węgrzyńskiemu

                   ,..Pewnego dnia wynurzył się ze snu jak
                   z lekkiej pustyni, spojrzał na daremne
                   światło wieczoru, które pomylił ze świtem
                   i zrozumiał, że nie śnił.
                                                    Borges

Cuda
W Overlandzie nigdy nie brak turystów. Co roku spełza się tu 
całe ich mrowie i wkrada się w prywatne życie Overlandczyków 
niczym szarańcza - z niepohamowaną pasją i zajadłością.
   Overlandczycy niezbyt są temu przychylni, mimo to 
powstrzymują się przed podjęciem radykalnych kroków, 
doskonale zdając sobie sprawę, jakim bogactwem jest 
turystyka dla ich niewielkiego kraju. Żywią ponadto 
niczym nie uzasadnione nadzieje, że kiedyś ta turystyczna 
zaraza się ucywilizuje. Lecz czasem nachodzi ich jakaś zimna 
żądza mordu i wtedy posępne, zastygłe w grymasie niechęci 
twarze przeistaczają się w straszliwe maski łowców głów. 
Biada nieostrożnemu turyście, jeżeli zapuści się samotnie w 
mało poznane rejony kraju i trafi na metamorfozę 
usposobienia Overlandczyków.
   Takie drobiazgi nikogo jednak nie zrażają. Overland 
słynie bowiem z czegoś, czego nie ma w żadnym innym kraju - 
z cudów. Nie są to cuda w ścisłym tego słowa znaczeniu, choć 
mało kto o tym wie. W gruncie rzeczy jest to bowiem 
umiejętność wywoływania niezwykle silnych halucynacji - i 
nic więcej. Cecha ta wyewoluowała w trakcie długich i 
przewlekłych wojen z Ankuzimi; jedyną skuteczną bronią 
Overlandczyków było wówczas zaskoczenie i ciągłe angażowanie 
sił przeciwnika tak, by lepiej uzbrojony i liczebniejszy, 
nie miał chwili oddechu. Zjawiska halucynogenne nadawały się 
do tego celu wprost wyśmienicie. A ponieważ pewna wąska z 
początku grupa północnych Overlandczyków, posiadających tę 
umiejętność, przekazywała ją sobie z pokolenia na pokolenie, 
to właśnie ich wykorzystywano do walki z Ankuzimi. 
Asymilacja z mieszkańcami pozostałych regionów kraju, w czym 
na wszystkie strony im pomagano, upowszechniła tę korzystną 
umiejętność. Niestety, nie udało się zwiększyć trwałości 
zjawisk.  Wszystkie one bowiem, nawet najbardziej 
realistyczne wizje i fenomeny utrzymują się dotąd jedynie, 
póki zwraca się na nie uwagę, gasnąc później bezpowrotnie.  
   Wróćmy do turystów. Trudno opisać ich entuzjazm 
wobec pojawiających się znienacka zórz polarnych, tęcz, 
srebrnych i złotych obłoków, drzew rosnących korzeniami w 
górę (których owoce, zazwyczaj całkiem smaczne, wykopuje się 
niczym kartofle z ziemi), gradu drobniaków czy ziejących 
ogniem jedenastogłowych smoków. A przecież są to rzeczy jak 
najbardziej zwyczajne - rzeczy, je czynić wszyscy, 
najbardziej nawet ubodzy w ziemię i fantazję wieśniacy.
   Czasem jednak zdarzają się prawdziwi artyści. Tym nie 
wystarcza poprawianie natury. Bywa, że dzięki kunsztowi i 
wysublimowanemu poczuciu humoru artysta taki spostrzegając w 
oddali wędrowca, otacza go znienacka labiryntem murów, 
tuneli, przejść, krużganków, wykuszy i innych 
nierzeczywistych tworów, po czym odchodzi swoją drogą, ufny 
w siłę rzuconego mirażu. I rzeczywiście. Najczęściej dla 
nieszczęśnika, którego spotkał ten los, wyzwoleniem z pułapki 
staje się utrata przytomności, kiedy zgoniony do ostatniego 
tchu pada omdlały. Nierzadko po to, aby już nie powstać. 
Cóż, nie darmo mawiają tu: zobaczyć Overland - i umrzeć!
   Lecz nawet i to nie odstrasza turystów. Jedna bowiem 
tylko rzecz, a i to na krótko, może ich naprawdę przerazić:
Benglin Krzyk Ostatniej Rozpaczy.
   Nikomu z turystów nie udało się go zobaczyć - a i 
niewielu spośród rdzennych Overlandczyków może się 
pochwalić, że Benglin objawił im swą zwodniczo łagodną i 
beztroską twarz. Pod nią bowiem kryje się oblicze złośliwe i 
w okrucieństwie nie mające sobie równych.
   Benglin wsławił się tym, że ofiary swe wybiera długo i 
starannie. Nie wiadomo, czym się kieruje, nie wiadomo na 
ogół, co się potem z nimi dzieje. Bezpowrotnie znikają. 
Jedyna osoba, której udało się wyrwać z sideł Benglina, 
opowiadała o innych, nierzeczywistych światach, w jakie 
została wtrącona, coraz to nowych i straszniejszych... Nikt 
tego z oczywistych powodów nie potwierdził, są jednak 
podstawy, by wierzyć w tę opowieść. Rosita Streich bowiem z 
dwutygodniowej wycieczki po Overlandzie powróciła do domu 
starsza o lat kilkanaście.
   I tak właśnie wygląda sprawa tzw cudów overlandzkich. 
Jedni mówią, że to koszmar, że szaleństwem jest wybierać się 
do Overlandu, kraju dziwaków, że trafiają tam jedynie 
szaleńcy i desperaci. Inni po powrocie z westchnieniem i 
błyskiem w oku wspominają spędzone tam chwile. Nie ma 
recepty na udany pobyt w Overlandzie, szczęście poddane 
zostaje tu ciężkiej próbie. Ale chyba warto spróbować.  

Maski (1)
Gdyby komuś obcemu, przybyszowi spoza granic Overlandu, 
udało się wejść do centralnego pomieszczenia overlandzkiego 
domostwa, niechybnie zakończyłoby się to szokiem albo czymś 
gorszym jeszcze, o czym usta milczeć powinny. Na szczęście 
szanse przybysza z obcych stron są znikome. Sekretów 
tego najbardziej chyba intrygującego miejsca w kręgu ognia 
overlandziej rodziny strzeże kilka niezawodnych systemów 
zabezpieczeń - a o ostatnim z nich, samym Overlandczyku, 
można powiedzieć tyle, że w porównaniu z nim lggir z 
arakańskich dżungli to zwierzę nadzwyczaj pokojowo nastawione 
do świata i niegroźne dla otoczenia. Znane są przypadki, gdy 
obrona domowych świętości zakończona została skromnym i 
niezauważalnym dla otoczenia pochówkiem, którego sekret 
wychodził na jaw po wielu, wielu latach. A wtedy jest już za 
późno na protesty, zażalenia i reprymendy: pechowiec, 
którego skusiły miraże skarbów ukrytych w domostwach 
tubylców, zdążył skruszeć czy wręcz obrócić się wniwecz. W 
obronie swych sekretów Overlandczycy są bowiem bezwzględni, 
w swym fanatyzmie nie zważają na nic, nie dadzą się odwieść, 
przekonać - nie ulegną, jeżeli tak nakazuje im zew ich 
gorącej krwi. Osiągną cel, choćby właśnie po trupie 
przeciwnika.
   Cóż jest więc takiego, co warte jest nawet najwyższej 
ceny, aby to osłonić przed niepowołanym wzrokiem?
   Czy zwróciliście kiedyś baczniejszą uwagę na twarze 
Overlandczyków? Zwykle są one ponure, posępne, jakby 
zapiekłe w tlącej się od dawien dawna nienawiści. Stanowią 
jednoznaczną w swej wymowie przestrogę przed nawiązywaniem 
znajomości bliższej niż z przeciwnej strony ulicy. Jeżeli 
mieliście szczęście, być może udało się wam dojrzeć nikły, 
niezauważalny nieomal cień uśmiechu. Ja, który spędziłem tu 
lat dziesięć, widziałem pełen, niczym nie skrępowany uśmiech 
jeden jedyny raz. Nie licząc oczywiście pojedynków 
irytystów, ale to zupełnie inna sprawa. Oni nie noszą masek.
   Maska - oto najlepiej strzeżony sekret 
Overlandu (a zarazem będący tajemnicą poliszynela - czyż nie 
wspominałem, jak pełen zadziwiających niekonsekwencji jest 
ten kraj?!). Idealnie dopasowany do twarzy, niemal 
nierzeczywisty płatek materii, na którym ręka gospodarza - a 
mieszkańcy tego kraju słyną z fenomenalnych wprost zdolności 
plastycznych - skreśliła graficzny komunikat o aktualnym 
stanie duszy. Przyzwoity Overlandczyk ma ich ponoć 
kilkanaście, w tym jedną wyjściową, używają najczęściej, z 
owym charakterystycznym ponurym grymasem (jak się mówi, ma 
również taką na specjalne okazje, przenoszącą każdy ruch 
mięśni twarzy, prawdziwy jej wygląd). To właśnie owe maski 
czy raczej ich wzory stanowią tak wielki i godzien każdego 
poświęcenia sekret Overlandczyków. Cóż za bogactwo odcieni 
i subtelności! Prawdziwe studium człowieczej twarzy - a 
przecież nic nadzwyczajnego dla przeciętnego Overlandczyka.
   Maska jest również powodem, dla którego tak często zdarza 
się Overlandczykom wyjść w trakcie najzagorzalszej choćby 
dykusji, a po chwili wrócić odmienionymi nie do poznania, w 
zupełnie innym nastroju. A i tak zdumiewająco rzadko 
decydują się na odwiedziny osób, z którymi nie są w 
najwyższym stopniu zaprzyjaźnione. Wobec znanej ksenofobii i 
rozpadu więzi społecznych tego narodu wybór między 
oczywistym skrępowaniem a niezdolnością do prawidłowego 
wyrażenia swych uczuć może mieć tylko jedno rozstrzygnięcie.
   Pamiętajcie więc: to, co widzicie, to maska. O prawdziwej 
twarzy Overlandczyka można powiedzieć jedynie tyle, że ją 
posiada.
   Chociaż... i tego nie sposób być pewnym.

Pogrzeb
Zdarzyło mi się niedawno uczestniczyć w pogrzebie jednego z 
przyjaciół sprzed lat. Biły dzwony, grała orkiestra, tłum 
ludzi z zainteresowaniem przyglądał się żałobnikom... I 
wtedy przypomniałem sobie najdziwniejszy, a zarazem 
najpiękniejszy pogrzeb, w jakim brałem udział. Było to w 
Overlandzie, w niewielkim miasteczku Dusa, na samym 
początku mojego tam pobytu.
   Człowieka, którego mieliśmy pochować, poznałem niewiele 
co prawda wcześniej, zaprzyjaźniliśmy się jednakże bardzo. 
Kiedy go widziałem ostatnim razem, cieszył się doskonałym jak 
na swoje lata zdrowiem i humorem. Jakież więc było moje 
zdziwienie i ból na wieść, że zmarł i rodzina prosi mnie na 
świadka jego ostatniej drogi. Włożyłem czarny, stosowny do 
okoliczności garnitur i o oznaczonej porze znalazłem się 
przed domem zmarłego, skąd miało się odbyć wyprowadzenie 
zwłok.
   Wszyscy już byli, czekali na mnie, równie jak ja poważni 
i zamyśleni. Pośród dźwięków patli ruszyliśmy powoli, 
najpierw najbliższa rodzina, krewni i przyjaciele, wreszcie 
gapie, których nigdzie nie brak. Cała ta ceremonia tak 
bardzo przypominała mi nasze europejskie pochówki, że - jak 
pamiętam - pozwoliłem sobie na refleksję, iż kres człowieka 
wszędzie wygląda tak samo.
   Cmentarz, który po jakimś czasie osiągnęliśmy, uczynił 
mnie jednak ostrożniejszym w dalszych uwagach. Wydał mi się 
bowiem zdumiewająco wprost odmienny od naszych miejsc 
wiecznego spoczynku. Niewiele grobów, z rzadka rozrzuconych 
pośród strzyżonej murawy, dużo zieleni, drzew i krzewów, 
gdzieniegdzie postumenciki z popiersiami wielkich tego 
miasteczka (czasem, o dziwo, cieszących się jeszcze pełnią 
sił), obraz ten zupełnie się nie pokrywał z moimi 
wyobrażeniami, przywodził na myśl raczej pielęgnowane 
starannie parki niż cmentarze.
   Jednakże najbardziej wzruszające przeżycia i konstatacje 
były jeszcze przede mną. Oto bowiem patla zamilkła i 
wsunęliśmy się w enklawę pogodnego milczenia, jakim powitało 
nas to miejsce spoczynku Dusańczyków. Podeszliśmy do 
wykopanego grobu - był zdumiewająco płytki, co trochę mnie 
zaskoczyło, jak pamiętam - kilku najbliższych krewnych i 
przyjaciół przypomniało drogę zmarłego pośród nas - i trumna 
powędrowała w dół. Ktoś dał znak i żałobnicy poczęli sypać 
grudy ciężkiej, gliniastej ziemi na trumnę okrytą narodową 
flagą. Byłem pełen podziwu dla rodziny zmarłego: ich 
napięte, zbolałe twarze wyrażały jakby cień dumy.
   I naraz głuche stuknięcie przecięło dysonansem 
uspokajający powiew cmentarnego powietrza. Wszystkie twarze, 
w tym i moja, zwróciły się na powrót ku spoczywającej w dole 
trumnie. Na wszystkich obliczach pojawiło się drapieżne 
napięcie - a wkrótce odprężająca ulga, kiedy wieko trumny 
puściło i zaczęło ciążyć w prawo, wlokąc za sobą płótno 
flagi. Tylko ja jeden z dławiącym krtań okrzykiem 
obserwowałem, jak wieko trumny ujawnia coraz większą 
czeluść, jak sypią się na bok szeleszczące grudy ziemi, a ze 
środka wychodzi nieboszczyk i w kompletnym milczeniu włącza 
się w krąg żałobników, rzucając z głuchym łoskotem grudę 
ziemi do własnej trumny. Grabarze jak gdyby tylko na to 
czekali, pośpiesznie zaczęli zasypywać grób. A potem 
poszliśmy na stypę, której przewodził sam zmarły...
   Słyszałem, że żył jeszcze, kiedy opuszczałem Overland. 
Ba, powiadano, że zaczął młodnieć. I chyba tak miało być. Bo 
po cóż inaczej tyle fatygi?

Irytyści
Spotkanie z irytystami jest zabawnym doświadczeniem. Spotkać 
ich można najczęściej na ulicach większych miast, gdzie 
urządzają festiwale grymasów i min, na podobieństwo 
ulicznych teatrów. Sztuki walk psychicznych to ich wielka 
życiowa pasja, dla której gotowi są porzucić dom, żonę, 
dzieci, przyjaciół... wszystko. Twarz pozwala się im 
wypowiedzieć - i tak też ją traktują: jako posłanniczy dar, 
w służbie duchowego przekazu, aktualnego komentarza do tego, 
czym żyje kraj, jak i opowieści o wartościach i zdarzeniach 
ponadczasowych.
   Irytystę rozpoznaje się natychmiast, zawsze i wszędzie - 
po żywiołowej, gwałtownej i oszałamiająco zmiennej mimice. 
Ludzie ci bowiem każdą nieomal chwilę przeznaczają na 
trening. W ułamku sekundy ich twarz potrafi ze zbolałego 
oblicza cierpiętnika przeistoczyć się w twarz szubrawca, 
cwaniaka, cynika, szaleńca, natchnionego... by najczęściej 
natychmiast powrócić do normy. I znów: szaleniec, 
cierpiętnik, łotr.
   Najbardziej fascynujące są ich festiwale, będące serią 
pojedynków. Dwóch irytystów staje naprzeciwko i w
milczeniu zaczyna się sobie przypatrywać nieustępliwym 
wzrokiem... Po czym rozpoczyna się właściwa walka, której 
celem jest pokazanie prawdziwszej i głębiej zapadającej w 
pamięć przemiany duchowej wyimaginowanego bohatera, któremu 
na czas pojedynku obaj zawodnicy użyczają swoich twarzy. O 
wyniku pojedynku rozstrzyga publiczność, choć uczciwej walki 
pilnuje oczywiście sędzia wyznaczony przez cech irytystów.
   Zabawa, jaką mają obserwatorzy, w pełni rekompensuje 
stracony czas, jako że pojedynki trwają długo. Wprost nie 
sposób oderwać oczu, kiedy na przykład irytyści odgrywają 
spektakl zatytułowany "Szaleństwo". Prawdziwi mistrzowie 
robią to bowiem z takim artyzmem, że niejeden z nich zbyt 
mocno związawszy się z rolą wędruje w miejsce ścisłego 
odosobnienia jako człowiek groźny dla społeczeństwa, a 
przynajmniej uchodzący za takiego (co uznać należy za 
najwyższą pochwałę reprezentowanego kunsztu!). Najczęstsze 
są jednak przypadki wycieńczeń. Nie jest bowiem niczym 
dziwnym, że często rywale reprezentują ten sam wysoki poziom 
umiejętności. A honor nie pozwala się wycofać. Żaden więc 
nie zgodzi się uznać za pokonanego, byle zakończyć walkę; 
podobnie jak remis, takie rozwiązanie nie wchodzi w rachubę. 
Kodeks cechu wymaga triumfu. Zmagają się więc, póki sił 
starczy, aż ogrom zmęczenia powali jednego z nich, 
pozbawiając przytomności. Choć zdarza się, że i wtedy taki 
nieprzytomny irytysta ustoi na nogach, symulując pełną 
kontrolę nad własnym organizmem.
   Zwycięzca ma prawo nakazać pokonanemu ujawnienie własnej 
twarzy, skrywanej pod maską kontrolowanych mięśni. Irytystów 
jednak, podobnie jak zawodników wszystkich pozostałych form 
rywalizacji, obowiązuje pewien kodeks etyczny, a ponieważ 
presja hańby zmusiłaby wtedy pokonanego do odejścia z areny 
i życia - stosowane jest to niezmiernie rzadko, jedynie 
wobec najzaciętszych wrogów i nigdy w obecności kogoś spoza 
cechu.
   Niektóre miasta, jak na przykład Snoe, mają irytystów 
wyspecjalizowanych w upodabnianiu się twarzą do turysty, 
który gotów jest za tę sztuczkę zapłacić, lub do dowolnej 
innej wskazanej osoby. Fotografia, na której widnieje się 
obok irytysty-bliźniaka, znanego aktora czy polityka, 
stanowi oryginalną pamiątkę, z pewnością wartą kilku 
drobniaków. Warto o tym pamiętać, napotykając głodujących 
irytystów na szlaku wędrówki.

Błogosławieństwo druku
Błogosławieństwo druku jest w Overlandzie znane. Wydaje się 
gazety, czasem, choć rzadko - książki. Mieszkańcy w 
przeważającej większości umieją czytać i pisać. A mimo to 
ciężko by było znaleźć takiego, poza dyplomatami i 
naukowcami, który zechciałby swe umiejętności zademonstrować 
publicznie. Przecież nawet dzienniki podrzuca się tu na próg 
domów, bez żadnej gwarancji, że gospodarze zdejmą białą 
płachtę, zanim zwieje ją wiatr czy zliżą szorstkie języki 
deszczu.
   Pokutuje tu bowiem przesąd, że ci, którzy za dużo 
czytają, wkrótce głupieją. Zapytany Overlandczyk, jeżeli już 
przyzna, że czasem coś przeczyta, doda zaraz, że czyta tyle 
tylko, ile na pewno mu nie zaszkodzi. Ile to oznacza w 
praktyce, nie zdąży już powiedzieć, czmychnąwszy czym
prędzej w obawie o całość własnej skóry. Zapewne istnieje 
tylko jeden sposób, by się przekonać, czy nie czyta się zbyt 
wiele: obserwować samego siebie. W momencie, kiedy pojawią 
się pierwsze symptomy, wszystko staje się jasne: czytaliśmy 
za dużo.
   Choroba ta jest, niestety, nieuleczalna, a przy tym 
paskudnie zniekształca człowieka. Głowa rośnie do 
monstrualnych rozmiarów jak brzuch ciężarnej kobiecie, a 
wzrok zaczyna tchnąć pustką lub gorzej jeszcze: pojawiają 
się w nim refleksy przeżutych rzeczywistości, swoiste 
wymioty pochłoniętych papierowych światów.
   Na szczęście nie jest to przypadłość zaraźliwa. Trzeba 
również wielu lat, aby choroba zaczęła się rozwijać, a czoło 
wydymać i puchnąć. Lecz moment ten staje się osobistą 
tragedią każdego, kogo spotka taki los. Nie było bowiem 
jeszcze roku, w którym nie przemierzyłaby kraju wzdłuż i 
wszerz specjalna komisja, poszukująca takich właśnie 
nieszczęśników. Po zmierzeniu obwodu głowy, jeżeli 
przekracza on średnią ustaloną dla danego okręgu, odstawia 
się nieszczęśników do Hern. Tam, w tym mieście wiedzy i 
nauki, nasiąkają nimi do granic ludzkich możliwości, stając 
się niedoścignionymi w swych specjalnościach. Lecz sami 
niewielką mają z tego korzyść. Ogień wiedzy wypala w nich 
żar życia, pozbawia emocji i wszelkich uczuć. Stają się 
żywymi automatami, doścignionym ideałem myśli overlandzkiej, 
niechętnie przystającej na ekspansję techniki wypierającej 
tysiącletnie tradycje. Stają się żywą, spektakularną 
biblioteką. Ale ich wrażliwość na świat zewnętrzny maleje do 
zera. Prawdę powiedziawszy, przestaje on ich w ogóle 
interesować. Stan ten porównać można do katatonii - co z 
natury swojej dla istoty obdarzonej kiedyś rozumem nie 
wydaje się sytuacją najwłaściwszą. Często zdarza się, że nie 
sposób zresztą tej zakodowanej w nich wiedzy wydobyć - tak 
strasznie stają się zasklepieni w sobie.  
   Ów widok, tysiące zastygłych w letargicznym zamyśleniu 
postaci odzianych na biało i zajmujących kompleks budynków 
wielkości Watykanu - zapada w pamięć nie mniej niż słynne 
overlandzkie cuda, stanowiąc jednocześnie pouczającą 
przestrogę przed zdobywaniem wiedzy za wszelką cenę. 
Ciekawość świata należy zaś przed Overlandczykami starannie 
ukrywać. Ci dziwni ludzie twierdzą bowiem - kto wie, czy nie 
słusznie - że tylko cudze oczy mogą wydobyć na jaw prawdę o 
ich kraju. Zaś los chodzącej strony wyrwanej z encyklopedii, 
w jaką można się przeistoczyć wyraziwszy zbyt gorące 
zainteresowanie sekretami Overlandu, naprawdę nie wydaje się 
godny pozazdroszczenia. Chyba że ktoś przedkłada wiedzę w 
najczystszej postaci nad zwyczajną ludzką egzystencję. Lecz 
najważniejszy jest chyba umiar. Ogromna większość 
Overlandczyków jest tego najlepszym przykładem.

Rozdwojeńcy
Czasami spotyka się siedzących w kucki na poboczach dróg 
starców, dorosłych, a nawet dzieci. Na ich twarzach, 
pokrytych szarawym pyłem podróżnym, maluje się wysiłek, 
rozpaczliwa walka z niewidzialnym wrogiem. Choćby wydawało 
się wam, że ludzie ci potrzebują pomocy, bezwzględnie należy 
ich pozostawić własnemu losowi. Są to bowiem tak zwani 
rozdwojeńcy, przemieszczający się nie dzięki sile mięśni, 
lecz dzięki potędze własnego umysłu. Wszystkie znane mi 
próby wybudzenia rozdwojeńca z letargu zakończyły się 
tragicznie: bezpowrotnie znikali w niebycie zarówno 
rozdwojeniec, jak i jego niefortunny ratownik.
   Dobrze jest natomiast, gdy zobaczycie
rozdwojeńca, skinąć leciutko głową i spojrzeć w słońce. 
Powiadają, że przynosi to szczęście i powodzenie we 
wszystkich zamierzeniach dnia następnego. Nie ręczyłbym za 
to, czemu jednak nie spróbować? Zaszkodzić chyba nie 
zaszkodzi, a być może zapewni wam odrobinę pomyślności. Co 
tu, w Overlandzie, jest zawsze potrzebne.

Nocny hazard
Dobrym przykładem obłędu, jaki ogarnia czasem 
Overlandczyków, jest jedna z form uprawianego tutaj hazardu. 
Nocne spotkania zdarzające się najczęściej w zaułkach, 
gdzieś na peryferiach są bowiem zakazane. Oto z mroku 
wyłaniają się trzej zamaskowani ludzie: dwaj zwróceni twarzą 
do pechowca, uzbrojeni w pałki, oraz trzeci, z zasłoniętą 
twarzą.  
   - Kto to jest? - pada sakramentalne pytanie. Trzeci 
napastnik odwraca się na sekundę. Jego twarz wydaje się 
dziwnie znajoma - lecz to nie wystarcza, trzeba ją rozpoznać 
bezbłędnie, inaczej... Wypadki, kiedy takie nocne spotkania 
kończyły się śmiercią pechowca o słabej pamięci wzrokowej i 
nikłym zainteresowaniu życiem publicznym, nie należą do 
rzadkości. Choć bywa na szczęście, że napastnicy zadowalają 
się drobną opłatą manipulacyjną - za fatygę i ku 
przestrodze. Czasem wychodzi się z takiej potyczki 
zwycięsko, z cięższą kieszenią, lecz to rzadko się zdarza, 
bo pozostając w kręgu obowiązujących reguł, napastnicy 
wybierają jednak twarze mniej znane i niepopularne.
   Plaga ta szerzy się w Overlandzie od niedawna, lecz 
przybrała już tak masowe rozmiary, że państwo musiało wydać 
jej wojnę. Przecież nocni napastnicy szargają reputację osób 
publicznych, posługując się ich podobiznami. Wydaje się 
jednak, że działania prewencyjne skazane są na 
niepowodzenie. Dlatego też Overlandczycy sami znaleźli 
sposób obrony: największym bestsellerem ostatnich miesięcy 
stał się katalog publicznych twarzy, wciąż uaktualniany. Dla 
sporej części społeczeństwa overlandzkiego stał się on czymś 
podobnym do naszych modlitewników, jedyną książką w domu, 
ale za to czytywaną dzień w dzień, w skupieniu i z 
najwyższym szacunkiem.  
   Napastnicy jednakże nie śpią. Ostatnio coraz częściej 
słyszy się o żądaniach rozpoznania nie twarzy, lecz głosu 
danej osoby publicznej. Liczba ofiar wzrosła. 
Overlandczycy z nadzieją i utęsknieniem wyczekują płyt z 
katalogiem głosów. Na razie co do jednego wykupili pierwszą 
partię gramofonów.

Słabości
Jedną z największych słabości Overlandczyków jest gęsty, 
bujny zarost. (Overlandczycy bowiem dziwnym zrządzeniem losu 
twarze mają gładkie, pozbawione choćby włoska zarostu), 
Toteż sumiaste wąsy, wąska, przycięta w klin broda - 
potrafią doprowadzić ich do ekstazy. Nie mogą się wprost 
powstrzymać - muszą dotknąć, pogłaskać, a jeżeli to możliwe, 
oderwać jakiś sterczący włosek na szczęście. Pół biedy 
jeżeli na tym się kończy. Często bowiem w nocy do 
pokoju, gdzie śpi obdarzony przez naturę obfitym owłosieniem 
obcokrajowiec 
zakrada się nieproszony gość w zamiarze pozbawienia 
prawowitego właściciela jego bogactwa. Najczęściej dzieje 
się tak nie od razu, intruz chodzi po pokoju, wzdycha, 
podziwia obiekt swych westchnień, walczy ze słabością. Nie 
jest to bowiem prosta i bezbolesna decyzja. Zarówno wąsy, 
jak i broda najlepiej prezentują się w naturze, na twarzy 
właściciela, tracąc wiele jako trofeum na ścianie. Lecz 
pokusa zwykle okazuje się ponad siły. Ciach - i nóż zdejmuje 
zarost razem z głową, wydobywając z osamotnionych płuc 
przedśmiertny krzyk.
   Zbrodnia zazwyczaj nie dobiega swego naturalnego kresu, 
jakim winna być kara wymierzona przestępcy. Tubylców łączy 
zadziwiająca solidarność. Sprawa błyskawicznie zostaje 
zatuszowana, a sprawca przez wiele lat będzie się mógł 
rozkoszować swym łupem w zaciszu własnego domostwa, 
dopuściwszy do tajemnicy jedynie wąskie grono najbardziej 
zaufanych przyjaciół. W ostatnich latach jedyny znany mi 
przykład wytoczenia procesu w takiej sprawie to tzw. 
przypadek Ondesa. Nieszczęśnik ów został przez sąd złożony z 
siedemnastu przysięgłych uniewinniony, kiedy wyszło na jaw, 
że wąsy, cudowna, wspaniała ruń, która skruszyła jego wolę, 
okazały się fałszywe!

SzungaPunga: Targ niewolników
W SzungaPunga, maleńkim kraiku broniącym Overlandowi dostępu 
do morza (od którego Overland dzierżawi swój jedyny port 
oceaniczny), znajduje się największy na kontynencie targ 
niewolników. Jak na innych targowiskach, można tu kupić za 
bezcen towary wspaniałe, jak i bajecznie przepłacić za 
zwykłe barachło. I jak każdy liczący się targ, tak i ten ma 
swą niepowtarzalną atrakcję. Jest nią urządzana kilka razy w 
roku aukcja kobiet z Hypenii, wysokich i smagłych piękności. 
W przeciwieństwie bowiem do SzungaPungańczyków, Hypenowie 
nie pozbawiają swych nieposłusznych czy cudzołożących żon 
wolności w tak bezproduktywny sposób, jak zamykanie w 
klatkach. Hypen to urodzony biznesmen, on woli taką żonę 
sprzedać. A trzeba powiedzieć, że z powodu swej 
niepowtarzalnej urody Hypenki są poszukiwanym towarem. Nie 
osiągają może zbyt wysokiej ceny, gdyż jest to już poza 
niewieloma przypadkami towar używany, z drugiej ręki, 
niemniej jednak Hypenowie nie mają problemów ze zbytem.
   Istnieje jednak niewielki problem, który co jakiś czas 
powoduje wrzenie niektórych społeczeństw, takich kak 
kappandorskie, oraz demonstracyjne solidaryzowanie się z nim 
ruchów kobiecych Overlandu, Atakanii czy Papualandii. Otóż 
Hypen, który ma zamair sprzedać swą kobietę, odpowiednio ją 
wcześniej przygotowuje: najpierw obcina język, potem 
rozżarzonymi głowniami (uważając, żeby nie uszkodzić oczu) 
pozbawia ją możliwości widzenia, po czym tak przytępia 
słuch, aby ledwie docierały do kobiety odgłosy świata 
zewnętrznego. Wszystko to rzecz jasna w trosce o zachowanie 
sekretów własnego domostwa. Lecz chyba nie tylko. Gdyby 
nie te drobne skazy, ceny Hypenek osiągałyby astronomiczną 
wysokość, a tak kształtują się w granicach możliwości 
każdego majętniejszego mężczyzny.
   I tylko Kappandor wystąpił ostatnio z inicjatywą targu 
mężczyzn, postępując z nimi dokładnie tak, jak Hypenowie ze 
swymi kobietami. Lecz okaleczeni mężczyźni nie cieszą się 
wzięciem i wydaje się, że Kappandor raczej na tym 
przedsięwzięciu stracił niż zyskał.

Turniej Połykaczy
Overlandczycy rywalizują ze sobą na wiele różnych 
wyrafinowanych sposobów. Jednym z nich są zawody przy - 
nazwijmy to tak - współudziale nieszczęsnych kokrów. Innym 
polowanie na grogle czy araida. Jeszcze innym, niemal w 
ogóle nie znanym w świecie zachodnim, choć wśród samych 
Overlandczyków budzącym nie mniej żywe emocje co pozostałe 
sporty, są turnieje połykaczy, organizowane rokrocznie i 
cieszące się znaczną popularnością.
   Dwóch mężczyzn, w równym wieku, równego wzrostu i wagi, 
tej samej rasy i światopoglądu - identyczność ta jest 
niezmiernie ważna, jak wyjaśniał mi jeden z kibiców, chodzi 
bowiem o zrównoważenie szans przeciwników i pozbawienie ich 
powodów do osobistych nienawiści - potyka się na małym 
skrawku uklepanej ziemi, oświetlonym punktowymi 
reflektorami, podczas gdy widownia ginie w ciemnościach. 
Zawodnicy splatają się w taki sposób, aby ręce jedenego 
obejmowały kostki stóp drugiego - i zaczyna się wzajemne 
pochłanianie. Trwa to długo: najpierw walka o pierwszy kęs, 
o uchwyt dla żarłocznych zębów, wreszcie stopy znikają w 
gardłach, potem kolejno łydki, połykane w wielkiej męce 
kolana, uda... I naraz przestaje być wiadomo, kto pożera 
szybciej, połykacze tworzą nierozdzielną całość...
   Istnieje kilka możliwości rozstrzygnięć takiego 
pojedynku. Któryś z zawodników może nie wytrzymać i zwrócić 
drugiego: przegrywa wtedy przez dyskwalifikację. Może 
zaplątać się podczas połykania górnych kończyn, które ten 
drugi stara się trzymać jak najszerzej rozłożone; ogłasza 
się wtedy wynik remisowy, bowiem obaj zawodnicy pilnie 
wymagają hospitalizacji. Najczęściej jednak któryś z nich 
okazuje się szybszy: wygrywa, całkiem pochłonąwszy 
przeciwnika, zanim tamtemu uda się zrobić to samo. Zabawnym 
widokiem jest stercząca z gardła zwycięzcy głowa pokonanego. 
Sędzia szybko jednak przywraca porządek. Po czym zwycięzca 
zostaje nagrodzony wieńcem i hożą dziewicą. Długo jeszcze 
będzie szedł za nim mir triumfu, podkreślany zapachami soków 
trawiennych.

Pomyślności
Wspominałem tu już o pomyślnych wróżbach przy okazji 
rozdwojeńców. Istnieje coś, co zwiększa jeszcze stopień 
pomyślności: zlikwidowanie czyjegoś czaru. Trudna to rzecz, 
możliwa jednak nawet dla obcokrajowca. Celował w tym 
zwłaszcza jeden z moich przewodników po Overlandzie, 
Hoohoończyk, kierowca. Często się bowiem zdarza, że jakiś 
szczególnie złośliwy albo sfrustrowany Overlandczyk postawi 
na drodze przed pędzącym samochodem złudę starej babiny, 
rozdwojeńca czy dziecka idącego do szkoły. W tym momencie 
zaczyna się gra: jeżeli zatrzymacie się przed jego ułudą, on 
będzie górą, wasza pomyślność spłynie na niego. Lecz jeżeli 
rozjedziecie jego czar, straci swą pomyślność na waszą 
korzyść. Mój kierowca właśnie dzięki temu prowadził mnie od 
jednego szczęśliwego zdarzenia do jeszcze szczęśliwszego.
   Lecz pewnego dnia musieliśmy się rozstać. W pogoni za 
naszym szczęściem zamiast czaru rozjechał prawdziwego 
Overlandczyka.

Maski (4)
Maski noszą wszyscy - ale nie dyplomaci i urzędnicy 
państwowi wyższej rangi. Ci na czas kadencji, piastowania 
stanowiska zmuszeni są przestrzegać nakazu występowania z 
odkrytą twarzą. Jeżeli udowodni się komuś złamanie tego 
prawa, nie tylko pozbawiony zostaje zajmowanego stanowiska, 
towarzyszącego mu immunitetu, ale i przywileju (a w 
warunkach overlandzkich również i konieczności) używania 
maski. Następuje śmierć publiczna, a po niedługim czasie - 
także i faktyczna.
   Wykrywalność przestępstw tego rodzaju jest niska. Ale 
plotki mają się lepiej niż dobrze. Ten zakłada maskę w 
samotności (skąd więc o tym wiadomo, plotka taktownie 
milczy), ów uczynił swą maskę tak doskonałą, że wręcz 
nieodróżnialną od żywego ciała (znów - któż więc to 
zauważył?!), tamten z niczym się nie kryje, bez żenady 
obnosząc się ze swą kolekcją masek..
   Życie publiczne kwitnie, dostarczając obserwatorom wielu 
niepowtarzalnych przeżyć. Dokładnie tak, jak wszędzie. Maski 
niczego, jak widać, nie zmieniają.

Mimarium
Życie dyplomatyczne w Overlandzie nie jest zbyt bogate. 
Oficjalnych gości z zagranicy podejmuje się tu rzadko, 
najczęściej wtedy dopiero, gdy zachodzi pilna potrzeba, w 
rodzaju pośredniczenia przez jakieś państwo w mediacjach czy 
uzyskania przez Overland pomocy w dostępie do know-how albo 
kredytów. Niemniej jednak dyplomaci z innych państw 
przyjeżdżają tu równie chętnie jak na Wyspy Bahama, gdzie 
spędzają urlopy i weekendy, a może nawet i chętniej, bo 
tutaj wszystko mają nieomal za pół darmo, a dodatkowo w grę 
wchodzi jeszcze ów splendor, jaki dotyka gościa. Wystarczy 
więc cień nadziei, nie dość wyraźna odmowa - i już wicekról 
Hiszpanii czy premier mroźnego Uruku z całą pompą należną 
jego majestatowi ląduje na jedynym overlandzkim lotnisku - 
Zaa-Partem.
   Powodem, dla którego goście garną się tu drzwiami i 
oknami, jest jedyny w swoim rodzaju, nie spotykany nigdzie 
indziej zaszczyt, jaki spotyka owych ważnych i mniej ważnych 
zagranicznych gości: ich podobizny wędrują do mimarium. I po 
wsze czasy zachowana zostanie pamięć o nich.
   Czym jest owo mimarium? To jakby odpowiednik muzeum figur 
woskowych. Różni się odeń tym, że zasadniczą część zbiorów 
stanowią specjalnie spreparowane lustra, których dyplomaci i 
dostojnicy używali podczas swego pobytu w Overlandzie. Już 
po ich wyjeździe lustro, zawieszone wcześniej w toalecie, 
przypatrujące się gościowi podczas golenia czy tuszowania 
świadectw przemijania czasu, zostaje jakby wywołane w 
miksturze, której sekret od wieków pozostaje w rękach 
wąskiej grupki państwowych mimarzy, przekazujących go sobie 
z pokolenia na pokolenie. I oto na lustrzanej powierzchni 
pojawia się twarz gościa - w najbardziej charakterystycznej 
minie czy grymasie, ujawniającej jego prawdziwe oblicze. 
Niejednokrotnie mimarium i jego najnowszy nabytek stawały 
się przedmiotem zaciekłych polemik na szczeblu 
międzynarodowym. Jak na przykład wtedy, gdy szczycący się 
dobrocią władca Baltlandii ukazany został przez lustro jako 
człowiek na wskroś ponury, z nienawistnym i pełnym 
okrucieństwa zaciśnięciem warg i jadowitym błyskiem w oku, 
którego nie skryły nawet okulary. Albo kiedy żona prezydenta 
Federacji Wielomorskiej już bez makijażu okazała się 
brzydsza niż grzech śmiertelny. Mimo to nikt nie rezygnuje z 
możliwości uwiecznienia się w mimarium.  Mentalność ludzka 
wciąż przedstawia dowody pychy nie mającej sobie równych.  
   Zdarza się czasem, że międzynarodowe skandale wybuchają z 
innej przyczyny - i wtedy stroną skarżącą jest Overland. 
Niekiedy bowiem gość, którego lustro ukazało w 
nieprzychylnym świetle, nasyła swych ludzi, aby wykradli 
lub, co gorsza, zniszczyli podobiznę. Nikomu się to 
jednak jeszcze nie udało: kolekcja podobizn otoczona jest 
ochronną, niewidoczną tarczą, broniącą zbiór przed ręką 
przestępcy i złośliwym czarem. Jedynym efektem takiej próby 
jest nowa negatywna cecha, ujawniająca się 
równocześnie na twarzy i wizerunku poirytowanego gościa. Z 
chwilą, kiedy zdradzi mu się podłoże nagłego wyrośnięcia 
brodawki czy pypcia na języku, natychmiast rezygnuje on z 
kolejnych prób zniszczenia swej podobizny. Kolekcja znów 
więc jest bezpieczna - a urażony przybysz zaczyna starania o 
kolejną wizytę, która być może ukaże go w lepszym świetle. Co 
jednak raczej się nie zdarza.

Echo
W gruncie rzeczy Overlandczycy są ludźmi dość zabobonnymi, 
lękają się wielu rzeczy. Historie ze studniami czy z 
cieniem to ledwie przedsmak tego, co odkrywa się, drążąc ten 
temat. Przeciętny Overlandczyk boi się najpierw, że ktoś 
rzuci na niego urok, później, że ktoś skradnie mu jego 
cień... Najbardziej jednak mieszkańcy tego kraju obawiają 
się samotnego spotkania z echem.
   Gdyby można było je zlikwidować, unieszkodliwić na 
zawsze, idę o zakład, że Overlandczycy poświęciliby 
wszystkie swe siły, aby tego dokonać. Nie jest to jednak 
możliwe - echo wciąż więc pozostaje grozą, której 
Overlandczycy obawiają się najbardziej.
   Dlaczego tak jest? Powiadają, że echo może skraść 
człowiekowi wszystkie słowa, jakie ten wymówi, a ono zdoła 
je za nim powtórzyć. Może to nastąpić nieomal wszędzie: na 
ulicy, w lesie, w polu... Jedynym miejscem wolnym od 
złowieszczych zakus echa jest overlandzki dom, którego 
spokoju strzegą relikwie. Poza nim Overlandczycy rzadko się 
odzywają, choć nie milczą zupełnie. Ale też mówią 
oszczędnie, dzieląc swój język jakby na dwie części: tę, 
którą pozwalają zabrać, jeżeli już się tak zdarzy - i tę, 
bez której nie potrafiliby żyć, nie używają jej więc poza 
domem, może w wyjątkowych sytuacjach.
   Istnieje tylko jeden sposób, aby pozbawić echo 
przywiązane do jakiegoś miejsca siły, uczynić niegroźnym: 
trzeba powtarzać to, co ono podchwyci - powtarzać, aż 
zamilknie - i to do powtarzającego za echem musi należeć 
ostatnie słowo. Jest to jednak niezwykle trudne i tylko 
kilka miejsc udało się w ten sposób uwolnić. Tymczasem wciąż 
przybywa ofiar echa, mówiących półsłówkami ludzi, którym 
zaczyna brakować słów. Kiedyś będąc gadułami, teraz 
przeżywają katusze nie do opisania, nieomal skazani na 
milczenie. Oto, jak w tym kraju mści się na człowieku brak 
powściągliwości.
                                            Romuald Pawlak

                       ROMUALD PAWLAK
Urodzony w 1967 roku w Sosnowcu. Były sprzątacz Wojskowej 
Komendy Uzupełnień, były sanitariusz Pogotowia Ratunkowego, 
obecnie wydawca, żerujący na śląskich instytucjach 
naukowych. Pijący, niepalący. Kawaler, od dwu lat 
pozostający w trwałym związku ze swoim komputerem.
   Publikuje prozę (nie tylko SF) w "Fenixie", "Młodym 
Techniku", "Na przełaj" i "Gazecie Wyborczej". Ważniejsze 
opowiadania "Koniec ery głodu" (w "Wizjach alternatywnych", 
Arax, Białystok 1990) i "Zmartwychwstanie Menela" ("Fenix" 
3/7/1991 - za to opowiadanie dostał nominację do Nagrody 
im. J. A. Zajdla). Nie potrafiłem polubić "Menela", nie 
rozumiem tej nominacji, natomiast w "Overlandzie i 
okolicach" znajduję autora w ciekawym punkcie pisarskiego 
rozwoju. Dał nam Pawlak prozę ironiczną, nieco staroświecką, 
refleksyjną, zalecającą się wyrafinowaniem i nienachalnymi 
skojarzeniami. Przedstawione "fragmenty" stanowią zaledwie 
30 proc. całego tekstu. Jeżeli się Państwu spodobają - może 
powtórzymy wycieczkę do Overlandu na łamach "NF".
                                                      (mp)
