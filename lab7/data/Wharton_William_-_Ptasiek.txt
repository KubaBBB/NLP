William Wharton



Ptasiek
(Przełożyła: Jolanta Kozak)


       Są ślady ptasich lotów w niebie
       I nic więcej;
       Coś było, coś odeszło,
       Pozostało coś.
       

1
       
        Ty, Ptasiek, co się zgrywasz! Przestań sobie robić jaja! To ja, Al, przyjechałem aż z Dix, wyobrażasz sobie? Daj spokój, co!
       
       Odchylam się w tył i wystawiam głowę na korytarz. Podejrzany typas w białej marynarce o urodzie klawisza-salowego ciągle sterczy w przeciwległym, końcu.
       Zerkam za kratę. Ptasiek siedzi w kucki na samym środku, nawet na mnie nie spojrzy. Tak samo kucał w gołębniku, kiedy obszywał piórami ten swój pierdolony kostium gołębia. Jak się kiedyś dowie o tym kostiumie naczelny psychiatra, doktor-major, przykują Ptaśka łańcuchem do podłogi, jak amen w pacierzu.
       Czasami to się mało nie zesrałem ze strachu. Włażę sobie na stryszek popatrzeć do gołębi  a tam Ptasiek zgarbiony pod tylną ścianą, po ciemku obszywa piórami kalesony. Ptasiek miał czasem pomysły nie z tej ziemi.
       No i teraz znowu  kuca sobie na samym środku białego pokoju, a mnie ma za nic. Jeszcze raz zapuszczam żurawia w korytarz.
       
        Ptasiek, daj sobie spokój. Starczy już! Ja i tak wiem, że ty nie jesteś ptakiem. Odpuść sobie te gówniane numery na kategorię D, już po wojnie, jak Boga kocham! Hitler, Mussolini, Tojo, całe to szambo  kaput!
       Nic. Hej, może on naprawdę jest szurnięty. Ciekawe, czy ten psychiatra wie, że mówiliśmy na Ptaśka Ptasiek? Ptaśka stara by nie wygadała; pewnie nawet sama nie wie.
       Ptasiek odwraca się do mnie plecami. Robi to w przysiadzie. Okręca się w miejscu, przyciskając ręce do boków. Patrzy w górę na niebo przez małe, wysoko umieszczone okienko naprzeciwko drzwi.
       Doktor-major kazał mi nawijać o tym, co Ptasiek i ja robiliśmy wspólnie. Przetransportowali mnie tutaj aż ze szpitala w Dix. Twarz mam nadal całą w bandażach. Czekam na kolejną operację. Przy jedzeniu i przy gadaniu boli jak jasna cholera, a ja tu ględzę jak palant od dziewiątej rano. Już nic nowego nie umiem wymyślić.
       
        Ty, Ptasiek! A pamiętasz, jak zbudowaliśmy gołębnik na tamtym drzewie w lesie?
       
       Może to go ruszy. Ptaśka stara kazała nam zburzyć pierwszy gołębnik, ten na podwórku. Dom Ptaśka należał do posiadłości Cosgrove'ów, kiedyś był stróżówką. Dworek i stodoła Cosgrove'ów spłonęły wiele lat temu. Ptaśka dom stoi tuż za ogrodzeniem boiska baseballowego, mniej więcej w środku lewego boku. Boisko urządzili na dawnym pastwisku Cosgrove'ów. Był to ostatni wolny kawałek miejsca w okolicy.
       
        Ty, Ptasiek! Gdzie ta twoja cholerna stara wsadziła te wszystkie piłki baseballowe?
       
       Ptaśka stara zgarniała każdą jedną piłkę, która jej wleciała przez płot na podwórko. Chłopaki już nawet nie próbowali. Nawet półzawodowcy. Strzeliłeś za płot na Ptaśka podwórko  no to cześć, piłeczko! Trzeba było wrzucać nową i tyle. Dla tych, co strzelali długie rzuty z prawej ręki, było to mocno kosztowne boisko.
       Co ona, do jasnej niespodziewanej, robiła z tyloma piłkami? Ptasiek i ja przeszukaliśmy wszystkie kąty w gospodarstwie. Może je zakopywała, a może sprzedawała  wielkie czarnorynkowe źródło używanych piłek baseballowych.
       
        Ty, Ptasiek! A pamiętasz Greenwoodów, skurwysyny jedne? Nie trafili na nasz gołębnik na drzewie. Kurczę, ile tam było szajbusów w tej naszej okolicy!
       
       Te szczyle Greenwoodów dobierały się do wszystkiego, co im wpadło w łapy. Kradły rowery, gołębie, wszystko, czego się nie upilnowało.
       Tamten gołębnik był fantastycznym miejscem dla gołębi; nikt o nim nie wiedział. W jednej dziurze pod krzakami trzymaliśmy sznurową drabinkę. Na jej koniec założyliśmy hak, hak zarzucało się na gałąź, a potem się właziło.
       
        Ptasiek, a pamiętasz tamtą sznurową drabinkę, jak się po niej wspinaliśmy? Tak Bogiem a prawdą to mieliśmy niezłego pierdolca!
       
       Gadam bez ustanku i patrzę na Ptaśka, czy słucha. Ciągle gapi się w to wysokie okienko na tylnej ścianie.
       Aż żal patrzeć, jak tak kuca na środku podłogi w cienkiej, białej szpitalnej piżamie. Kuca płasko, na całych stopach, kolana razem, głowa do przodu, ramiona sztywno po bokach, palce zagięte do tyłu. Kuca tak, jakby miał za chwilę wzbić się w powietrze, zamachać parę razy rękami i wyfrunąć przez to okienko, na które od dawna ma oko.
       Ten gołębnik, co go zbudowaliśmy w lesie, był naprawdę fantastyczny. Mniejszy od pierwszego, tego na Ptaśka podwórku. Na podwórku mieliśmy spore stado: dziesięć par i dwóch samców ekstra. Same doborowe sztuki, rasowe, żadnych tam mieszańców i wypierdków. Jak już wydawać forsę na pokarm, to niechby przynajmniej dla porządnych ptaków. Ptasiek co i raz próbował przemycić jakiś gówniany egzemplarz tylko dlatego, że mu się spodobał. Były o to potworne awantury.
       Mieliśmy trzy pary staluchów, cztery pary maściuchów niebieskich, parę czerwonych i dwie pary grzywaczy. Fantazyjnych odmian nie uznawaliśmy  żadnych tam kapucynów ani pawików, nic z tych rzeczy.
       
       Pomyślę. Już wiem.
       Myślę. Po. Wiem. Ślepo.
       
       Kiedyśmy sprzedali tamto stare stado, Ptaśka matka kazała nam oskrobać całą frontową werandę z ptasiego łajna, bo tam najczęściej siadywały gołębie. Przemalowała ją później za naszą forsę ze sprzedaży stada.
       Takiej jędzy jak Ptaśka matka to ze świecą szukać!
       No, nieważne; grunt, że nie było za co kupić ptaków do nowego gołębnika, tego na drzewie. Ptasiek ma w ogóle skończyć z gołębiami, wszystko jedno gdzie.
       Dwa pierwsze ptaki łapiemy na Sześćdziesiątej Trzeciej, pod elektryką. Grasuje tam duże stado gołębi, przeważnie byle jakich. Po szkole chodzimy je podpatrywać. Szkolny autobus dowozi nas od dworca kolejowego do domu towarowego Searsa. Mamy po jakieś trzynaście, czternaście lat.
       Patrzymy sobie, jak gołębie drepczą w kółko, jedzą, pierdolą się  jak to gołębie, przez cały boży dzień niczym się więcej specjalnie nie przejmują. Przejedzie kolejka, to one fru w powietrze wielkim łukiem, jakby nie przejeżdżała tędy mniej więcej raz na pięć minut od jakichś pięćdziesięciu lat. Ptasiek pokazuje mi, że wracają na ogół dokładnie w to samo miejsce i kończą to, co przed chwilą robiły. Patrzymy i kombinujemy, który tu może być przywódcą stada i gdzie mają gniazda między dźwigarami elektryki. Staramy się znaleźć pary. Gołębie są jak ludzie: pierdolą się właściwie przez okrągły rok i na ogół w stałych parach.
       Zwykle przychodzimy z torbą pokarmu. Ptasiek potrafi w dwie minuty namówić prawie każdego gołębia, żeby mu siadł na ręce. Każe sobie wskazać dowolnego gołębia ze stada, a potem koncentruje się na nim i zaczyna wydawać gołębie odgłosy. Nie ma siły, żeby taki gołąb nie zaczął się w końcu wiercić w miejscu i nie wskoczył wreszcie prosto na Ptaśka rękę. Ptasiek powiedział mi kiedyś, że je zwyczajnie przywołuje. Jak to możliwe, kurczę, żeby wywołać upatrzonego gołębia ze środka stada? Ptasiek jest mistrzem od wciskania kitu.
       
        Ptasiek, daj ty już spokój. Nie wygłupiaj się, co? To ja, Al. Dosyć tej zasranej szopki.
       
       Nic. No, nieważne; w każdym razie para staluchów przywiązuje się do Ptaśka na całego. Piękne okazy, chociaż nie obrączkowane. Ptasiek zaprzyjaźnia się z nimi do tego stopnia, że siadają mu na głowie i na ramionach i dają się brać za skrzydła. Ptasiek rozpościera im skrzydła jedno po drugim i mierzwi lotki, a one zachowują się, jakby to była najnormalniejsza rzecz na świecie; wyraźnie im się to podoba.
       Ptasiek wypuszczał je, wyrzucał w górę za innymi gołębiami, ale zaraz wracały. Gołąb zwykle poleci za stadem. Któregoś dnia poszliśmy do domu piechotą, zamiast wsiadać w autobus, a tamta para trzymała się Ptaśka aż do naszego gołębnika na drzewie. Świrusy jedne, zagnieździły się na Ptaśku.
       
       Nie słuchać.
       Żeby usłyszeć, nie słuchać.
       Żeby zobaczyć, nie patrzeć.
       Żeby wiedzieć, nie myśleć.
       Żeby powiedzieć, nie słuchać.
       
       Musieliśmy zamknąć gołębnik, żeby staluchy nie poleciały za Ptaśkiem do domu. Ptaśka stara zaraz by je otruła, jak by się wydało.
       
        Ty, Ptasiek, pamiętasz tamtą parę staluchów, co się na tobie zagnieździły? O Jezu, to był numer!
       
       Dalej nie zwraca na mnie uwagi. Wariat, nie wariat, nie będzie mnie tu olewał!
       
        Ptasiek, słyszysz mnie? Jeśli mnie słyszysz, a nic nie mówisz, to naprawdę jesteś wariat, pierdolony wariat i tyle.
       
       O Jezu, to tylko strata czasu. On się zachowuje, jakby był głuchy czy co. Doktor-major mówił, że Ptasiek słyszy, słyszy co do słówka. Te pierdoły też nie wszystko wiedzą. Może na przykład Ptasiek się boi i nie chce słyszeć. Co jemu się, do diabła, porobiło?
       Kiedyśmy mieli tamto stare stado przy Ptaśka domu, lubiliśmy z Ptaśkiem zabrać czasem gołębia albo parkę na przejażdżkę rowerami. Zrobiliśmy dla nich specjalną skrzynkę. Zabieraliśmy tylko te, które już dobrze zadomowiły się w gołębniku. Ptasiek przymocował do drzwiczek gołębnika sznurek ze starym budzikiem, żebyśmy dokładnie wiedzieli, kiedy wracają. Jechaliśmy do Springfield czy gdzie indziej i wypuszczaliśmy gołębia do domu z wiadomością dla nas samych.
       Któregoś dnia pojechałem ze starymi nad morze; zabrałem dwa ptaki. Wlazłem po kolana w wodę, puściłem je  a one w niecałe dwie godziny były z powrotem w gołębniku. Ponad dziewięćdziesiąt mil! Przyczepiłem im kartki z dokładnym czasem i z wiadomością dla Ptaśka, że puszczam gołębie w podróż przez Ocean Atlantycki.
       Ptasiek godzinami wysiadywał w gołębniku i obserwował gołębie. Sam lubię gołębie, nie powiem, ale żeby gapić się na nie w ciemnej budzie przez cały boży dzień  to już przesada. No i jeszcze ten kostium gołębia. Ptasiek zaczął go szyć, jeszcze jak mieliśmy gołębnik w podwórzu. Zaczęło się od tego, że ufarbował stare kalesony na ciemnoniebiesko. Gdzie się dało, zbierał gołębie pióra i składał je w pudełku od cygar. A potem kucał, mówiłem już, pod tylną ścianą gołębnika i naszywał pióra na te gacie. Zaczął od góry i szedł w dół, dookoła, żeby jedno pióro zachodziło na drugie, jak u ptaka.
       Kiedy skończył i włożył toto na siebie, wyglądał jak jakiś gigantyczny wymizerowany maściuch. Za każdym razem, jak wchodził do gołębnika, przebierał się w ten kretyński strój. Już samo to doprowadzało jego matkę do szału.
       Jak zbudowaliśmy gołębnik na drzewie, zaczęło się jeszcze gorzej. Ptasiek ubierał się w obszyte piórami rękawiczki i czerwono-żółte podkolanówki w paski, które wciągał na buty. Miał jeszcze pierzasty kaptur do kompletu i żółty dziób z kartonu. Kiedy tak kucał w mroku pod ścianą gołębnika, wyglądał chwilami jak prawdziwy gołąb, tyle że wielkości sporego psa. Jakby go ktoś niechcący przyuważył na tym drzewie, ześwirowałby na miejscu, jak amen w pacierzu.
       
        Wiesz, co by się tutaj przydało, Ptasiek? Kostium gołębia. Dopiero byś dał popalić temu konowałowi.
       
       Ptasiek nigdy nie przejmował się rasą gołębia. Do dziś nie wiem, jak on sobie dobierał te ptaki. Choćby ta samica, która pojawiła się w naszym gołębniku na drzewie jako trzecia: paskudna jak nieszczęście. Taka łachudra, że nawet drugi łachudra by jej nie chciał. A Ptasiek patrzy na nią jak na ósmy cud świata.
       W jakiś miesiąc po tym, jak zdobyliśmy staluchy, deszcz lał jak z cebra; przychodzi Ptasiek do gołębnika z tą samicą i mówi, że znalazł ją na śmietniku; walczyła ze szczurem. Akurat! Ptasiek wymyśla takie niestworzone łgarstwa, że nikt by mu nie uwierzył. Za to sam wierzy w każdą bzdurę. Nie ma chyba takiej rzeczy, w którą by Ptasiek nie uwierzył.
       
       Ziemia się kręci, jesteśmy w pułapce. Atakuje nas ciężar, szamocemy się w klatce pulsujących kiloton.
       
       Ta łachudra jest całkiem czarna, nie połyskliwie czarna, tylko taka matowa, dymna. Żeby nie dziób i to, że chodzi jak gołąb, można by przysiąc, że to jakaś skarlała kawka. Jest taka mała, że z początku biorę ją za niewypierzonego gołębia  po tym, jak już dałem się przekonać, że to w ogóle gołąb. Nie chcę jej w naszym gołębniku. Wolna samica w gołębniku nie wróży nic dobrego  ale Ptasiek się upiera. Bałaka bez ustanku, jaka to ona jest piękna i jak świetnie lata.
       Zaczyna się od tego, że łachudra uwodzi samca stalucha. Staluch nie ma pojęcia, co go napadło. Drepcze, ściga ją i pierdoli do upadłego, przestał nawet jeść. Biedna samica stalucha siedzi osowiała w gnieździe.
       Mam dosyć; postanawiam wywalić tę cholerną łachudrę na zbity łeb. Ptasia wiedźma! Ptasiek mówi  dobra, ale szczęśliwy nie jest. Wyrzucamy ją nazajutrz. Na moje oko ona jest z tych, co nigdzie nie zagrzeją miejsca, więc pewnie się już nie spotkamy.
       Kiedy po południu przychodzę do gołębnika, Ptasiek już tam jest. Wiedźma też. Z olbrzymim samcem maściuchem.
       Odchodzi wielkie dreptanie po całym gołębniku, wiedźma cały czas daje maściuchowi, a staluch próbuje wtrynić swojego, ale z wynikiem zerowym. Przyglądamy się temu całe popołudnie. W końcu staluch wraca do swojej samicy. Mówię, że dobra, wiedźma może zostać, skoro ma już swojego samca. Widać starczyły jej dwa dni, żeby się zadomowić w gołębniku.
       
       Nikt nie wie więcej niż musi wiedzieć. Wszyscy jesteśmy zamknięci w grobach grawitacji.
       
       No nie, ta wiedźma przechodzi ludzkie pojęcie! Z następnej wycieczki wraca z parą pięknych, czystej krwi, obrączkowanych srebrniaków. Takie ptaki kosztują majątek  osiem, dziewięć dolarów za parę. Wystrzałowe sztuki. Nie mamy pojęcia, skąd się wzięły. Samiec srebrniak poleciał za wiedźmą, a samica ścigała ich aż do samego gołębnika. Są takie piękne, że aż się robi jaśniej w całej budce. No i teraz tak: srebrniak dyma wiedźmę, a maściuch już skreślony. To wbrew naturze.
       Dalszy ciąg w tym samym stylu. Wiedźma gdzieś leci i wraca z samcem, a czasami z parą. Najczęściej sprowadza szlachetne odmiany. Łapie rasowe gołębie na swój seksapil. Nowy samiec jest dobry, póki nie pojawi się następny; później wiedźma już nigdy go do siebie nie dopuszcza. Mimo że jest już u nas trzy miesiące, nie okazuje skłonności do założenia gniazda. Ptasiek mówi, że może to jakaś gołębia kurwa, ale ja tam jestem pewien, że to wiedźma.
       
       Wdzieram siew środek samotności, tam gdzie poznanie  koniec wiedzy; falowanie prądu powietrza; ruch w stronę konieczności.
       
       Ja chromolę, zanim żeśmy się połapali, mamy więcej gołębi niż miejsca w gołębniku. Nikt nie wie, że trzymamy gołębie, więc nikt nas nie podejrzewa. Dzięki wiedźmie staliśmy się największymi porywaczami gołębi na zachód od Sześćdziesiątej Trzeciej.
       Zaczynamy wywozić nadprogramowe gołębie do Cheltenham albo do Media na sprzedaż. Na tyle daleko, że prawie nie ma szans, żeby właściciele rozpoznali swoje. Zarabiamy tym sposobem po trzy, cztery dolary w ciągu jednego weekendu. To więcej niż jakby dzień w dzień roznosić gazety.
       A te gołębie, które teraz mamy w gołębniku  to są dopiero gołębie! W porównaniu z tym nasz stary gołębnik to był istny chlew! Ptasiek upiera się, żebyśmy zatrzymali te pierwsze staluchy, no i, rzecz jasna, srebrniaki też. Mamy też najfajniejszą na świecie parę maściuchów, z deseniem wyraźnym jak na szachownicy, duże, smukłe, z dumnymi głowami. Łapki mają czerwone jak śliwka daktylowa i bardzo czyste. Oba są obrączkowane, bardzo piękne. Mógłbym się na nie gapić cały dzień. Rasowe gołębie to coś dla mnie. Mamy jeszcze chyba równie znakomite dwie pary czerwonych szeków: za jedną taką parę można by jak nic dostać ze trzy pary innych szlachetnych gołębi.
       Wiedźma lata bez ustanku. Bywa, że nie wraca przez trzy, cztery dni pod rząd. Chociaż tyle nam daje zarobić, wolałbym, żeby za którymś razem nie wróciła. Ona jest jakaś niesamowita. I Ptasiek przy niej też się robi dziwny. Ciarki mi łażą po plecach, kiedy patrzę na nich razem, szczególnie jak Ptasiek nałoży ten swój kretyński strój gołębia.
       Jeszcze raz wyglądam na korytarz, w prawo, w lewo. Strasznie tu cicho jak na dom wariatów. Większość sal ma podwójne drzwi. W zewnętrznych jest tylko małe okienko, żeby można było świra doglądać, w wewnętrznych są kraty. Siedzę między jednymi a drugimi.
       Ten szpital jest o wiele porządniejszy niż mój w Dix. W Dix leżę na chirurgii plastycznej, a ruch tam jest jak na głównej ulicy. Na kolejną operację czeka się czasami po dwa, trzy tygodnie, a nawet miesiąc. Nie jesteśmy chorzy, więc wypuszczają nas do domu między operacjami. No i jadę do domu  wielki bohater ziemi doniczkowej. Mówią mi, że jeszcze jedna operacja i będzie w porządku, tylko że już nigdy nie zapuszczę w tym miejscu brody. A na cholerę mi broda.
       
        Ty, Ptasiek! A pamiętasz tamtą starą łachudrę? Paliła się do ciebie, jak nie wiem co. Chciałbyś sobie teraz przelecieć gołąbka?
       
       Przez moment mam wrażenie, że go trafiłem w czuły punkt; widzę to po tym, jak rozprostowuje i znów zaciska palce. Może on naprawdę się zgrywa. Tylko po jaką cholerę; już nie ma po co udawać świra, i tak wszystkich puszczają.
       Ta wstrętna czarownica paraduje przed Ptaśkiem tam i z powrotem, grucha gardłowo i kręci kuprem, jak to gołębica, kiedy chce, żeby samiec na nią wskoczył. Normalnie go uwodzi, wiedźma jedna. Kiedy Ptasiek rozrzuci pokarm na podłodze, nie sfruwa na dół, żeby się handryczyć z innymi  o nie: leci prosto do Ptaśka, siada mu na ręce i każe się karmić. A wierci się przy tym dokładnie jak samica, gdy karmi ją samiec. Dochodzi do tego, że Ptasiek bierze okruchy w usta, a ona mu je wydziobuje. Jak Boga kocham, czasami mi się wydaje, że ten Ptasiek naprawdę uważa się za gołębia.
       
       Ugiąć pień drzewa, wypełnić żagiel  to nic. To tylko wiedza, nie poznanie. Ptak zna powietrze, nie wiedząc o nim.
       
       Ciekawe, czy Ptasiek przypomniałby sobie, jak szukaliśmy skarbu. To było po zbiorniku gazu i po tym, jak nam kazali rozebrać gołębnik. Skończyliśmy już obaj podstawówkę i Ptasiek chodził do szkoły katolickiej. Ja byłem w Upper Merion, w normalnej państwowej budzie. Moi starzy też są katolikami, tylko że włoskimi, więc niespecjalnie latają do kościoła. Ptaśka starzy mają hopla na punkcie mszy i takich tam dupereli.
       No, nieważne; dość, że miałem napisać opowiadanie z angielskiego, a ponieważ nie mam za grosz wyobraźni, postanowiłem zrobić Ptaśkowi kawał, a potem wszystko po kolei opisać. Właśnie przerabialiśmy z lektury Złotego żuka i może to nasunęło mi cały pomysł.
       
        Ty, Ptasiek! A jak poszliśmy szukać zakopanych skarbów starego Cosgrove'a? Święty Boże, ale były jaja!
       
       Przyszedłem do Ptaśka z mapą. Zrobienie tej mapy i wszystkie przygotowania zajęły mi prawie tydzień. Osmaliłem ją nad płomieniem i nadpaliłem rogi. Majstersztyk, jak Boga kocham. Wszystko szyfrem, który odcyfrowujemy w Ptaśka pokoju. Żeby rozłożyć mapę na biurku, musimy usunąć kolejny model ptaka. Na dworze pada.
       Ptasiek bez przerwy robi modele ptaków. Robi je z balsy i papieru, tak jak się buduje modele samolotów, tyle że według własnych projektów, z ruchomymi skrzydłami o napędzie na gumkę aptekarską. Niektóre są bardzo skomplikowane, mają obrotowe skrzydła, które ustawiają się pionowo przy ruchu w górę i poziomo przy ruchu w dół. Ptaśkowi udało się nawet zbudować kilka modeli fruwających. Tylko żaden nie chce lecieć tak daleko, jak przeciętny model samolotu: trzepotanie skrzydłami za pomocą gumki jest zbyt powolne na daleki lot.
       
        Oj, stary, uczepiłeś ty się tej zasranej mapy jak pijany płotu.
       
       Legenda mapy zawiera mnóstwo zawiłych wskazówek: od tego drzewa do tamtego kamienia, i tak dalej, jak to na porządnej zaszyfrowanej mapie. Na koniec mamy dojść do muru, gdzie znajdziemy dalsze instrukcje. Ptasiek kupuje wszystko bez mrugnięcia okiem. Da sobie wcisnąć każdy kit, jak Boga jedynego kocham. Opowiada, jak to wybuduje sobie za swoją dolę gigantyczną ptaszarnię. Mam ochotę dać sobie spokój: wcale nie chcę sprawić Ptaśkowi przykrości, ja przecież tylko robię sobie jaja i odrabiam lekcje z angielskiego.
       Wyruszamy tej samej nocy. Leje jak jasna cholera. Namawiam Ptaśka, żeby odłożyć wyprawę, ale jego już żadna siła nie powstrzyma. Tak w to uwierzył, że i ja zaczynam wierzyć: sam prawie się spodziewam znaleźć jakiś skarb.
       Błądzimy po ciemku przemoknięci do suchej nitki, bez latarki. Ptasiek prowadzi mnie do skarbu, którego nie zakopałem. Znajdujemy starą puszkę po tytoniu, w której schowałem drugą wiadomość: puszka tkwi między kamieniami ruiny chałupy Cosgrove'ów, koło dawnego kominka. Ptasiek chowa kartkę do kieszeni, bierzemy nogi za pas i pędzimy z powrotem do Ptaśka domu. Włazimy przez piwnicę, żeby nas nikt nie widział. Ptasiek jest kurdupel, ale gna jak wiatr.
       Przedostajemy się do jego pokoju i rozkładamy drugą mapę. Opisałem ją tym samym szyfrem i trochę nadpaliłem, ale tak, żeby nie było wątpliwości, że to mapa miejsca, gdzie zakopany jest skarb. Miejsce to oznaczone jest literą X. Ptasiek chce tam od razu lecieć. Udaje mi się go namówić na następną noc. Musimy się postarać o odpowiednie narzędzia i tak dalej. Zaczynam żałować, że się w ogóle wdałem w tę przeklętą aferę. Żebym chociaż miał kawałek skarbu do zakopania, zakopałbym go dla Ptaśka.
       Skarb ma się niby znajdować w północno-wschodnim kącie ruin dawnej stodoły. To też jest podane szyfrem, który musimy najpierw odczytać. W najtrudniejszych miejscach pomagam Ptaśkowi, ale on większość tekstu rozszyfrowuje sam. Jak słowo daję, należy mu się jakiś skarb.
       Umawiamy się na po kolacji, jak już będzie ciemno. Ja tam mogę zawsze wyjść bez kłopotu, ale Ptasiek wymyśla cały misterny plan, z kukłą w łóżku i zamykaniem drzwi od środka. Wystarczyłoby pewnie, jakby powiedział starym, że idzie do mnie, ale on już całkiem wpadł w tę historię ze skarbem. Istny Tomek Sawyer z Upper Merion.
       Bierzemy szpadel, Ptasiek ma kompas i sznurek, a ja dwudziestkę dwójkę, tak na wszelki wypadek. Oczywiście znowu zaczęło padać. Cały dzień nie padało, a teraz dosłownie leje. Jest gęsta, ciemna noc. Przecinamy środek boiska, schodzimy z górki za masztem flagowym i dalej dróżką prosto do stodoły Cosgrove'ów. Jest już po moich urodzinach, późna jesień, więc nie za wiele zostało trawy i chaszczy. Latem łatwo można się tutaj przedrzeć; nikt by nawet nie powiedział, że w chaszczach są jakieś ruiny.
       Nie sprawdzałem tego miejsca przed sporządzeniem mapy. Po prostu tak sobie wymyśliłem: północno-wschodni róg stodoły". Okazuje się, za pomocą kompasu, że stodoła rzeczywiście ma północno-wschodni róg. Okazuje się też  to niesamowite  że tam, gdzie wypada X, widnieje nieznaczne zagłębienie w ziemi. Teraz już i ja jestem gotów kopać w poszukiwaniu złota. Może dostaję informacje z zaświatów? Może stary Cosgrove przekazuje mi instrukcje? Wszyscy dookoła mówią, że Cosgrove zakopał forsę. Ludzie od lat ryją w ruinach w nadziei, że coś znajdą.
       Zaczynamy kopać, co pięć minut zmiana. Nie wiem, czy mam pękać ze śmiechu, czy się zesrać. Ptasiek jest poważny jak grabarz, co chwila patrzy na mój zegarek, żebym za długo nie kopał. Właśnie jest Ptaśka tura, kiedy łopata w coś uderza.  Jest!  mówi Ptasiek. Robi mi się niewyraźnie. A jeśli tam naprawdę jest skarb? Niesamowite to wszystko, jak słowo daję. Ptasiek ryje jak wściekły; odsłania róg czegoś metalowego. Przejmuję od niego łopatę i wydobywam znalezisko. Stara puszka po oleju silnikowym. Zaczynam się śmiać; postanawiam teraz właśnie powiedzieć Ptaśkowi całą prawdę. Jestem po dupę utytłany w błocie i cały mokry. Dokopaliśmy się do gliny, ślisko jak diabli. Kopanie po ciemku, kiedy nie widać nawet kamieni, o które brzęka łopata, to jednak średnia przyjemność.
        Coś ci powiem, Ptasiek, tu nie ma żadnego skarbu. Wszystko zmyśliłem, od początku do końca.
       Ptasiek bierze ode mnie łopatę i zaczyna kopać dalej.
        Ptasiek, jak Boga kocham, nie masz co dalej kopać, tu w ogóle nie ma żadnego skarbu! Podrobiłem mapę i wszystko. W szkole nam zadali.
       Ptasiek dalej kopie.
        Ptasiek, no coś ty, głupi? Chodź do domu, osuszymy się.
       Ptasiek przerywa kopanie, odwraca się do mnie przez ramię. Potem mówi, że on dobrze wie, że tu jest skarb i że trzeba kopać dalej. Mówi, że skarb musi tu być, a mnie się tylko wydaje, że podrobiłem mapę. Tego już za wiele. Mówię mu, że jest stuknięty i że ja idę do domu. Ptasiek kopie dalej. Stoję nad nim jeszcze pięć minut, wreszcie idę sobie. Ptasiek kopie jak głupi, nic nie mówi.
       Nie widzimy się potem przez jakieś dwa, trzy dni. Postanawiam, że jednak nie będę pisał wypracowania o kopaniu skarbu. Odwiedzam to miejsce, gdzieśmy kopali, a tam dziura na jakieś sześć stóp, głęboka jak mogiła. Ciekawe, jak się Ptasiek z niej wydostał, kiedy już skończył.
       Kiedy w końcu znów spotykam Ptaśka, nie rozmawiamy z początku o poszukiwaniu skarbów. Po kilku dniach Ptasiek mówi, że ktoś pewnie był tam przed nami: dlatego ziemia; była zapadnięta i tak dalej. Ciągle nie wierzy, że to wszystko moja robota, nawet kiedy mu mówię po kolei co i jak. Patrzy tylko na mnie świdrująco, jak to on potrafi.
       
       Myślę, jak urzeczywistnić to, co wiem, ale czego nie umiem uchwycić. Ściąga mnie w dół. Ziemia tkwi we mnie na dobre, w moich kościach krąży pył.
       
       Tak nam się rozkręca interes ze sprzedażą ptaków, że postanawiamy połapać trochę na własną rękę. Właśnie dlatego znaleźliśmy się tamtej nocy na zbiorniku gazu. To ten wielki zbiornik u zbiegu Marshall Road i Long Lane. Przesiaduje tam i gnieździ się kilka gołębich stad.
       
        Ptasiek, a pamiętasz tam, na zbiorniku? My to mieliśmy pomysły, co? Wtedy w nocy prawie mnie przekonałeś, że może rzeczywiście trochę jesteś ptakiem.
       
       A niech to diabli, przecież on w ogóle nie zwraca na mnie uwagi.
       
        Słuchaj no, kurzy móżdżku! Już mnie zmęczyło gadanie do twoich pleców, aż taki wariat to ty chyba nie jesteś! Może by ci się poprawił słuch, jakbym tak parę razy przysunął ci w ucho!
       
       Co ja pieprzę; jeszcze ktoś usłyszy i gotowi mnie też zamknąć. No, nieważne; w każdym razie Ptasiek nie boi się tego, czego każdy normalny człowiek powinien się bać. Nie ma siły, żeby go zmusić do czegoś, na co nie ma ochoty. I nie ma sposobu, żeby mu dopiec  on po prostu jak nie chce czegoś czuć, to nie czuje. Najlepszy przykład, jak się poznaliśmy.
       Przychodzi raz do mnie mój młodszy brat Mario i mówi, że ten gnój z chałupy Cosgrove'ów podwędził mu nóż. Pytam się Maria, skąd miał nóż, to on mówi, że znalazł. Pewnie gdzieś podiwanił, ale nieważne; ja i tak zawsze szukam draki, z natury jestem silny, a od jakiegoś czasu ćwiczę jeszcze podnoszenie ciężarów, w piwnicy urządziłem sobie małą salkę treningową. Bez przerwy ściskam w dłoni sprężynujące przedmioty, żeby wzmocnić sobie uścisk, regularnie czytuję Siłę i Zdrowie", a miasto York w Pensylwanii staje się moją Mekką. Zacząłem z tym wszystkim, jak miałem jakieś jedenaście lat  może dlatego, że stary bez przerwy mnie lał. No, nieważne; grunt, że mam siłę i chcę ją sprawdzić w walce.
       I właśnie kiedy zaczynam na serio myśleć o walce, przychodzi Mario i mówi, że Ptasiek zabrał mu nóż. Miałem trzynaście lat. Ptasiek musiał mieć dwanaście skończone. Kiedy o tym teraz myślę, wydaje mi się, że byliśmy starsi, nie takie szczeniaki.
       Wychodzę z domu i idę na ukos przez boisko. Włożyłem nową brązową kurtkę ze skóry. Mario wlecze się za mną. Pokazuje mi Ptaśka dom. Przechylam się przez zamkniętą furtkę w murze i widzę, że Ptasiek siedzi na stopniach tylnego ganku i czyści nóż. Wołam go, żeby podszedł. Podchodzi z taką miną, jakby się cieszył, że mnie pozna.
       
       Wszystko, co żywe, rośnie w górę, ale nie jest wolne. Najwyższe gałęzie chwytają w pułapkę powietrze i światło, lecz żywią nimi tylko nieskończone żarna ziemi. Wzrost sam w sobie jest bez znaczenia.
       
       Mówię mu, że ma oddać nóż. Na to on, że nóż jest jego, że go kupił od jednego chłopaka, który się nazywa Zigenfus. Mówi, że jak chcę, to mogę się spytać tego Zigenfusa. Na to ja mu mówię, żeby mi chociaż pokazał ten nóż. Podaje mi go. Rozmawiamy przez drewnianą furtkę w murze dookoła jego domu. Po drugiej stronie muru jest boisko baseballowe.
       Od razu widzę, że to porządny nóż. Sprężynowiec. Próbuję go otworzyć. Jakiś chytry układ sprężyny i blokady; chyba zerwany. Ptasiek chce mi pokazać, jak to działa. Cofam nóż i radzę mu, żeby zabrał swoje brudne łapy od mojego noża. Ptasiek przez chwilę świdruje mnie po swojemu oczami, jakby sprawdzał, czy mi przypadkiem nie odbiło. Odwracam się i idę, Mario za mną. Ptasiek otwiera furtkę i idzie za nami. Tak sobie idziemy. Ptasiek wysuwa się przed nas, tyłem, i chce swój nóż. Przystaję. Trzymam nóż wysoko.  Ten?  pytam.  No to sobie weź.  Ptasiek sięga po nóż. Trzymam nóż w lewej ręce, żeby prawą solidnie mu przyładować. Nie wiem, dlaczego trafiam obok, a Ptasiek łapie nóż. Wyrywam mu go z ręki, podnoszę w górę, a on znowu próbuje dosięgnąć. Zamierzam się i znów trafiam obok. Jego głowa jest dokładnie tam, gdzie powinna być, ale zanim dotrę do niej z pięścią, już jej nie ma. Założyłbym się, że Ptasiek robi unik już po tym, jak ja wymierzam cios. Wkładam nóż do kieszeni, żeby mieć obie ręce wolne; coś czuję, że trzeba będzie przerobić tego głupka na marmoladę. Nic, tylko próbuje mi się dobrać do kieszeni. Raz po raz ładuję w niego, ale nie trafiam. Próbuję go sobie ustawić. Na nic, jakbym działał w zwolnionym tempie, a on na pełnych obrotach. Nie robi żadnych zmyłek ani uników  po prostu odsuwa się z miejsca ciosu, tak jakby się cofał przed rozpędzonym samochodem.
       Widzę, że muszę go złapać. Jak będzie trzeba, przyduszę go do ziemi, żeby się nie mógł ruszyć, i dopiero mu nawpierdalam. Mario nic nie mówi. Kiedy Ptasiek znów sięga po nóż, robię krok do przodu i zakładam mu porządny chwyt za głowę. Schylam się, żeby go przerzucić przez biodro  a jego nie ma. Dokładnie takie samo uczucie, jak kiedy wąż wyślizgnie się z ręki. Wywinął się i już.
       Próbuję wszystkiego. Robię zmyłki. Staram się wziąć go w niedźwiedzi uścisk. I jeszcze jeden chwyt za głowę. Nie ma na niego siły.
       Później, kiedy Ptasiek przenosi się do ogólniaka w Upper Merion, namawiam go na zapasy, ale on nie chce. Staje w zawodach jeden jedyny raz, podczas szkolnych mistrzostw, kiedy nie ma komu walczyć z Voglem, waga sto trzydzieści pięć funtów. Vogel jest mistrzem okręgu. Ptasiek mówi, żeby go wystawić w parze z Voglem.
       Cała szkoła przychodzi na mecz; zawody szkolne to tutaj duża sprawa. Na początku pierwszej rundy Voglowi kilka razy nie wychodzi trzymanie. Rzuca się na Ptaśka. Ptasiek ustępuje w bok, po czym wali się na Vogla i ściąga go do parteru. Ptasiek nie może ważyć więcej niż sto dwadzieścia pięć, a i to pewnie w ubraniu. Vogel szaleje. Próbuje mostowania. Ptasiek odskakuje od niego i Vogel sam przewala się na plecy. Teraz wystarczy, żeby Ptasiek wskoczył na niego, przydusił do ziemi  i ma trzymanie albo prawie. Ptasiek wstaje i uśmiecha się do leżącego Vogla. Vogel robi niezdarne wyjście z trzymania. Ptasiek ma dwa punkty za przytrzymanie, a Vogel jeden za wyjście.
       Potem wszystko powtarza się co do joty i Ptasiek uzyskuje kolejne dwa punkty za przytrzymanie przeciwnika. Voglowi udaje się drugie wyjście tuż pod sam koniec rundy. Wynik  Ptasiek cztery, Vogel dwa. Ludzie zaczynają się śmiać, wszyscy kibicują Ptaśkowi. Ptasiek spaceruje sobie z boku i wygląda jeszcze głupiej niż zwykle; kostium zapaśniczy wisi na nim jak na drągu.
       Druga runda zaczyna się w parterze, Vogel górą. Gniecie Ptaśka z całej siły. Ptasiek nawet na nic nie patrzy, tylko uśmiecha się pod nosem. Nie ma co, myślę sobie, tylko Ptasiek będzie wyliczony. Ten Vogel to piekielnie silny szwabski skurwysyn; ze złości zrobił się cały czerwony na gębie.
       Sędzia uderza dłonią w matę i woła: Walczyć!" Vogel ciągnie Ptaśka za ramię, chce zrobić dźwignię  i nagle, sam nie wiem, jak on to zrobił, przeturlał się w przód, czy co  patrzę, Ptasiek stoi, a Vogel leży jak długi na macie. Publiczność oszalała, jak Boga kocham. Vogel na czterech łapach jak ten stary niedźwiedź, a Ptasiek stoi sobie jakby nigdy nic i przygląda mu się z góry.
       Vogel szarżuje na Ptaśka w poprzek maty. Finguje przyjęcie pozycji wyjściowej, po czym pada gwałtownie, żeby złapać Ptaśka za nogi. Ptasiek wykonuje pełny obrót i siada Voglowi na głowie. Coś niesamowitego. Z przejęcia walę kolanem w plecy chłopaka, który siedzi przede mną. Chłopak ma w tylnej kieszeni zaostrzony ołówek. Ostrze ołówka wbija mi się w kolano i tak zostaje. Do dziś mam ślad: pamiątka z meczu, w którym Ptasiek pokonał mistrza okręgowego, waga sto trzydzieści pięć funtów. Dołożył mu w punktach dwadzieścia do sześciu i nawet się nie spocił. Voglowi jest łyso jak cholera, przez cały sezon stara się to odrobić. Mało brakowało, a zostałby mistrzem stanowym, tylko że przegrał w finałach w Harrisburgu.
       
       W świetle prawdziwego znaczenia wszystko, co ważne, staje się trywialne, tak jak cale życie wydaje się niczym wobec śmierci. Myślenie zabija poznanie  nie tyle zabija, co wyjaławia, destyluje poznanie w wiedzę. Myślenie: proces przetwarzania poznania w wiedzę.
       
       W końcu tak się zziajałem przy próbach złapania Ptaśka, że prostuję się na chwilę i patrzę na niego. Uśmiecha się do mnie. Dla niego to w dalszym ciągu jest zabawa. Chce odebrać swój nóż, pewnie że tak, ale nie jest na mnie zły. Jestem w tej grze przedłużeniem ramienia losu. Wyjmuję nóż. Zaczynam go otwierać, bardzo wolno, żeby Ptaśka postraszyć. Staję pochylony w rozkroku, jakbym szykował się go zabić. Ptasiek stoi i patrzy na mnie. Zaczynam podejrzewać, że nawet gdybym naprawdę chciał, to i tak mu nic tym nożem nie zrobię. Rzucę  to on pewnie spokojnie wyciągnie rękę i złapie go w powietrzu, powoli dociera do mnie śmieszność całej sytuacji. Mario dalej stoi z boku. Rzucam nóż na ziemię, pod nogi Ptaśka. Ptasiek Podnosi go, oczyszcza, zamyka, a potem podchodzi do Maria i wręcza mu go. Mówi, że jak to naprawdę Maria nóż, to proszę bardzo. Mówi, że może Zigenfus go znalazł albo zwędził i może to naprawdę jest nóż Maria. Na to ja mówię do Maria, żeby się nie ważył tknąć tego pierdolonego noża. Biorę nóż od Maria i daję mu go z powrotem. Czuję się jak generał Lee składający swój miecz. I wtedy właśnie Ptasiek zadaje mi pytanie, czy lubię gołębie, i zaprasza mnie na swoje podwórko, żebym zobaczył gołębnik, który on akurat buduje. Mario idzie sobie do domu, a Ptasiek i ja zostajemy przyjaciółmi.
       
        Wiesz, Ptasiek, gdybyś chciał, to mogłeś zostać mistrzem stanowym. Te wszystkie cherlawe studwudżiestkipiątki rozłożyłbyś jednym palcem. Na bieżni też byś pobił wszystkie rekordy.
       
       W soboty siadywaliśmy po drugiej stronie ulicy i obserwowaliśmy gołębie na zbiorniku gazu. Ptasiek ma strasznie fajną lornetkę, kupił ją w lombardzie. Idealna do podglądania gołębi. Przesiadujemy tam całymi dniami; patrzymy na zmianę przez lornetkę i opychamy się hot dogami kupionymi na Long Lane.
       Ptasiek szkicuje gołębie. Ptasiek w kółko rysuje gołębie i inne ptaki, tak jak inni rysują kutasy albo motory, albo kobity. Szkicuje szczegóły piór albo nóżek i wszystkie jego rysunki wyglądają jak schematy naukowe: strzałki, rzuty pionowe, rzuty poziome, itepe. A jak mu się czasem zachce narysować gołębia w całości, to też potrafi. Bo Ptasiek jest między innymi artystą.
       Któregoś dnia przyczepiają się do nas gliniarze. Mówią, że przez lornetkę zaglądamy ludziom do okien i że były skargi. Niektórzy ludzie mają nieźle nasrane we łbie. Na szczęście Ptasiek ma akurat przy sobie plik ptasich szkiców, więc możemy śmiało mówić, że przygotowujemy się na zajęcia z biologii. Tyle to nawet gliniarz potrafi zrozumieć. Czeka go teraz ciężka przeprawa: jak tu wytłumaczyć jednej czy drugiej babie, że wolimy przyglądać się gołębiom, niż zapuszczać żurawia w jej okno, żeby zobaczyć, jak sika.
       W tych stadach na zbiorniku jest kilka całkiem przyzwoitych przybłędów, na które mamy ochotę. Ptasiek mógłby pewnie z łatwością zwabić je do kieszeni, ale obaj napaliliśmy się, żeby wleźć na zbiornik. Trzeba to zrobić w nocy, kiedy gołębie śpią. Jest tam płot i stróż nocny, ale wszystko sprawdziliśmy i wiemy, którędy da się przejść.
       
       Robię to z ciężkim sercem. Każdego ptaka muszę zabić, oskubać z piór, wypatroszyć  wszystko na jeden kęs. Ale muszę. Jestem głodny; jestem zgłodniały poznania. Mój mózg wiruje w jałowych obszarach wiedzy. Wszystko za poznanie.
       
       Zarzucamy naszą sznurową drabinkę z hakiem i obciągamy ją w dół z najniższego segmentu drabiny biegnącej z tyłu zbiornika. Ja idę pierwszy. Obaj mamy jutowe worki na ptaki. Wzięliśmy też latarki, żeby widzieć gołębie i brać tylko te, na których nam zależy.
       Docieramy na górę bez przeszkód. Widok stąd jest fantastyczny: widzimy teraz Tower i sznur świateł ciągnący się aż do Filadelfii. Obiecujemy sobie, że następnym razem przyjdziemy tu tylko po to, żeby się pogapić na gwiazdy. Następnego razu nie było.
       Zesrać się można ze strachu przy takim łapaniu gołębi. Musimy sięgać w szczeliny pod krawędzią zbiornika, bo tam one śpią. Najpierw ja się wychylam, a Ptasiek trzyma mnie za nogi, ale nie daję rady. Pokrywa zbiornika opada skośnie nad krawędzią i trzeba się wychylać całymi barkami. Nie stać mnie na to. Wszystko jedno, jaki człowiek jest silny, są rzeczy, do których nie można się zmusić.
       A Ptasiek nic: wywiesił się i podaje mi jednego gołębia za drugim. Byle jakie oddaję mu z powrotem, dobre pcham do wora. Obchodzimy dach zbiornika dookoła, zatrzymując się dla sprawdzenia tam, gdzie słychać gołębie. Za pierwszym obejściem łapiemy z dziesięć przyzwoitych sztuk.
       Ptasiek mówi, że w następnym wrębie, bardziej w dół, jest jeszcze więcej dobrych gołębi. Wywiesza się za krawędź cal po calu, prawie do pasa. Odkładam worek z ptakami i siadam mu na nogach, żeby nie przekoziołkował. Mam dosyć. Już od samego siedzenia na Ptaśka nogach tak blisko krawędzi robi mi się niedobrze. Ptasiek wychylił się już tak daleko, że nie sięga do mnie z ptakami, więc woła o drugi worek, żeby mógł od razu ładować. Pewnie załaduje tam kupę gówna, jak to Ptasiek, ale nic, zawsze będzie można te najgorsze wypuścić.
       I wtedy słyszę rumor i łopot gołębich skrzydeł za plecami. Oglądam się, a tu dwa ptaki gramolą się z worka. Odruchowo przechylam się do tyłu, żeby wór zabezpieczyć. Nogi Ptaśka mignęły mi tylko przed oczami i siup! za krawędź.
       Chmura gołębi podrywa się i leci w ciemność. Mało nie narobię w gacie. Czekam, boję się ruszyć. Mam uczucie, że cały zbiornik się buja. Cisza. Podczołguję się na brzuchu do krawędzi. Ptasiek wisi uczepiony wrębu, jutowy worek dalej ma na plecach. Podnosi oczy i uśmiecha się do mnie, na luzie, jak to Ptasiek. Wyciąga rękę.
        Daj rękę, Al.
       Próbuję go dosięgnąć, ale boję się dalej wychylić, nie daję rady. Zamykam oczy, ale wtedy zaczyna mi się kręcić w głowie i mało nie spadam. Ptasiek cofa rękę i podciąga się na wrębie. Próbuje zarzucić nogę na krawędź pokrywy, ale mu nie wychodzi. Zaczynam się trząść jak galareta.
        Czekaj, Ptasiek, zawołam kogoś.
        Nie wytrzymam tak długo. Nie przejmuj się, dam sobie radę.
       Podciąga stopy na wyższy pierścień i próbuje jedną ręką sięgnąć krawędzi zbiornika. Chciałbym mu pomóc, ale jestem jak sparaliżowany. Nie mogę się zmusić, żeby podejść blisko krawędzi. Ptasiek wisi z tyłkiem wypiętym w ciemność. Kładę się na brzuchu i sięgam, jak mogę daleko. Ptasiek dostałby teraz mojej dłoni, gdyby się puścił jedną ręką.
        Jak powiem trzy  mówi Ptasiek  puszczam i łapię cię za rękę.
       Odlicza, puszcza, ja go łapię. Teraz dopiero utknęliśmy jak gówno w rurach. Jak zacznę ciągnąć, zjadę z pokrywy. Wisimy tak i wisimy, a co Ptasiek się ruszy, ja zjeżdżam o kawałek w stronę krawędzi. Leję w spodnie. W życiu się tak nie bałem. Ptasiek patrzy w dół.
        Spróbuję wylądować na tamtej kupie węgla.
       Nie rozumiem, co on mówi; może nie chcę rozumieć. Wolną ręką Ptasiek przekłada sobie worek na pierś i puszcza moją dłoń. Przez moment balansuje w powietrzu, odwraca się plecami do ściany zbiornika, potem wychyla się do przodu i daje nura. Patrzę, jak leci. Wyprężył się w poziomie i młóci stopami jak pływak. Jutowy worek trzyma przed sobą w rozpostartych ramionach.
       
       Kiedy fruwałem pierwszy raz, poczułem życie. Nic mnie nie uciskało od spodu. Żyłem w pełni powietrza: wszędzie wokół powietrze, ani jednej bariery łamiącej powietrzne przestrzenie. Wszystko warto oddać za to, by znaleźć się w powietrzu i być żywym.
       
       Ptasiek rzeczywiście ląduje na kupie węgla. Tuż przed lądowaniem zwija się w kłębek, przekręca i pada na plecy. Nie wstaje. Ledwo go widzę: jasna plamka na czarnym węglu. Zbiornik jest wysoki.
       Jakoś nie myślę, że się zabił. Chociaż powinienem, przecież leciał z ponad stu stóp wysokości. Nie zapominam nawet o worku z gołębiami. Złażę w dół po drabince zbiornika, prawie w ogóle nie myślę, tylko ten strach. Pędzę do kupy węgla. Ten stróż pewnie śpi.
       Ptasiek siedzi. Na tle węgla jest biały jak ściana; z nosa i kącików ust sączy mu się krew. Siadam na węglu koło niego. I tak siedzimy. Nie wiem, co mam robić, jakoś nie mogę uwierzyć, że to się naprawdę stało. Zbiornik wygląda z dołu na jeszcze wyższy niż z góry.
       Ptasiek kilka razy próbuje coś powiedzieć, ale nie może złapać tchu. Kiedy w końcu przemawia, głos mu drży.
        Udało się. Leciałem. Było wspaniale.
       Nie spadł, co do tego nie ma dwóch zdań. Gdyby zwyczajnie spadł, zostałaby z niego tylko mokra plama.
        Leciałeś, sam widziałem. Chcesz, żebym kogoś sprowadził?
        Nie, nic mi nie jest.
       Ptasiek próbuje wstać. Robi się jeszcze bielszy na twarzy, a potem rzyga, i to krwią. Siada z powrotem na węglu i traci przytomność.
       O Jezu, ja chyba zdechnę ze strachu! Lecę do stróżówki. Stróż mi nie wierzy. Muszę go siłą zaciągnąć do Ptaśka. Wzywa karetkę. Zabierają Ptaśka do szpitala.
       A ja stoję jak ten głupi z workiem ptaków. Nikt nie zwraca na mnie specjalnej uwagi. Nawet ci z pogotowia nie wierzą, że Ptasiek spadł ze zbiornika; myślą, że ich nabieram. Po drodze do domu lokuję nowe ptaki w gołębniku. Kręcę się chwilę koło gołębi; aż mnie odrzuca na myśl o powrocie do domu. Starczy jeden taki wypadek, żeby wszystko, co dotąd było ważne, okazało się zwyczajnie nic niewarte.
       
       Ptasiek przesuwa się szurając do klozetu w kącie celi. Będzie srał. Ani deski na tym klozecie, ani nic. Wszystko jawne. Co za koszmarne miejsce dla kogoś takiego jak Ptasiek.
       Odwracam się. Sprawdzam właśnie korytarz, kiedy przyuważa mnie ten salowy czy tam strażnik, wszystko jedno. Co za kretyńskie zajęcie: łazić całymi dniami po korytarzu i podglądać świrów.
        Jak tam on?
        Sra.
       Typas zagląda do środka. Może lubi patrzeć, jak ktoś sra. Może to jakiś świr na pół etatu. Pytam go, czy jest cywilem. Jak wszyscy noszą te białe kitle, to trudno rozróżnić. Mógłby być nawet zafajdanym oficerem albo co. W szpitalu nigdy nic nie wiadomo. On mówi, że jest pacyfistą. Znaczy odmawia służby w wojsku z przyczyn światopoglądowych. Prawie całą wojnę przepracował w tym szpitalu.
        Chce pan się urwać na obiad? Ja i tak będę go teraz karmił.
        Jak to: karmił? To on sam nie umie jeść?
        Ano nie. Sam nic nie weźmie, chce, żeby mu podawać. Karmię go łyżeczką. Spokojny jest, nie powiem, nie to co niektórzy. On otwiera, ja szufluję  i jakoś nam idzie. Kuca na podłodze, a ja go faszeruję.
        Matko święta! To on naprawdę ma pierdolca! Nie umie sam jeść?
        On to jeszcze nic. Tam po drugiej stronie holu jest facet, który za skarby świata nie da się ubrać. Kuca na środku izby, tak samo jak ten tu pana przyjaciel, a jak tylko ktoś próbuje wejść, sra sobie w garść i rzuca gównem. Jego nakarmić  to jest dopiero zabawa! Na tym oddziale to więcej zoo niż szpital.
       Zerka do celi. Ja tak samo. Ptasiek już skończył. Kuca na podłodze, mniej więcej w tym samym miejscu co przedtem, jak gołąb, który wraca po przejeździe kolejki. Salowy przynosi tacę z żarciem. Wyjmuje klucz, otwiera i wchodzi do celi. Mnie każe zostać za kratą. Kuca obok Ptaśka i zaczyna go karmić. Coś podobnego! Ptasiek nawet trzepoce rękami, jak karmione pisklę! Salowy ogląda się na mnie i wzrusza ramionami.
        Zapomniałem panu powiedzieć: doktor Weiss chce się z panem widzieć zaraz po lunchu.
        Dzięki.
       Weiss to właśnie ten doktor-major, co mówiłem. Raz jeszcze zerkam na Ptaśka i odchodzę korytarzem. Wiem już, gdzie jest kafeteria, bo jadłem tam śniadanie. Prawdziwa kafeteria, nie jakaś tam śmierdząca stołówka. Lekarze też tam jedzą, i siostry, dobre żarcie. Jem i myślę o Ptaśku, którego karmią jak pisklaka. Jak to się mogło porobić?
       Kiedy już siedzę u Weissa, pytam go, co jest z Ptaśkiem, ale Weiss jest chytry i potrafi uniknąć odpowiedzi. W jednej sekundzie zmienia się w majora, który rozmawia z sierżantem.
       Wpatruje się we mnie z obleśnym uśmieszkiem gównojada, jakbym i ja był szurnięty. Na początek pyta, co tam ze mną robią w Dix. Opowiadam mu, jak to miałem złamaną szczękę i musieli mi wstawić kawałek z metalu.
       Kiedy to pierwszy raz usłyszałem, pomyślałem sobie, że będę miał stalową szczękę jak Tony Zale. Doktor wytłumaczył mi jednak, że odwrotnie, będę musiał bardzo uważać, bo byle uderzenie może rozwalić całą konstrukcję i spowodować wstrząs mózgu. Czyli że teraz mam szklaną szczękę. No i dobrze.
       Opowiadam to wszystko Weissowi i nagle widzę, jak on mnie niesamowicie wpuszcza w maliny. Te wszystkie uśmieszki, hmhmy" i achy" są tylko po to, żebym truł dalej. A on mnie olewa od początku do końca. Postanawiam sobie, że nie powiem mu za dużo o Ptaśku.
       Pyta, od jak dawna się z Ptaśkiem przyjaźnimy. Mówię mu, że od trzynastego roku życia. Weiss zadaje to pytanie tak, że od razu wiadomo, o co mu chodzi: czy przypadkiem nie jesteśmy homo, czy żeśmy się nie obmacywali i tak dalej. Tak Bogiem a prawdą, w piechocie jest to na porządku dziennym. Cztery godziny w dołku z takim facetem i ma się dosyć na całe życie.
       Właściwie to nie pamiętam, żeby Ptasiek w ogóle interesował się seksem. Weźmy tamtą historię z Doris Robinson. Jak z nią mu nie wyszło, to już nie ma nadziei. Może brały go tylko ptaki. Jakbym to powiedział temu konowałowi, padłby pewnie na miejscu.
       Doktor-major próbuje wydusić ze mnie coś na temat Ptaśka. Ale ja się nie daję. Mógłby chociaż wyglądać na to, że gra serio. On widzi, że ja się zamknąłem. Głupi nie jest. Muszę z nim uważać. Pod tym białym fartuchem jest twardy jak stal. W każdej chwili może huknąć na zafajdanego sierżanta. Na razie mówi do mnie jak lekarz, ale tylko czekać, jak znowu zacznie po wojskowemu. Na lekarzy w wojsku powinni dawać samych szeregowców.
       Dokładnie w chwili, jak o tym myślę, Weiss rąbie:
        To tyle, sierżancie. Odwiedzicie go jeszcze raz po południu i postaracie się nawiązać kontakt. Zdaje się, że to nasza największa szansa. Zaznaczam sobie, że spotkamy się tutaj znowu jutro rano o dziewiątej.
       Wstaje, żeby mnie odprawić. Wycinam mu numer: salutuję i trzymam rękę tak długo, aż on zrobi to samo. Sukinsyn jeden.
       Idąc do Ptaśka, zamieniam parę słów ze znajomym, salowym. Klawy facet, chyba nie pedał. Naciągam go na opowieść, jak to jest z tymi, co odmawiają służby. Mówi, że przez jakiś czas głodzili go, żeby naukowo sprawdzić minimum pokarmowe jednostki, potem sadził gdzieś tam szkółkę leśną, a teraz od półtora roku pracuje w szpitalu. Opowiada to tak, jakby wszystko było w porządku. Jest trochę podobny do Ptaśka: trudno go skrzywdzić. Prawdziwy pechowiec nigdy nie ma pecha.
       Teraz on pyta, co mi się stało w twarz, no to mu mówię. Widzę, że naprawdę się przejął, nie to co Weiss. To widać po jego minie i po tym, jak sięga ręką do własnej szczęki, żeby sprawdzić, czy jest w porządku. Otwiera mi drzwi do celi Ptaśka, biorę swoje krzesło z korytarza.
       Kiedy wchodzę, Ptasiek dalej kuca na środku i gapi się w okno.
        Siemasz, Ptasiek! Pogadałem sobie właśnie z Weissem. Drugiego takiego łobuza ze świecą szukać. Gdybym to ja był pierdolnięty, zacząłbym udawać, że nie jestem, tylko po to, żeby się wyrwać z jego obleśnych łap. Co ty na to?
       Ptasiek, wyobraźcie sobie, odwraca głowę. Nie tak całkiem, żeby spojrzeć mi w oczy: tylko do połowy, jak ptak, kiedy chce spojrzeć na coś prosto jednym okiem. Naturalnie, nie patrzy na mnie; patrzy na pustą ścianę po drugiej stronie celi.
        Ptasiek! A pamiętasz, jak żeśmy zwiali do Wildwood? W życiu nie zapomnę, jak wariowałeś w wodzie.
       
       Coś mi się wydaje, że Ptasiek słucha. Opuścił ramiona, jakby przysiadł dla odpoczynku i nie szykował się na razie do lotu. Może to tylko moja wyobraźnia, ale już nie czuję, że jestem sam. Nawijam dalej.
       Po tej historii ze zbiornikiem Ptasiek przeleżał prawie miesiąc w szpitalu. Wszystkie gazety pisały, jak to zleciał ze zbiornika i się nie zabił. Drukowali zdjęcie, na którym przerywaną linią narysowane było, jak Ptasiek skakał, a tam, gdzie wylądował, był znak X. Dziennikarze wypytywali mnie, jak to było, i zanim bałaknąłem o lataniu, trzeba się było przedtem ugryźć w język.
       Naturalnie, cały interes z gołębiami natychmiast wychodzi na jaw. Ptaśka ojciec rozbiera gołębnik, a deski pali. Gołębie latają tam jeszcze przez tydzień w poszukiwaniu budki. Zadomowiły się. Nasza pierwsza para staluchów przylatuje aż pod Ptaśka dom; kręciły się tam tak długo, aż je Ptaśka matka otruła. Co z wiedźmą  nie mam pojęcia.
       Dzieciaki w szkole też bez przerwy każą mi opowiadać, jak Ptasiek latał. Jeszcze jak leżał w szpitalu, zaczęli o nim mówić Ptasiek, chłopiec-ptak. Siostra Agnes każe nam pisać do Ptaśka listy, zbieramy też forsę na kwiaty do szpitala. Nie piszę mu za wiele: o gołębniku ani o staluchach w ogóle nie wspominam. Kiedy Ptasiek wraca ze szpitala, wygląda jeszcze bardziej cherlawo niż zwykle, na dodatek ma długie włosy. Jest blady jak dziewczyna. Mówię mu o gołębniku, ale o tym, że jego matka otruła staluchy  ani mru-mru. Ptasiek nie zadaje pytań. Jesteśmy w ósmej klasie; Ptasiek nadgania z programem i kończy równo z całą resztą.
       
       Po zbiorniku wiedziałem, że muszę latać. Ptak nie myśli o tym, co robi  jednym swobodnym ruchem skrzydeł odrzuca wszystko w jednej chwili. Wszystko bym dał, żeby się tego nauczyć.
       Gdybym chociaż mógł zbliżyć się do ptaków na tyle, by dzielić ich radość. Gdybym mógł patrzeć na ptaki, jak się patrzy na film, i wczuć się w nie  wtedy już coś bym wiedział. Gdybym mógł zaprzyjaźnić się z ptakiem i być w nim, kiedy fruwa, i czuć, co myśli  wtedy, w jakiś sposób, i ja też bym fruwał. Chciałem wiedzieć o ptakach wszystko aż do końca. Chciałem być jak ptak i chciałem latać  latać naprawdę.
       
       Tego lata Ptasiek i ja urywamy się z domu. Nie planowaliśmy tego zawczasu. Często jeździmy rowerami do Filadelfii, na Parkway, w okolice muzeum sztuki, akwarium i Instytutu Franklina. Na Cherry Street jest galeria z rysunkami ptaków. Chodziliśmy tam patrzeć. Ptaśka rysunki są lepsze. Ptasiek mówi, że malarze niewiele wiedzą o żywych ptakach. Mówi, że martwy ptak przestaje być ptakiem  to tak jakby chcieć namalować ogień patrząc na popiół.
       Chodzimy też na South Street i Front Streei, gdzie są lombardy i sklepy z żywymi kurczakami i gołębiami na mięso. Któregoś dnia kupujemy parę takich gołębi. Zanim się na nie decydujemy, przebieramy w ptakach całe rano. Zabieramy je do hali targowej, gdzie fruwają niesamowicie wielkie stada. Z każdego skrzydła wyrywamy im po piórze, pióra wtykamy sobie w kieszonki koszul, a ptaki wyrzucamy w powietrze do innych gołębi. Przez całe popołudnie patrzymy, jak robią sobie miejsce w stadzie.
       Pokazuję Piaskowi, że jak się spojrzy pod pewnym kątem na gigantyczny posąg Billa Penna na szczycie hali, to wygląda, że mu stoi jak ta lala. Mamy świetną zabawę na tym gołębim placu: co idzie jakaś dama, pokazujemy palcami do góry, dama podnosi oczy  a tam sterczy kutas Billa Penna.
       Któregoś dnia zachciało nam się przepedałować przez most aż do New Jersey. Zatrzymujemy się po drugiej stronie mostu, w Camden. Mieliśmy zamiar wracać tego samego popołudnia, aż tu nagle widzimy drogowskaz do Atlantic City.
       Mamy przy sobie cały majątek  forsę ze sprzedaży gołębi, dwadzieścia trzy dolary. Zazwyczaj trzymaliśmy ją w tej samej dziurze co sznurową drabinkę, ale tym razem zabraliśmy ze sobą.
       Bocznymi drogami pedałujemy w stronę Atlantic City. Odkąd mamy jasność, co robimy, zaczynamy bardzo uważać na gliniarzy. Chcemy się zmyć z pola widzenia, zanim będzie ciemno.
       Noc przesypiamy na polu, w pomidorach. Jest zimno, chociaż to lato. Zjadamy chyba po dziesięć pomidorów na łeb, z chlebem i coca-colą, które kupiliśmy w Camden. Rano budzimy się zziębnięci do szpiku kości. Zaczynam się łamać, czy nie wrócić do domu. Ptasiek chce koniecznie jechać nad ocean: jeszcze nigdy nie widział morza. Jego starzy są biedniejsi od moich i nie mają samochodu. Ponieważ i tak już oberwę jak się patrzy za to, że nie wróciłem na noc, to co mi w końcu zależy. Co oni mi w ogóle mogą zrobić? Stary Vittorio może mnie najwyżej sprać na kwaśne jabłko; zabić mnie nie zabije.
       Do Atlantic City docieramy po południu. Na widok oceanu Ptasiek dostaje małpiego rozumu. Podoba mu się dosłownie wszystko, od początku do końca. Podoba mu się szum i podoba mu się zapach, i mewy też mu się podobają. Lata tam i z powrotem wzdłuż samej granicy wody i wymachuje rękami. Całe szczęście, że zbliża się wieczór; przynajmniej mało ludzi go zobaczy.
       Ptasiek idzie na całego: pędzi, leci, wskakuje do wody w ubraniu. Pierwsza fala daje mu w tyłek i Ptasiek leży. Fala ciągnie go za sobą do morza. Przez chwilę myślę, że może się utopić, ale on już stoi, ocieka wodą i śmieje się jak wariat, po czym wali się na plecy dokładnie w chwili, gdy pęka nad nim kolejna fala. Z każdego normalnego człowieka byłby trup na miejscu. A ten fika sobie w najlepsze w wodzie, podstawia się i ładuje w sam środek fali. Jakieś dziewuchy patrzą na niego i zaczynają się śmiać. A Ptasiek nic.
       Kiedy wreszcie wychodzi, pada na piach i zaczyna się turlać. Turla się bezwładnie do samej wody, i pod fale, coraz głębiej. Przybrzeżne wody kolebią nim jak kłodą albo topielcem. W końcu muszę iść i wyciągnąć go siłą. Zrobiło się późno, jak słowo honoru, a na Ptaśku jednej suchej nitki.
       Ptasiek nic się nie przejmuje. Prowadzimy rowery wzdłuż pomostu aż na Steel Pier. Ale mamy frajdę: możemy sobie nakupić hot dogów, ile nam się zechce, i wszystkie bilety w wesołym miasteczku. Kupujemy dwufuntowe pudełko cukierków toffi, żeby mieć co jeść na kolację, i wracamy na plażę, tam gdzie nikogo nie ma. Znajdujemy dobre miejsce z ciepłym piaskiem i zakopujemy się.
       Wtedy mówię Ptaśkowi, że jego matka otruła staluchy. Postanawiamy nie wracać do domu i nawet nie pisać, gdzie jesteśmy. A co, do cholery! Moja stara w kółko tylko marudzi, ile to ja nie zjadam  zaoszczędzi sobie, jak mnie nie będzie musiała karmić. I nie będzie mi stary skakał po głowie. Ptasiek mówi, że zaraz po spadaniu ze zbiornika gazu pływanie w morzu jest najbardziej zbliżone do latania. Mówi, że zamierza nauczyć się pływać.
       Jeszcze nikt nigdy nie uczył się pływać metodą Ptaśka. Ptasiek nie chce pływać na powierzchni wody jak wszyscy. Nurkuje pod fale i odbywa tam coś, co nazywa fruwaniem w wodzie". Wstrzymuje oddech tak długo, że człowiek już-już myśli, że się utopił, a on nagle wynurza się w najmniej spodziewanym miejscu, jak jakiś mors czy inna foka. To właśnie wtedy Ptasiek wymyśla te zasrane ćwiczenia na wstrzymanie oddechu.
       
       W wodzie byłem wolny. Wystarczy jeden drobny ruch, a już unoszę się w górę albo sunę w dowolnym kierunku bez najmniejszego wysiłku. Tylko że wolniej, gęściej, ciemniej. I nie da się zostać na dłużej. Żebym nie wiem jak się starał, dłużej niż pięć minut się nie daje.
       Wyszliśmy z wody. Naturalnym miejscem dla człowieka jest powietrze. Nawet jeśli jesteśmy zmuszeni stąpać po samym jego dnie  to przecież żyjemy w powietrzu. Nie można już wrócić. Nastała era ssaków i ptaków.
       Sto miliardów ptaków, pięćdziesiąt na jednego człowieka  a ludzie jakby ich nie widzieli. Taplamy się w szlamie niebotycznych obszarów i jakoś nikomu to nie przeszkadza. Jak musi patrzeć na naszą niewolę ptak z przepychu przestworzy ?
       
       Postanawiamy jechać wzdłuż wybrzeża do Wildwood. Tam właśnie jeździ latem moja rodzina. Atlantic City jest większe niż Wildwood, ale Wildwood jest bardziej otwarte, mniej cywilizowane.
       Turlamy się na rowerkach. Wciąż uważamy na gliny. To coś fantastycznego czuć się takim wolnym: nie trzeba lecieć do domu, nikt nie czeka z obiadem, nic nie robisz, tylko kręcisz nogami i gapisz się na krajobraz. Nawet nie wiedziałem, jak strasznie byłem dotychczas uwiązany.
       Jadąc ustalamy, że nocować będziemy na plażach, a w dzień będziemy siedzieć nad morzem w słońcu. Co nam będzie potrzeba ze sklepu, to zwędzimy. Poza tym na tyłach restauracji są zawsze wielkie pojemniki na resztki; pożywimy się. W Armii Zbawienia kupimy stare koce i garnek; będziemy sobie gotować pod pomostem.
       Plan sprawdza nam się co do joty. Nieczęsto tak się zdarza. Po tym, jak wydajemy na koce i kociołek, jedyne, co nas kosztuje, to wieczorne wypady do wesołego miasteczka i cukierki toffi. Stajemy się nałogowcami od toffi. Obaj najbardziej lubimy te korzenne, w czerwone i czarne paski.
       Z gliniarzami w ogóle nie mamy kłopotów. Pełno ludzi spędza tu wakacje, więc dwójka obcych dzieciaków nikogo nie dziwi. Na noc urządzamy sobie kryjówkę tam, gdzie pomost ma zaledwie trzy stopy wysokości od piachu. Wciskamy się tam do spania, a na dzień zagrzebujemy kociołek w piasku.
       Ptasiek całkiem zwariował z tym pływaniem. Przez cały dzień ćwiczy wstrzymywanie oddechu, nawet jak nie pływa. Bywało nieraz, że siedzimy, ja coś do niego mówię, aż tu nagle Ptaśkowi gały wyłażą z orbit, wypuszcza powietrze i mówi: Dwie minuty czterdzieści pięć sekund". Czasami prosi mnie, żebym mu mierzył czas. Mam odliczać tak: Missisipi jeden, Missisipi dwa, i tak dalej  pełna szajba, no nie? Całymi dniami siedzi w wodzie; fruwa". Co pewien czas wychyla głowę z wody, żeby zaczerpnąć oddechu. Trafił na miejscową bibliotekę publiczną i czyta, co się da, o wielorybach, morświnach i delfinach. Maniak, jak słowo daję. Jak już Ptasiek z czymś takim zacznie, nie ma na niego siły.
       Najgorsze, że przybywa nowa nadmorska atrakcja: Zimmy, Człowiek-Ryba". Ptasiek majątek wydaje na oglądanie tego błazna. Widowisko jest nie z tej ziemi. Zimmy ma nogi obcięte aż przy tyłku, przez co wygląda jak wielkie jajo z głową i rękami. Jest okropnie gruby i ma gigantyczne płuca. Występuje w takim dużym niby-basenie za szybą, coś jak akwarium. Ludzie patrzą przez szybę, jak Zimmy pokazuje swoje sztuki. Zimmy stał się idolem Ptaśka. Bo Zimmy może wysiedzieć pod wodą bez oddychania przez całe sześć minut, i do tego jeszcze robi sztuki  na przykład pali papierosy.
       Znudził mi się Człowiek-Ryba, więc zwykle chodzę na inny pokaz, tuż obok. Dwóch wariatów jeździ na motocyklach wewnątrz drewnianej beczki. Ganiają coś. Coś niesamowitego. Jest jeszcze kobieta, która wsiada na motocykl z przyczepą, a obok niej sadzają wielkiego kudłatego lwa. Motocykl staje dęba, robi piruety, zawisa na ścianie równolegle do ziemi, a lew przez cały czas ryczy jak opętany. Czego to ludzie nie wymyślą, jak Boga kocham. Jest tam jeszcze jeden młody facet, który pokazuje akrobacje na motocyklu  na przykład stójkę na kierownicy w chwili, jak motocykl wisi poziomo u ściany beczki. Ten facet ma niesamowicie umięśnione barki i ramiona, całe w tatuażach. Twardy zawodnik, nie ma co.
       Wieczorami chodzimy z Ptaśkiem na karuzele. Ptasiek zawsze wybiera te, które unoszą człowieka pod niebo. Jest taka jedna, która kręci się coraz szybciej i szybciej, aż w końcu człowiek wisi głową w dół i nic go nie trzyma w siodełku. Każdy piszczy ze strachu  oprócz Ptaśka. Ptasiek siedzi sobie jakby nigdy nic i uśmiecha się od ucha do ucha. Ja tam raz spróbowałem i starczy mi do końca życia.
       Któregoś razu próbuję się na takim urządzeniu, co to trzeba walnąć wielkim młotem, żeby dzwonek zadzwonił. Dzwoni mi trzy razy pod rząd i wygrywam pluszowego misiaczka. Dwie dosyć fajne dziewuchy przyszły popatrzeć, jednej daję misia w prezencie. Zaczynamy rozmawiać., Dziewczyny są z Lansdowne. Ptasiek stoi obok, ale wyraźnie się nudzi. Namawiam je na diabelską kolejkę. Jedna jest ruda i ma fajne małe sterczące cycuszki, widać przez sweter. Druga jest spokojniejsza, bardziej w typie Ptaśka  jeśli w ogóle istnieje coś takiego, jak dziewczyna w typie Ptaśka.
       W kolejce biorę swoją dziewczynę za rękę, wciskam jej rękę i swoją między jej uda. Czuję śliskie ciało pod sukienką. Drugą ręką obejmuję ją za ramiona, a ona przytula do mnie głowę. Kolejka klekocząc drapie się pod górę. Odwracam się do Ptaśka i jego dziewuchy. Ptasiek wychylony patrzy w dół, a ona gapi się prosto przed siebie i trzyma ręce razem na kolanach. Uśmiecha się do mnie; Ptasiek nic nie widzi. Jak go znam, może teraz na przykład kombinować, czy nie dałoby się wygramolić z kolejki i skoczyć. Wcale bym się nie zdziwił.
       Potem namawiam ich wszystkich na spacer po plaży i dochodzimy do kryjówki. Wyciągamy koce i rozkładamy je na piasku. Dziewczyny robią się niespokojne. Są tu na wakacjach z rodzicami i muszą wrócić przed dziesiątą. Pytam Ptaśka, która to godzina, on patrzy do góry i mówi, że jakieś piętnaście po dziewiątej. Jeszcze się nie zdarzyło, żeby Ptasiek pomylił się co do godziny. Dziewczyna Ptaśka denerwuje się bardziej niż moja. Chce iść od razu. Moja  Shirley, jak się okazuje  mówi, żeby może Ptasiek i Claire, czyli ta druga, przespacerowali się do zegara na parkingu i sprawdzili, która naprawdę jest godzina. Patrzy na mnie porozumiewawczo. Teraz i ja zaczynam się denerwować. Czuję, że mi staje, a tu taka okazja. Ledwie Ptasiek i tamta znikają, kładziemy się na kocu i zaczynamy się całować. Shirley otwiera szeroko usta i wsuwa swój język między moje zęby. Zaczynam ją macać i wtedy  siup!  już po wszystkim. Staram się nic po sobie nie pokazać, ale ona i tak pewnie wie. Całujemy się dalej, tylko że to już nie to. Shirley podciąga sweter i wsuwa pod spód moją rękę. Czuję stanik, a pod nim twardość małego sutka. Shirley rozgląda się, sięga do tyłu i rozpina stanik. Kładę płasko rękę na jej piersi. O Jezu, znów mi staje. Wtedy słyszymy, że Ptasiek i Claire wracają. Shirley odsuwa się gwałtownie i zapina stanik. Odgarnia włosy, wstaje, ja też.
        Jest prawie wpół do dziesiątej, Shirley. Lepiej chodźmy do domu.
       Claire trzyma się z daleka od pomostu. Ptasiek wyciąga się na kocu, na którym jeszcze przed chwilą leżałem z Shirley.
        Dobrze już, dobrze, ty specjalistko od psucia zabawy. Cześć, Al. Cześć, Ptasiek. Może zobaczymy się jutro około ósmej przy karuzeli, co?
       Mówię, że dobrze, i dziewczyny odchodzą. Cały się trzęsę, slipy mam w środku śliskie od spermy. Idę nad wodę, jakbym chciał się odlać. Wycieram się. Pierwszy raz w życiu spotkałem taką dziewczynę.
       Widzimy się jeszcze kilka razy przed ich wyjazdem. Ptasiek jest znudzony całą imprezą, a Claire jest znudzona Ptaśkiem, ale Shirley i ja idziemy na całego. Którejś nocy, jak leżymy na kocu, sięgam palcem pod jej majtki. Wyczuwam dziurkę i wsuwam palec. To już prawie to. Ale Shirley odpycha mnie i na tym koniec.
       Po wyjeździe dziewczyn ja też chcę ruszyć z miejsca, ale Ptasiek jest cały czas przejęty pływaniem. Ja też trochę pływam, tylko że Ptasiek potrafi nie wychodzić z wody cały boży dzień. Ćwiczy bez przerwy, póki nie straci tchu ze zmęczenia i nie posinieje z zimna. Wtedy wychodzi, kładzie się w piasku twarzą do ziemi i leży tak, aż zacznie normalnie oddychać. A potem leci z powrotem do wody. Nie wygląda mi na to, żeby miał specjalną frajdę, ale on przez cały czas szczerzy się od ucha do ucha. I w kółko powtarza o fruwaniu" pod wodą. Cały Ptasiek.
       No nic; po paru tygodniach kończy nam się forsa i postanawiamy opylić rowery. Duży błąd. Wchodzimy do sklepu rowerowego, a kiedy zaczynamy dobijać transakcji, widzę, że właścicielka idzie na zaplecze do telefonu. Na razie nic mnie nie tknęło. Facet trzyma nas przy ladzie, targuje się o cenę, już-już mamy wychodzić, kiedy w drzwiach staje dwóch gliniarzy.
       Zabierają nas na komendę, rowery zostają w sklepie. Z początku oskarżają nas o kradzież rowerów, każą sobie pokazywać jakieś dowody własności. Kto, do cholery, wydaje dowody własności na rower? Potem odnajdują nas na liście zbiegłych z domu. Ptaśka stara nas zakapowała. Napisaliśmy obaj do domu, że jesteśmy zdrowi i że wrócimy tak, żeby zdążyć na początek roku szkolnego. Ale jędza!
       Koniec końców odsyłają nas do domu pociągiem, pierwszą klasą, ze zidiociałym łysym gliniarzem, który ma nas pilnować. Gliniarz ma swój dzień: je sobie w restauracyjnym, i tak dalej. Zasuwają naszym starym rachunek na dziewięćdziesiąt dwa dolary, i tyle widzieliśmy swoje rowery.
       Mój stary spuszcza mi takie manto, jakiego świat nie widział. Gania za mną po piwnicy z wielkim skórzanym pasem, wali, szturcha, kopie, co się tylko da. Stara stoi na schodach i drze się: Vittorio! VITTORIO! BASTA, VITTORIO!" Ale wygląda na to, że stary Vittorio nie popuści, póki mnie nie zatłucze na śmierć. W końcu widzę, że nie ma innego wyjścia, trzeba się zwalić na ziemię jak worek i udawać trupa. Niewiele mi zresztą brakuje. Leżąc na podłodze, przysięgam sobie, że już nigdy w życiu nie dam się nikomu tak sprać. Jeszcze przyjdzie taki dzień, że stary Vittorio mnie popamięta. Muszę się pospieszyć, zanim będzie za stary, żeby to należycie docenić. Żebym miał zdechnąć, tak zrobię. Leżę skulony na ziemi, zasłaniam oczy i uszy, on mnie leje, gdzie popadnie, a ja sobie wymyślam takie rzeczy. Chromolę to wszystko!
       Cały tydzień leżę w łóżku. Wyglądam, jakbym zleciał z trzech gazowni pod rząd. Cały jestem niebieskosiny i obolały. Szczególnie obolały jestem od środka. Stara mówi, że nie wypuści mnie z domu, póki najgorsza opuchlizna nie zejdzie mi z twarzy. Stary Vittorio ma siłę, sukinsyn jeden. Jak się całymi dniami szlifuje wielkie sztaby i tnie stalowe rury sześciocalowej średnicy, to się ma siłę jak nie wiem co. Dopadnę skurwiela w swoje szesnaste urodziny.
       
2
       
       Jest taka piękna; jest wszystkim, co sobie wyobrażałem, wszystkim, czym sam chcę być. To niemożliwe, żeby była moja, ona nie jest moja, po prostu jest ze mną. Jeśli nie zechce zostać, pozwolę jej odejść. Chcę, żeby mnie kochała. Chcę, żebyśmy byli sobie bliscy, tak bliscy, jak tylko mogą być dwie żywe istoty. Jak dalece możemy się do siebie zbliżyć?
       Kiedy Al i ja spłacamy w końcu dług rodzicom, ojciec mówi, że pozwoli mi trzymać ptaka w pokoju, pod warunkiem, że będę się uczył i pomagał w domu. Nie mogę trzymać w pokoju gołębia, więc decyduję się na kanarka.
       Najpierw czytam o kanarkach, co się da. Okazuje się, że pierwsze kanarki przybyły z Afryki; statek z transportem rozbił się na Wyspach Kanaryjskich. Były ciemnozielone. Kanarek jest ceniony za swój śpiew. Śpiewają jednak tylko samce. Samice trzyma się w klatkach tylko ze względu na reprodukcję. To niesprawiedliwe.
       Lubię kanarki za to, że tak ładnie fruwają. Tor ich lotu jest prawie zygzakowaty. Kanarek podfruwa w górę aż do pełnego niemal wytracenia szybkości, po czym pikuje w dół, i znowu w górę, i z powrotem. Jak Tarzan przerzucający się z drzewa na drzewo, tyle że bez pomocy lian. Tak właśnie chciałbym fruwać. Koło stodoły Cosgrove'ów kręcą się zięby. Podpatrywałem je przez lornetkę: one też tak latają.
       Dzikiego ptaka nigdy nie trzymałbym w klatce. Nie uwięziłbym ptaka, który już wie, co to znaczy wzlecieć do nieba. Wiem, że muszę kupić takiego, który urodził się w klatce, którego rodzice, dziadkowie i dalsi przodkowie zawsze żyli w klatkach.
       Jest mnóstwo odmian kanarków. Turkoty śpiewają głośno, z otwartym dziobkiem, każdy dźwięk kończąc zamknięciem dzioba. Są też i kanarki trylujące. Te śpiewają z zamkniętym dziobkiem, z głębi krtani. I trylujące, i turkoty dzielą się na rozmaite rodzaje; organizuje się dla nich konkursy śpiewacze. Kanarki różnią się też budową i wielkością; niektóre mają tak przedziwną sylwetkę, że prawie nie mogą latać.
       Postanawiam kupić młodą samiczkę, bo takie są najtańsze. Interesuje mnie lot, a nie śpiew. Kupuję miesięcznik poświęcony ptakom: drukują tam adresy ludzi, którzy je sprzedają. Odwiedzam wszystkie ptaszarnie z kanarkami, które są w spisie, no i do których mogę się dostać na rowerze. Mijają dwa miesiące, zanim ją znajduję.
       Znajduję ją w wielkiej ptaszarni na tyłach domu pewnej kobiety nazwiskiem Prevost. Pani Prevost jest tęga i ma małe stopy. Na podwórku za domem stoją u niej awiaria, a klatki z reproduktorami trzyma na słonecznej werandzie. Pani Prevost nie przejmuje się specjalnie ani śpiewem, ani kolorem, ani lataniem swoich ptaków. Z drugiej strony, nie wydaje mi się, żeby je hodowała tylko dla pieniędzy. Ona po prostu lubi kanarki.
       Wchodzi do awiarium, a wtedy wszystkie ptaki zlatują się do niej, obsiadają jej ramiona i głowę. Pani Prevost tresuje swoje ptaszki: niektóre wskakują i zeskakują po szczebelkach małej drabinki albo dzwonią dzwonkiem, kiedy chcą dostać jeść. Są i takie, które może spokojnie wynieść z ptaszarni na żerdce. Nie sfruną, nawet jeśli pani Prevost zacznie wymachiwać poprzeczką.
       Zanim pani Prevost wyniesie kanarka z ptaszarni, dokładnie sprawdza, czy w okolicy nie kręcą się koty albo jastrzębie. Jest fantastyczna; mogłaby występować w cyrku.
       Pani Prevost pozwala mi siedzieć na awiarium, ile chcę, i przyglądać się kanarkom. To właśnie tam dochodzę do wniosku, że wolę kanarki od gołębi. Przede wszystkim ze względu na szum skrzydeł. Skrzydła gołębia świszczą w locie i wydają trzaski sztywnych piór. Kanarek fruwa niemal bezgłośnie, jedyny uchwytny dźwięk przypomina szybkie machnięcie wachlarzem  gwałtowna kompresja powietrza.
       Przez cały miesiąc każdą sobotę spędzam w awiarium, gdzie mieszkają samiczki. Ani razu nie spotykam pana Prevosta. Kiedy robi się zimno, pani Prevost przynosi mi herbatę w termosie. Czasami nakłada płaszcz i siada ze mną. Pokazuje mi poszczególne ptaki i opowiada, kim byli ich rodzice, ile ich było w gnieździe, które utknęły w prętach klatki albo chorowały i trzeba je było ratować. Pokazuje mi te, z których chce mieć pisklęta, i tłumaczy, dlaczego właśnie te, a nie inne. W przyszłym roku planuje dopuścić do zapłodnienia trzydziestu samiczek. Wybiera takie, które były dobrymi matkami albo pochodzą z dobrych matek. Pani Prevost nie ma żadnych planów hodowlanych prócz tego, żeby mieć coraz więcej kanarków. Sama byłaby na pewno dobrą matką, ale nie ma dzieci. Nie pytałem jej o to; sama mi powiedziała.
       Pokazuje mi jedną samiczkę, która ma sześć lat, a wydała już na świat ponad sześćdziesięcioro dzieci. Samiczka przylatuje i siada na palcu pani Prevost. Któregoś popołudnia pani Prevost przenosi ją na mój palec. Samiczka siedzi u mnie przez jakiś czas, a pani Prevost nachyla się i mówi do niej. Pani Prevost rozmawia ze swoimi ptakami. Nie gwiżdże ani nie naśladuje ich głosu, tylko zwyczajnie przemawia, nie za głośno, tak jak się mówi do małego dziecka.
       Pani Prevost nie cierpi kotów i jastrzębi. Prowadzi z nimi nieustanną wojnę. Zawsze trafi się jakiś kocur-przybłęda, który ma nadzieję na łatwy łup. Pani Prevost próbowała ogrodzić podwórko, ale co to dla kota takie ogrodzenie. Pani Prevost mówi, że nie może się zdobyć na wyłożenie trucizny. Kilka razy natykam się przed awiarium na koty: siedzą i kręcą łbami, śledząc ptasi lot. Za każdym razem pani Prevost wypada z domu na swoich małych nóżkach i przepędza je z podwórka. Radzę jej, żeby się postarała o psa.
       Któregoś dnia siedzę sobie w ptaszarni, a tu nadchodzi kocur. Nie widzi mnie. To musi być coś potwornego dla ptaka, kiedy taki kot gapi się na niego przez zmrużone szparki ślepi, kołysząc przy tym ogonem na prawo i lewo. Po chwili kot nie wytrzymuje i rzuca się na pręty klatki. Zawisa z rozdziawionym pyskiem, z cienkiej linijki różowego dziąsła sterczą ostre zęby. Pazurami wczepił się w druty. Przez moment naprawdę się cieszę, że nie jestem ptakiem.
       Ptasię zauważyłem już przy pierwszej wizycie w awiarium. Właściwie przychodzę tu teraz już tylko dla niej, chociaż pani Prevost nic o tym nie wie. Ptaszarnia jest wyższa niż szersza. Ze wszystkich kanarków tylko Ptasia porusza się po górnej części klatki. Inne ptaki przelatują z żerdzi na żerdź albo sfruwają na dół do jedzenia, a Ptasia bez ustanku lata po torze nachylonego koła. Gdybym był ptakiem i mieszkał w tym awiarium, robiłbym dokładnie to samo.
       Ptasia jest strasznie ciekawska. Ze szczytu klatki zwisa strzępek sznurka, tak ze dwa cale. Żeby go szarpnąć, Ptasia musi się przekręcić do góry nogami  potrafi tak wisieć parę minut bez przerwy, ciągnie i szarpie za sznurek, robi wszystko, żeby utrzymać się w niewygodnej pozycji, pomaga sobie skrzydłami; uparła się go zerwać.
       Jest jeszcze jedna rzecz, za którą wolę kanarki od gołębi. Gołębie dużo chodzą. Drepcząc na swoich krótkich nogach, kolebią przysadzistymi korpusami jak kaczki albo, w czasie zalotów, puszą się i maszerują krótkim, zamaszystym krokiem jak żołnierze. Kanarki w ogóle nie chodzą. Jeśli już poruszają się po ziemi, to w podskokach. Podskok połączony jest zazwyczaj z lekkim machnięciem skrzydłami. Nadaje to kanarkowi bardzo niezależny wygląd. Poskacze chwilę w miejscu i przeskakuje o kawałek dalej. Drozd, zauważyłem, umie i skakać, i chodzić, ale kanarek nie spaceruje nigdy.
       Ptasia czasami sfruwa na dół i skacze po całej klatce. Podniesie kamyczek, przełoży go w inne miejsce, pogrzebie dziobkiem w piasku  niczego tam nie szuka, tak sobie tylko kopie. Całkiem jakby robiła domowe porządki.
       A czasem spręży się do lotu i daje susa prosto na najwyższą żerdź. Musi dobrze mierzyć, bo żerdzie rozmieszczone są po klatce jak popadło. Pani Prevost zakłada masę żerdzi: nie troszczy się specjalnie o to, żeby jej ptaki miały dużo wolnej przestrzeni do latania. Ptasia fruwa między poprzeczkami, jakby ich tam wcale nie było. Jest piękna.
       W mieście obchodzę sklepy ze starzyzną w poszukiwaniu klatki. Wreszcie znajduję taką, jaką chcę, za dwadzieścia pięć centów. Biorę ją do domu i naprawiam. Najpierw oskrobuję wszystkie pręty z farby i rdzy. Znajduję przy okazji dwa pęknięcia i naprawiam je. Prostuję i oczyszczam tackę, która służy jako podłoga. Myję i wygotowuję naczyńka na pokarm i wodę. Nie jest to duża klatka: piętnaście cali głębokości na trzydzieści długości i dwadzieścia wysokości. Serce mi się kraje na myśl, że przeniosę Ptasie z wielkiego awiarium, gdzie miała tylu przyjaciół, do tej małej klateczki, w której będzie całkiem sama. Ale wiem, że jakoś jej to wynagrodzę.
       Po oczyszczeniu maluję klatkę na biało. Daję dwie warstwy, tak że wygląda jak nowa. Podłogę wykładam gazetą i posypuję drobnym żwirem. Kupuję pokarm mieszany dla kanarków trylujących i napełniam nim jedną miseczkę, a do drugiej nalewam świeżej wody. Dom jest gotowy na przyjęcie Ptasi.
       Przywożę ją rowerem w pudełku po butach z wyciętymi w ściankach otworami. Słyszę, jak gramoli się w środku, jeżdżąc nóżkami po śliskim dnie pudełka. Ciekawe, co taki ptak sobie myśli, gdy go spotyka nagły zwrot w życiu. Ptasia nie ma jeszcze roku, a całe swe dotychczasowe życie spędziła albo w gnieździe, albo w klatce dla reproduktorów, albo też w awiarium, pośród innych ptaków. Teraz siedzi w ciemnym pudle bez żerdzi, nic nie widzi i nie może latać. Pędzę do domu najszybciej jak potrafię.
       Wchodzę do kuchni i tylnymi schodami biegnę prosto do swojego pokoju. Nie chcę jej nikomu pokazywać.
       Ostrożnie wycinam otwór w bocznej ścianie pudełka i przykładam go do drzwiczek klatki. Nie mija parę sekund, a Ptasia wskakuje do środka. Staje w rozkroku na podłodze klatki. Rozgląda się. Jest jeszcze piękniejsza niż w ptaszarni. Żeby jej nie przestraszyć, wycofuję się w przeciwległy kąt pokoju, gdzie mam już przygotowaną lornetkę. Odwracam krzesło oparciem do przodu i siadam na nim okrakiem, opierając lornetkę na oparciu. W ten sposób mogę ją obserwować długo, a ręce mi się nie zmęczą.
       Kilka podskoków, szurgot żwiru o papier i Ptasia ląduje na środkowej żerdzi. Odzywa się: piiip. Jest to pojedynczy dźwięk wznoszący się od niskiego tonu po wysoki i łzawy. Po raz pierwszy słyszę jej głos. W ptaszarni panuje taki rejwach, że nie sposób usłyszeć jednego ptaka.
       Ptasia przekrzywia główkę i rozgląda się w prawo i w lewo. Wie, że jestem w drugim końcu pokoju; patrzy na mnie najpierw jednym okiem, potem drugim. Kanarki nie patrzą obojgiem oczu naraz, tak jak zresztą większość ptaków. Lewym i prawym jednocześnie patrzą tylko wówczas, gdy niczemu się specjalnie nie przyglądają. Chcąc przyjrzeć się konkretnej rzeczy, muszą spojrzeć jednym okiem, wyłączając drugie. Nie zamykają go  po prostu chwilowo przestają używać. Ptasia porusza się lekko i szybko, nie zważa na opór powietrza. Przeskakuje na najwyższą żerdź i czyści sobie dziobek, ostrzy go, sprawdza, jak pies obwąchujący drzewo. Jest żółciuteńka, żółta jak cytryna. Ogon i końce skrzydeł ma jaśniejsze, prawie białe. Jasne są też piórka na górnej części nóżek. Nóżki mają kolor pomarańczoworóżowy, są jaśniejsze od nóg gołębia i bardzo delikatne. Trzy pazurki zwrócone ma w przód, a jeden do tyłu, jak u wszystkich ptaków nadrzewnych; końce pazurków są długie, cienkie i przezroczyste, z wyraźnie widoczną żyłką pośrodku. Ptasia jest kanarkiem średniego wzrostu, ma okrągłą, wyraźnie damską główkę, lśniące czarne oczka, a dziobek dokładnie koloru nóg. Pod piórkami czołowymi u nasady dziobka widać dwie maleńkie różowe dziurki nosa.
       Znowu odzywa się  piiip!  i wykonuje w tył zwrot na żerdzi. Zdaje mi się, że robi to bez pomocy skrzydeł. Podskakuje nieznacznie, wykonuje skręt tułowiem  i już patrzy w przeciwną stronę. Jest to ten sam ruch, który wykonuje łyżwiarz przy skoku z półobrotem, tylko że Ptasia robi to bez najmniejszego wysiłku, nie spuszczając mnie przy tym to z lewego, to z prawego oka i kiwając główką w tył i do przodu, co oznacza ptasie nie".
       Dekoncentruje wzrok, przechodzi na widzenie całościowe. Już nie patrzy na mnie. Zeskakuje na najniższą żerdź i dostrzega miseczkę z wodą. Wsadza w nią łebek, zanurza dziobek w wodzie i odchyla główkę do tyłu. I tak trzy razy. Nie umie połykać, tak samo jak gołąb; musi wlewać sobie wodę do gardziołka. Zamyka w dziobku niewielką porcję wody, nie więcej niż kroplę, trzyma tak przez chwilę, po czym odchyla łebek, żeby kropla mogła stoczyć się do przełyku  tak to przynajmniej wygląda.
       Napiła się, zeskakuje na podłogę klatki. Ptak potrzebuje ostrego żwiru, którym miażdży pokarm w wolu. Ptasia podskakuje, piasek znów grzechocze o papier, wydziobuje kilka ziarenek i wskakuje z powrotem na najniższą poprzeczkę po pokarm.
       Pokarm, który kupiłem, zawiera malutkie, kuliste, czarne ziarenka rzepaku, kanar  czyli podługowate, lśniące ziarenka cielistej barwy z białym środkiem, owies i siemię lniane. Ptasia zagłębia dziobek w naczynku, roztrąca ziarnka, póki nie trafi na owies. Wydobywa go, łuska i zjada środek. Odbywa się to niezwykle szybko. Jedząc spogląda na mnie dwa razy. Ptaki stają się bardzo podejrzliwe podczas jedzenia. Zjada jakieś pięć ziarenek, w tym raz owies, dwa razy rzepak i co najmniej jeden kanar. Dla każdego gatunku ziarna ma inną technikę łupania skorupki. Siemienia lnianego w ogóle nie rusza. Siemię dobrze wpływa na jakość piór.
       To niesamowite, jak ptaki świetnie sobie radzą z wydobywaniem ziarna z łupinki, używając jedynie dzioba, żadnych rąk, żadnych palców.
       Próbuję później zjeść trochę pokarmu, żeby się przekonać, jak smakuje. Spędzam parę godzin na łupaniu ziarenek zębami  spreparowanie jednej łyżeczki trwa bitą godzinę. Łupinek jeść się nie da, bo są gorzkie.
       Kiedy się już najadła, podrywa się z miejsca jednym nieznacznym ruchem skrzydełek, tak nieznacznym, że prawie niedostrzegalnym. Wykonuje obrót w powietrzu i ląduje na górnej żerdzi, pokonując mniej więcej czterokrotnie własną wysokość. To tak jakbym ja wyskoczył z ganku prosto na dach. Woła do mnie z góry  piiip! Próbuję także piiipnąć.
       Ptasia sprawdza dziobkiem twardość prętów klatki i podskubuje ossa sepia. Ossa sepia jest z mątwy, zawiera wapno i inne potrzebne ptakom minerały. Ptasia cały czas usiłuje ze mną rozmawiać  a może bada, czy w okolicy nie ma innych ptaków. Jej piiip jest smutny, pytający: piiIIP? Wymawiając go, na wpół otwiera dziobek: często zapowiada to zarazem przeskok z jednej poprzeczki na drugą. Może Ptasia sygnalizuje w ten sposób innym ptakom zmianę pozycji. Niewiele jednak wiem o kanarkach.
       Kiedy robi się ciemno, okrywam klatkę chustą, żeby uchronić Ptasię od przeciągów.
       Nazajutrz wypada niedziela. Widzę, że Ptasia usiłuje wykąpać się w naczyńku z wodą, więc wstawiam do klatki spodek pełen wody. Sfruwa do niego natychmiast, wydając przy tym nowy dźwięk, krótszy  coś jak PIip? Staje na krawędzi spodka, macza dziobek, próbuje, potem zanurza brzuszek i wierci się zadowolona. Wyskakuje na krawędź, otrząsa się z niesamowitą szybkością, rozcapierza skrzydełka, po czym znowu z krótkim Piip rzuca się do wody. Wskakuje tak i wyskakuje, chlapie, trzepocze się, cały czas pilnie skoncentrowana na kąpieli, szczerze nią przejęta  za grosz bierności... Setki razy obserwowałem gołębie kąpiące się w wodzie czy w piasku, ale w porównaniu z Ptasią gołębie robiły to w żółwim tempie.
       Kiedy już wychlapała całą wodę ze spodka, zamieniając gazety na podłodze w grząskie bagienko, wzlatuje do góry i zaczyna fruwać jak oszalała po całej klatce, mało nie roztrzaska się o pręty. Lotki ma tak mokre, że kiedy siedzi na poprzeczce, zwisają jak wystrzępione szmatki. Piórka wokół dzioba pozbijały się w małe kępki. Ptasia przemyka jak błyskawica z żerdzi na żerdź, trzepoce skrzydłami, otrząsa się całym ciałem. Krople wody lecą aż na pokój, aż do szkieł mojej lornetki. Jak komety wdzierają się w mój miniaturowy świat.
       W końcu pozbyła się z grubsza wilgoci i zaczyna muskać piórka. Ujmuje je w dziobek, jedno po drugim, i wygładza od nasady do czubka. Co chwila sięga w tył do gruczołu kuprowego i rozprowadza na świeżo umytym piórku cienką warstewkę oleju. Cała kąpiel, od początku aż pod pełne zadowolenia stroszenie puszystych piórek, trwa blisko dwie godziny.
       Teraz już naprawdę jestem w niej zakochany. Jest taka delikatna, taka zwinna, tyle potrafi i tak wdzięcznie lata. Chciałbym, żeby fruwała po całym pokoju, ale boję się, że mógłbym ją zranić albo przestraszyć przy wsadzaniu z powrotem do klatki. Bardzo trudno jest czekać.
       Tego samego popołudnia podaję Ptasi pierwszą porcję specjalnej odżywki. Próbuję przy tym piipnąć pytająco  piiIIP? Do odżywki mam specjalne naczyńko, które wpasowuję między pręty; podstawa naczyńka opiera się na brzegu środkowej żerdzi. Kiedy Ptasia podfruwa do jedzenia, trzymam rękę tak blisko naczyńka, jak się da.
       Nowy pokarm jest słodki i pachnie anyżkiem. Dałem go tylko parę ziarenek. Ptasia patrzy, że stoję z ręką tuż przy miseczce. Przekrzywia główkę, chcąc przyjrzeć mi się pod różnymi kątami. Zbliża się i zaraz odlatuje. Udaje, że nic jej nie obchodzi, i sfruwa na dół do zwykłego pokarmu. Ale wiem, że jest zaciekawiona. Wreszcie podlatuje i błyskawicznie wykrada z nowej miski jedno ziarenko. Przenosi się z nim na drugi koniec poprzeczki. Zagaduje: kwiiIIP?, a ja staram się odpowiedzieć: kwiiIIP? Wraca po następne ziarenko. Zjada je, patrząc mi prosto w oczy. Wytrzymuję bez ruchu.
       Ptasia opiera jedną nóżkę na miseczce, żeby ją sobie przytrzymać, i wyjada resztę ziarenek. Między jej łapką a moimi palcami jest odległość jednego cala. Widzę miniaturowe różowe łuski i delikatne żyłki biegnące wzdłuż pazurków, tuż obok moich wielkich, słojowato poznaczonych opuszków palców. Czuję jej zapach: zapach jajek, póki jeszcze są w skorupce, zapewne zapach piór. Nie pamiętam, żeby gołębie tak pachniały. Gołąb pachnie stęchlizną z domieszką zleżałego kurzu; Ptasia roztacza wokół siebie subtelny aromat.
       Zjadła, zdejmuje nóżkę z naczyńka i ociera dziobek o żerdź  ale się nie odsuwa.
       Zagaduję: kwiiIIP?, ale ona tylko patrzy na mnie w milczeniu. KwiiIIP?  powtarzam. Ptasia przygląda mi się, niepewna, kim ja właściwie jestem. Patrzy tak z dziesięć sekund  długo jak na ptaka. Potem sfruwa na podłogę klatki i zjada kilka ziarenek piasku. Jestem bardzo szczęśliwy.
       Następnego dnia w szkole przez cały czas myślę o Ptasi. Na ludzi nie chce mi się nawet patrzeć. Ludzie potrafią być tacy wulgarni, szczególnie dorośli. Bez przerwy charczą, postękują, głośno przełykają ślinę i sapią. Zalatuje od nich nieświeżym mięsem. Poruszają się ociężale, a kiedy staną, są jak przykuci do ziemi.
       W czasie przerwy obiadowej ćwiczę na bieżni wyskoki z obrotem w powietrzu. Nie jest łatwo coś takiego zrobić. Najłatwiej w biegu. Wyskok z pozycji zatrzymanej jest właściwie niemożliwy. Trzeba wykonać skręt na tyle silnie, żeby zdążyć się obrócić w wyskoku, ale i nie za mocno, żeby wyhamować obrót po wylądowaniu na ziemi. Trzeba odwrócić się do siebie plecami, wisząc w powietrzu. Raz prawie mi się udaje: wybijam się z przysiadu bardzo mocno i wykonuję, powolny obrót. Przez sekundę czuję, że to właśnie to, skok wychodzi mi prawie swobodnie, ale źle ląduję i przewracam się na ziemię. Za bardzo się rozluźniam w wyskoku. Muszę się nauczyć ponaglać ciało myślą.
       Kiedy po szkole wchodzę do pokoju, Ptasia wita mnie; kwiip. Przerzucamy się kwiipami przez cały czas, jak zmieniam szkolne ubranie na domowe. Muszę jeszcze raz zejść na dół i pozamiatać werandę od podwórka. Gdyby matce raz wpadło do głowy, że poświęcam kanarkowi za dużo czasu, zaczęłoby się to samo, co z gołębiami.
       Po historii ze zbiornikiem gazu schowałem kostium gołębia za belkę pod sufitem w garażu. Wiem, że matka wciąż jeszcze go szuka, mówi, że go spali  że go spali dla mojego dobra, tak mówi.
       Nie rozumiem, dlaczego ona uważa, że mam niezdrowy stosunek do ptaków. Wolałaby, żebym całymi dniami uganiał się za dziewczynami w szkole albo trenował, żeby zdobyć tytuł najsilniejszego człowieka świata, jak Al? A może, żebym kradł i rozwalał samochody? To by było zdrowe?
       Nie chcę żadnych awantur, tylko tyle. Sprzątam werandę jak należy i podlewam kwiaty na parapecie. Zbieram z podwórka jakieś gazety i dwie stare, zardzewiałe puszki. Dzieciaki ciągle wrzucają nam puszki przez płot. Może by przestały, gdyby matka za każdym razem nie wylatywała z miotłą albo ze ścierką. Dalej nie mam pojęcia, gdzie ona trzyma te piłki baseballowe. Uzbierała ich tyle, że muszą być warte majątek. Wracam do pokoju, szykuję porcję przysmaku i cicho zbliżam się do klatki. Rozmawiamy: kwiip-kwiip. Wsłuchuję się, czy Ptasia nie powie mi przypadkiem czegoś nowego, ale nic takiego nie słyszę. Język kanarków jest mi nadal obcy. Nauczyłem się już rozumieć niemal całą mowę gołębi. Gołębie w zasadzie nie rozmawiają, nadają sobie tylko sygnały.
       Wsuwam miseczkę między pręty przy środkowej żerdzi. Ptasia podfruwa i stoję na przeciwległym końcu poprzeczki. Nagle w jej głosie zachodzi wyraźna zmiana. Jest to nadal kwiip, ale znacznie donośniejszy, jakby ktoś mówił  Doprawdy?" Coś jak kwirIIPP?, bardziej z głębi krtani. Chwytam brzmienie, ale nie umiem go naśladować; odpowiadam zwykłym kwiiIIp? Po kilku dźwięcznych kwiriIPPach Ptasia zbliża się do mnie wzdłuż poprzeczki, przeskakując z lewa na prawo. Z każdym podskokiem całkowicie zmienia układ ciała względem poprzeczki, cały czas zwracając przy tym główkę w moją stronę. W rezultacie patrzy mi prosto w twarz to lewym, to prawym okiem. W miarę jak się zbliża, uaktywnia wzrokowo to jedno oko, to drugie. Trudno dać temu wiarę, a jeszcze trudniej opisać, ale Ptasia robi to na pozór całkiem bezwiednie.
       Kiedy dociera do miseczki, opiera na niej nóżkę tak jak ostatnim razem i wydziobuje pierwsze ziarenko. Łuska je, nie uciekając na koniec poprzeczki. Mięśnie skrzydeł i nóg napięte do skoku w każdej chwili, gdybym się poruszył. Tak strasznie chciałbym wsunąć palec między pręty i dotknąć jej nóżki. Czuję się uwięziony w klatce poza jej klatką.
       Ptasia zjada pokarm do końca, a ja nie cofam ręki od naczyńka, za to powoli zbliżam twarz do klatki, tak że moje oczy patrzą na nią spoza prętów z odległości nie większej niż jedna stopa. Ptasia stoi i przygląda mi się, przekrzywiając główkę z boku na bok. KwirIIPP? mówi, po czym zeskakuje na niższą żerdź. Patrzę, jak zjada kilka ziarenek i odrobinę żwiru. Być tak blisko jest nawet lepiej niż patrzeć przez lornetkę.
       Gówienko Ptasi ma konsystencję półpłynną i jest znacznie mniejsze niż gołębie. Ptasia wyrzuca je z siebie nieznacznym przygięciem kuperka. Najczęściej robi to raz, ale zdarza się, że i dwa lub trzy razy. Mniej więcej co pięć minut. Samo gówienko składa się z trzech warstw. Warstwa zewnętrzna jest czysta jak woda, sam śluz, pod nią jest biała warstwa, bardziej zestalona, o wyglądzie gęstej śmietany, a sam środek jest brązowoczarny, czarniejszy niż ludzkie odchody i, jak u człowieka, uformowany tak, żeby z łatwością wydobył się na zewnątrz. Właściwie bez zapachu.
       Przez cały tydzień, dzień w dzień, po powrocie ze szkoły, kiedy już zrobię, co mam zrobić w domu, idę na górę do swojego pokoju obserwować Ptasię. Najpierw zmieniam jej pokarm i wodę. Potem, jeśli widzę, że próbuje się kąpać w świeżej wodzie do picia  a zazwyczaj próbuje  wstawiam jej do klatki spodeczek z wodą do kąpieli. Kiedy już napatrzę się na jej kąpiel, kiedy się narozmawiamy, wstawiam miseczkę z przysmakiem na koniec środkowej żerdzi. Ptasia już się mnie zupełnie nie boi. Jak na ptaka, oczywiście.
       Jedyną przewagą ptaka jest to, że może odlecieć. Jeśli Ptasia wie, jak bardzo bezbronna jest w klatce, musi to być straszliwe uczucie. Mimo to wciąż jest gotowa do ucieczki, chociaż nie ma dokąd uciekać. Próbuję sobie wyobrazić, jak bym się czuł, gdyby jakieś gigantyczne ptaszysko podeszło pewnego dnia do mojego okna, trzymając w szponach tacę frytek albo hot doga. Jak bym się zachował? Czy zbliżyłbym się, żeby trochę skubnąć, nawet jeśli miałbym przed sobą miskę z normalnym jedzeniem?
       Po kilku pierwszych dniach wchodzę do pokoju i widzę, że Ptasia skacze tam i z powrotem po podłodze klatki, wychylając się co chwila przez krawędź tacki. Wygląda, jakby cieszyła się na mój widok, i to nie tylko dlatego, że przynoszę jej smakołyki, ale ponieważ czuje się osamotniona. Jestem teraz jej jedynym przyjacielem, jedynym żywym stworzeniem, jakie widuje.
       Pod koniec tygodnia przytwierdzam naczyńko z przysmakiem Ptasi gumką do nowej poprzeczki, którą wsuwam do klatki przez drzwiczki. Otwarte drzwiczki zabezpieczam zwitkiem papieru. Ptasia jest z początku onieśmielona, za chwilę jednak wskakuje na żerdź, którą trzymam w ręku, i boczkiem-boczkiem przesuwa się w stronę miseczki. Cudownie jest patrzeć na nią bez dzielących nas krat. Siedzi w otwartych drzwiczkach, zajada i nie spuszcza mnie z oka. Skąd wie, że powinna patrzeć mi w oczy, a nie na wielki palec, który ma najbliżej?
       Po jedzeniu wycofuje się na środek poprzeczki. Unoszę ją ostrożnie, żeby się pohuśtała i zrozumiała, że poprzeczka jest częścią mnie, a nie klatki. Ptasia unosi korpus i rozpościera skrzydełka dla utrzymania równowagi, potem spogląda na mnie i wydaje nowy dźwięk  coś jak piiIP, bardzo zdecydowany. Zeskakuje z poprzeczki na dno klatki. Zabieram żerdkę i zagaduję do Ptasi, ale ona nie zwraca na mnie uwagi. Wypija troszkę wody. Patrzy na mnie ponownie dopiero po wytarciu dziobka i rozprostowaniu skrzydełek, najpierw jednego, potem drugiego. Przy rozcapierzaniu skrzydeł pomaga sobie nóżką. W końcu odzywa się nieśmiałym kwiiIIP?
       Ptasia na ogół przygląda mi się częściej prawym okiem niż lewym, niezależnie od tego, po której stronie klatki akurat stoję. Odwraca się tak, żeby mnie widzieć prawym okiem. Kiedy przytrzymuje sobie naczyńko ze smakołykiem, a nawet ze zwykłym pokarmem, też robi to zwykle prawą nóżką. Gdyby miała ręce, byłaby praworęczna, a tak jest prawonożna czy też prawostronna. Przesuwa się i większość czynności wykonuje prawą stroną. Nawet gdy rozprostowuje skrzydełka, zawsze bierze się najpierw za prawe. Jedynym wyjątkiem jest to, że sypia na lewej nóżce. Uważam, że śpiący ptak znakomicie ilustruje ptasi stosunek do ziemi. Na ogół wybiera do spania najwyższe dostępne miejsce i izoluje się od ziemi tak dalece, jak to możliwe, podkulając pod siebie jedną łapkę; w przypadku Ptasi tę ważniejszą. Ptak stojący na jednej nodze i cały nastroszony jak puszysta kulka wcale nie wygląda, jakby umiał latać. Byle jaszczurka wydaje się bardziej zdolna do lotu niż śpiący ptak.
       Patrząc, jak Ptasia śpi, nabieram ochoty na przeniesienie sobie łóżka pod sam sufit pokoju. Matka się gorączkuje, ale ojciec wyraża zgodę, pod warunkiem, że sam kupię deski i nie będę wybijał dziur w podłodze ani w ścianach. Dom nie jest nasz, wynajmujemy go tylko.
       Nocą kradnę drzewo z tartaku, tak samo jak kradliśmy je kiedyś z Alem na gołębnik. Dostaję się tam po ciemku i wypycham deski dołem za tylną część ogrodzenia, po czym obchodzę płot od zewnątrz i zabieram je. Kupuję sworznie, a narzędzia pożyczam od ojca. Ponieważ konstrukcja nie może być przytwierdzona do ścian i sufitu, trzeba żeby była mocna. Pracuję przez dwa tygodnie. Na koniec umocowuję siatkę sprężynową i materac w ramie na górze. Stary stelaż wynoszę do garażu. Przy okazji sprawdzam, czy kostium gołębia jest na miejscu, i rozglądam się za piłkami.
       Buduję drabinkę do łóżka metodą borowania dziurek i montowania szczebli na kolki. Ukończona drabinka przypomina trap. Doprowadzam na górę elektryczność i umieszczam pod sufitem pręt na zasłony. Udaje mi się zwędzić u Searsa kawałek materiału, z którego szyję sobie firanki. Wyszło kapitalne gniazdeczko, jeszcze lepsze od budki na drzewie. Mogę się tam wczołgać, zaciągnąć firanki, zapalić światło  i mam swoje własne miejsce.
       Ptasia wskakuje już na patyk, który wsuwam do klatki, nawet jeśli nie ma na nim naczyńka z przysmakiem. Zjada też ziarenka z mojego palca. Zwilżam palec, zanurzam go w torebce z pokarmem i kilka ziarenek zawsze się przylepi. Palec z ziarenkami trzymam dokładnie w tym samym miejscu, gdzie zazwyczaj przytwierdzam naczyńko. Ptasia zbliża się i dziobie pokarm. Jej mały dziobek pracuje szybko, jest niezawodny i delikatny. Oczyszcza mój palec do cna, wydziobuje nawet drobinki, które utkwiły mi pod paznokciem.
       Następnego dnia, gdy Ptasia wskakuje na ruchomą poprzeczkę, wynoszę ją powolutku na zewnątrz klatki. Odbyliśmy już wewnątrz klatki wiele ćwiczeń z przesuwaniem poprzeczki w górę i w dół albo z prawa na lewo, więc Ptasia wie, jak utrzymać równowagę i pokonać strach. Kiedy wysuwam ją na zewnątrz przez drzwiczki, spogląda do góry na framugę i cofa się, nie schodząc jednak z żerdzi: nie chce wychodzić z klatki. Gdy dociera do końca poprzeczki, zeskakuje na podłogę klatki. Zaczynam wszystko od początku, ale koniec jest znów taki sam. Po trzech czy czterech nieudanych próbach wpadam na pomysł umieszczenia na palcu kilku ziarenek pokarmu, żeby wysunąć poprzeczkę z klatki, gdy Ptasia będzie zajęta jedzeniem.
       Sposób działa: Ptasia unosi główkę i widzi, że znalazła się po drugiej stronie klatki. Rzuca mi zdecydowane kwirIIPP? Trzymam patyk możliwie nieruchomo; Ptasia stoi na nim i wpatruje się we mnie. Po chwili dekoncentruje wzrok i ogarnia spojrzeniem cały pokój. Musi się czuć, jakby podróżowała rakietą i wyszła właśnie poza atmosferę ziemską.
       Trzymam ją tak przez chwilę, po czym wolniutko przenoszę poprzeczkę z powrotem w kierunku klatki. W chwili, gdy wsuwam ją w otwór drzwiczek, Ptasia zeskakuje i ląduje na podłodze swojego domostwa. Zbliża się do miseczki, zjada jedno ziarenko, potem przeskakuje w drugi kąt i wypija odrobinę wody. Jakby sprawdzała, czy jej świat nie zmienił się, podczas gdy jej tu nie było. Potem przez jakieś pół godziny rozmawiamy: kwiip-kwiip. Ptasia jest równie przejęta jak ja. To cudowne widzieć ją tuż-tuż, na wolności, i wiedzieć, że w każdej chwili może machnąć skrzydełkami i wzbić się pod sufit pokoju. Dzięki temu wszystko się zmienia; dzięki temu mój pokój staje się wielki jak niebo.
       Coraz lepiej wychodzą mi kwiipy. Trzeba je wykonywać głęboko w ściśniętej krtani, przy czym muszą pomagać usta. Gwizdaniem nic się nie wskóra.
       Następnego dnia znowu wynoszę Ptasię z klatki. Tym razem przechodząc pod framugą drzwiczek, tylko wciąga główkę. Umieszczam sobie na palcu kilka ziarenek przysmaku, a Ptasia zbliża się w podskokach, żeby podjeść. Dotyka mnie po raz pierwszy, gdy podczas jedzenia opiera nóżkę na moim palcu. Trzymam ją tak na poprzeczce przez blisko pięć minut, huśtając powolnym ruchem w górę i w dół albo z boku na bok. Za każdym razem Ptasia wydaje kwiip i bacznie zagląda mi w oczy.
       Odnoszę ją do klatki, ale zamiast wsunąć żerdkę w otwór drzwiczek, opieram ją na szczycie klatki i Ptasia zeskakuje. Poprzeczkę umieszczam w wejściu tak, że ledwo-ledwo sięga do środka. Po kilku kwiipach i piIIPach Ptasia zeskakuje na poprzeczkę i wraca do klatki. Po czymś takim naprawdę zbrodnią jest zamykać drzwiczki.
       Ptasia wie, że była mądra i dzielna. Wskakuje na żerdkę, na której zawsze dostaje swój przysmak, i kilka razy odzywa się donośnym KRIIP? Jest to właściwie nowy odgłos  jakby KRIIP-A-RIIP? Biorę kilka ziarenek na palec, a ona je zjada.
       Po kilku tygodniach Ptasia potrafi już wyfrunąć sama z klatki, gdy tylko otworzę drzwiczki, i przelecieć na poprzeczkę, którą ku niej wyciągam. Z poprzeczki wzlatuje na moje lóżko, na parapet albo na komodę. I wraca na kijek. Lata przepięknie, z wystawioną do przodu główką i podkurczonymi w tył nóżkami. Jej skrzydła wydają w locie szepczący dźwięk. Kiedy chcę ją przywołać, starczy, żebym wystawił poprzeczkę i odezwał się PiipKWIIP? Ten dźwięk już zna. To jest pewnie jej właściwe imię, a nie Ptasia. Kiedy wołam Ptasia", nic to dla niej nie znaczy. W myślach nazywam ją Ptasią, ale imię, którym ją przywołuję, brzmi PiipKWIIP.
       Z początku daję jej po każdym powrocie szczyptę przysmaku, ale po jakimś czasie przestaję. Oboje wiemy, że to nasza wspólna zabawa.
       Czasem Ptasia droczy się ze mną: podfruwa tuż-tuż do poprzeczki, ale w ostatniej chwili wykonuje zwrot i siada całkiem gdzie indziej. Raz ląduje tym sposobem na mojej głowie. Mógłbym cały dzień przyglądać się, jak fruwa. Lubię nawet patrzeć, jak skacze po ziemi. Penetruje całą podłogę, wynajduje drobinki, dla mnie samego niewidoczne. Uważam tylko, żeby nie nabrudziła. Wystarczy, żeby matka natrafiła raz na ptasie odchody albo inny ślad  i po zabawie.
       Mija wiele czasu, nim Ptasia pozwala pogłaskać się po główce albo po brzuszku. Ptaki takie już są: nigdy nawet nie głaszczą się nawzajem. Ptasi jednak sprawia to stopniowo coraz większą przyjemność. Przychodzi mi do ręki i stroszy piórka, kiedy przesuwam palcem po jej główce albo wzdłuż skrzydełek. Należałoby jej przyciąć pazurki, ale ilekroć próbuję ją zamknąć w dłoni i unieść do góry, wpada w popłoch.
       Zawsze, kiedy wypuszczam Ptasię z klatki, pamiętam, żeby zasłonić okno, ale któregoś dnia zapominam o tym. Ledwie otwarłem drzwiczki, Ptasia wylatuje z klatki i mknie prosto do okna. Z rozpędu uderza w szybę i spada, trzepocząc się, na podłogę.
       Dopadam jej jednym susem i ostrożnie unoszę z ziemi. Jest nieprzytomna, całkowicie bezwładna. Nie ma nic bardziej martwego niż martwy ptak. Ptak to przede wszystkim ruch. Martwy ptak to pióra, powietrze  i nic więcej.
       Jedno skrzydełko wygląda na zwichnięte. Nastawiam je z wielką ostrożnością i próbuję ogrzać Ptasię w dłoniach. Jeszcze oddycha, bardzo płytko i szybko. Czuję dłonią bicie jej serduszka. Sprawdzam, czy nie ma śladów złamań albo krwi. Jej główka zwisa bezwładnie poza końce moich palców: nabieram pewności, że uszkodziła sobie kręgosłup. Musiało się tak stać: Ptasia zawsze lata z główką podaną do przodu, tak strasznie pewna siebie.
       Oczka ma przesłonięte bladobłękitnymi, niemal przezroczystymi powiekami. Nie umiem nic wymyślić. Delikatnie gładzę ją po główce. Przemawiam PiipKwIIP i chucham na nią ciepłym powietrzem. Wiem, że za chwilę umrze.
       Pierwszą oznaką, że jednak żyje, jest przesunięcie i uniesienie zwisającej poza moją dłoń główki. Ptasia otwiera oczka i patrzy na mnie. Nie wyrywa się. Bardzo wolno mruga oczkami i znów je przymyka. Raz po raz nawołuję ją: Piip-KWIIP. Gładzę jej główkę. Nagle Ptasia otwiera oczy i prostuje łebek. Nie zrobiłaby tego, gdyby miała skręcony kark. Zaczynam mieć nadzieję. Palcami wyprostowuję jej nóżki i pazurki, tak że stoi teraz na moim udzie, a ja ją podtrzymuję. Znowu przymyka oczy, ale główkę trzyma do góry. Nie wczepia się pazurkami w moją nogę. Jej łapki są nadal bezwładne, pazurki zawijają się pod spód.
       Trzymam ją tak w spokoju przez jakiś czas, gładząc po główce i zagadując: kwiip. Wreszcie odpowiada: jej kwiip jest cichutkie i pełne wyczerpania. Wymieniamy kwiipy. Rozluźniam dłoń i Ptasi udaje się ustać na mojej nodze bez pomocy. Nastroszyła się cała, piórka ma zmierzwione i wilgotne od potu moich rąk. Otaczam ją dłońmi po obu stronach, żeby nie spadła. Znów ją podnoszę i staram się wygładzić jej piórka. Rozpościeram skrzydełka jedno po drugim  wygląda na to, że są w porządku. Cofam ręce. Ptasia stoi bez podpórki na mojej nodze. Stroszy i puszy zmierzwione piórka. Sięga do tyłu i przeczesuje dziobkiem wszystkie lotki po kolei. Robi kupkę. Potem prostuje się i zaczyna skakać wzdłuż mojego uda, wydając przy tym kwiipy, jak gdyby nigdy nic. Odpowiadam: kwiip  i podsuwam jej palec. Wskakuje i wykonuje półobrót. Czyści dziobek o mój palec. Nigdy dotąd tego nie robiła. Wspaniale jest widzieć ją znowu w ruchu. Nawet nie wiedziałem, że płaczę, ale twarz mam całą mokrą. Odnoszę Ptasię do klatki, a ona zeskakuje mi z palca i chętnie zostaje w środku. Wyraźnie cieszy się, że jest znowu w bezpiecznym miejscu. Zjada parę ziarenek i wypija kropelkę wody.
       Obserwuję ją jeszcze przez godzinę: wygląda na to, że wszystko w porządku. Nie mogę uwierzyć we własne szczęście. To byłoby potworne, gdyby Ptasia umarła. Od tego zdarzenia Ptasia pozwala brać się w dłoń i podnosić. W kilka dni później obcinam jej pazurki.
       Zaczyna mnie korcić, żeby opowiedzić komuś o Ptasi i o wszystkim, co ona potrafi. Próbuję rozmawiać z Alem, ale jego przestały już interesować ptaki.
       Sto pociech z tą Ptasią. Czasami zostawiam ją na noc poza klatką; przyuczyłem ją spać na szczycie klatki, żeby brudziła na tacę, a nie po pokoju. Klatkę stawiam na półce w głowach łóżka, żeby Ptasi było jak najwygodniej. Półka jest najwyższym miejscem w pokoju. Rano Ptasia wskakuje mi na głowę i tak długo skubie w okolicach nozdrzy lub kącików ust, póki się nie obudzę. Oczu nie ruszy nigdy.
       Uczę się wielu słów w języku kanarków: wiem, jak jest zostań" i chodź", uczę się też wymawiać jeść", witaj" i do widzenia". Zaczynam dosłuchiwać się różnic w tym, co mówi Ptasia.
       

3
       
       Na noc lokują mnie razem z salowymi. Znajomy pacyfista z oddziału Ptaśka oprowadza mnie po kwaterze. Wyciągam z niego co nieco na temat Ptaśka. Okazuje się, że Ptasiek siedzi tu już prawie trzy miesiące. Z początku w ogóle nie wiedzieli, co on za jeden; musieli przejrzeć wszystkie spisy, żeby stwierdzić, kto zaginął w Waiheke  to tam, gdzie Ptasiek oberwał. Waiheke, mówi mi salowy, jest to wyspa w okolicach Nowej Gwinei. Mówi, że Ptasiek był jeszcze do tego wszystkiego chory, na malarię.
       Tej nocy znowu wrzeszczę przez sen. Budzę się, bluzgając na całe gardło. Oddział chirurgii plastycznej w Dix o wiele bardziej przypomina w nocy dom wariatów niż ten szpital tutaj; wszyscy się dziwią dlaczego. Pacyfista przychodzi sprawdzić, co mi jest, ale mówię mu, że wszystko w porządku. Znowu się spociłem jak ruda mysz, całe łóżko mokre. Przenoszę się na inne wolne łóżko. Ciekawe, czy mój pacyfista komuś wygada: gotowi i mnie przymknąć, odpukać.
       Na drugi dzień rano idę zobaczyć się z Weissem. Weiss jeszcze nie przyszedł, za to w sekretariacie sterczy jakiś grubas, starszy szeregowy, z maszyną do pisania marki Underwood, nie byle co. Mówi, że doktor polecił mu zrobić wstępny wywiad. Próbuję go przekonać, że nie jestem czubkiem, ale on już wyciągnął niebieski formularz i wkręca go w maszynę. Siedzi i szczerzy się do mnie. Zakład, że bierze mnie za świra.
       Fajowe pytania mi zadaje. Na przykład: Ile osób z mojej rodziny dało sobie w czapę?" Albo: Czy sranie sprawia mi przyjemność?" Co za kretyńskie przesłuchanie! Ale to jeszcze nic, najfajniejsza część przed nami. Na początek każe mi podać imię i nazwisko. Wystukuje je błyskawicznie czterema palcami, patrzy, jak mu wyszło, i pluje! Pluje prosto w moje nazwisko wypisane na formularzu! Jak Boga kocham! Tłumaczę sobie, że może mu się coś przykleiło do ust, udaję, że nie zauważyłem. Potem pyta o mój numer wojskowy i jednostkę. Wystukuje, patrzy na to, co napisał  i znowu spluwa! Może to jakiś wariat, który wślizgnął się tutaj korzystając, że nie ma doktora. A może to się w ogóle nie dzieje naprawdę, tylko mnie samemu szajba odbiła. Próbuję zerknąć na niego ukradkiem. Szczerzy się w odpowiedzi, kapka śliny zwisa mu jeszcze z tłustej wargi. Może to jakiś nowy test psychologiczny  próba śliny? Kto ich tam wie.
       Zadaje dalsze pytania. I dalej pluje. Nie flegmą czy czymś takim  on po prostu rozpyla przed sobą obłok rzadkiej śliny. Ta jego maszyna musi być całkiem zardzewiała od środka. Zadaje kolejne pytanie, wystukuje odpowiedź, patrzy, spluwa. Sprawdzam, jak daleko mam do drzwi. Jasnoniebieski formularz zdążył się już zrobić ciemnoniebieski. Kończymy wypełnianie, kiedy wkracza doktor-major. Przechodząc do gabinetu, obdarowuje mnie swoim słynnym psychiatrycznym uśmiechem: widzę, że, przynajmniej na początek, odpuszczamy sobie wojskowe maniery.
       Wypełniliśmy formularz. Grubas ostrożnie wyciąga go z maszyny. Wie, co robi: nie pierwszy raz wykręca z tej maszyny mokry papier. Bierze go za róg i niesie do gabinetu doktora. Wraca, wyszczerza się do mnie, zaciera ręce  pewnie je czyści ze śliny  i mówi mi, że pan doktor prosi. Doktor-major wpatruje się w mokry arkusz jak sroka w gnat: czyta. Gestem ręki pokazuje mi, żebym siadał. Papier leży płasko na biurku, Weiss go nie dotyka.
       Czekam, kiedy wypowie się w sprawie plucia. Może mi pogratuluje, że tak wspaniale przeszedłem próbę śliny, a może wprost przeciwnie, albo co. A on nic! Przyzwyczajony do zaplutych formularzy. Może on sam jest pierdolnięty i czyta tylko to, co jest oplute; może specjalnie wynajmuje tego starszego szeregowca, żeby mu pluł w formularze. Wszystko możliwe. Podnosi wzrok. Jest bardzo poważny, bardzo dostojny jak na grubasa. Oczy błyszczą mu spoza okularów  wielki psychiatra w akcji.
        Wyczytałem tu, że stawał pan przed sądem wojennym.
        Tak jest, panie majorze.
       Mówię majorze", doktorować go ani myślę. Trzeba stąd wiać póki czas. Co mnie podkusiło, żeby się przyznawać do pierdolonego sądu?
        W jakim trybie byliście sądzeni, sierżancie? Aha, znowu sierżancie: wszystko się zgadza.
        W doraźnym, panie majorze.
        A o co byliście oskarżeni?
        O napaść na podoficera, panie majorze.
       Weiss mówi hmmm" i dwa razy achaaa". Patrzy, czy drzwi gabinetu są zamknięte. Są. Czekam, żeby wstał i poszedł je otworzyć: siedzi tu w końcu sam na sam z szalonym mordercą oficerów. Rzucam mu mordercze spojrzenie spod jednej brwi: w tym mieści się wszystko  Sycylia, mafia, płatny zbir. Ćwiczyłem je przed lustrem. Niechby mi się wreszcie na coś przydało to, że jestem Włochem.
       Nie popuszczam. Myślę, czyby nie podnieść się wolno z krzesła i trochę go nie przydusić. Weiss chrząka głośno i zaplata dłonie tak, że ramionami ciasno otacza bagienko formularza.
        Powiedz mi, Alfonso, czy często miewasz podobne ataki agresji?
       Znowu pan psychiatra, witamy, witamy. Słynny uśmiech Świętego Mikołaja, itepe. Jak słowo daję, sam byłbym lepszym psychiatrą niż ten bałwan. Weiss nie bardzo wie, co dalej robić. Ja też nie mam specjalnie dalszej koncepcji. Zaczynam żałować, że to wszystko nie stało się w połowie wojny, zamiast teraz. Może dostałbym wysoką rentę jako morderca maniakalny. Mówiłoby się: okropieństwa wojny zmieniły poczciwego chłopczynę w szalonego maniaka. I mógłbym do końca życia leżeć sobie spokojnie do góry brzuchem, starczyłoby ryknąć dziko od czasu do czasu albo szturchnąć jakiegoś staruszka. Weiss wciąż się do mnie szczerzy, nawet okiem nie mrugnie: uśmiech psychiatryczny ma opanowany na sto dwa. Próbuje mnie złamać. Chętnie bym mu opowiedział, co to była za frajda rozkwasić tę głupią gębę łopatą. Nawet czarnuchy z ciężarówki robiły w portki ze strachu.
        Nie, panie majorze. Niezbyt często, panie majorze.
        Czy zechciałbyś opowiedzieć mi, jak do tego doszło? 
       Zechciałbym, jeszcze jak, a poza tym wiem, co to rozkaz.
        To się zdarzyło, jak służyłem dopiero cztery dni, panie majorze. Kapral w Fort Cumberland złapał mnie za ramię, a ja zareagowałem odruchowo, panie majorze.
        Ach tak, rozumiem.
       Gówno rozumie, i doskonale o tym wie. Rewanżuję mu się uśmiechem. Wielka wymiana uśmiechów. Fantastycznie jest być Włochem: po tych wszystkich filmach każdy się przed człowiekiem trzęsie. Potrzebny czarny charakter  natychmiast każdy pomyśli o Włochu. Znowu posyłam Weissowi groźne spojrzenie. Weiss na nowo czyta zapluty formularz, hmmając" i achając" od czasu do czasu  jakoś trudno nam do czegokolwiek dojść.
        Czy mam się udać dziś rano na oddział, panie majorze?
        Tak jest, sierżancie. Sądzę, że to nasza największa szansa.
       Czekam. Nie mogę przecież tak wstać i wyjść, póki on czegoś nie zrobi. W wojsku człowiek jest uwiązany na wszystkie strony. Ciekawe, dlaczego mnie nie zapyta, czy przyfanzoliłem kiedyś Ptaśkowi. To byłoby pierwsze pytanie, jakie sam bym sobie zadał.
       Weiss podnosi się wreszcie, ja też wstaję, salutuję mu. Coś mi się zdaje, że jest na mnie mocno wkurwiony i na dodatek wkurwiony na siebie za to, że wkurwił się na mnie. Boi się mnie; to dobrze. Ciągle mam nadzieję, że to paskudne uczucie już mi przeszło, ale jak tylko widzę, że facet mięknie, ono natychmiast wraca.
        To wszystko, sierżancie. Zobaczymy się jutro o tej samej porze.
        Tak jest, panie majorze.
       Wał jeden; na pewno każe sobie przysłać moje papiery z Dix. Święty Boże, pozwól mi w końcu wyjść z tego wojska!
       Wracam do Ptaśka i chociaż on ciągle kuca na podłodze, wiem, że coś się zmieniło. Wiem, że on wie, że ja tu jestem. I wiem, że to Ptasiek, a nie jakieś fałszywe, farbowane ptaszysko.
       
        Znowu miałem nasiadówkę z tym twoim doktorkiem. Powiem ci, Ptasiek, że jak w końcu zaczniesz gadać, ubawisz się z nim po pachy. Tylko za skarby świata nie mów mu nic o gołębiach ani o kanarkach, w ogóle nie ruszaj żadnych zasranych ptaków. Bo wsadzi cię do szklanej gablotki jako wyjątkowo interesujący okaz.
       
       Wiem, że tym razem mnie słyszał. Tak trzymać; nawijam dalej.
       
        Ty, Ptasiek, a pamiętasz, jak sprzedawaliśmy gazety? Jezu, ale były jaja!
       
       Kiedy już wylizałem się ze śladów zemsty starego Vittoria po powrocie z Wildwood, kombinujemy z Ptaśkiem, jak by tu spłacić forsę. Jesteśmy dłużni rodzicom dziewięćdziesiąt dwa dolary za podróż pociągiem. Załapujemy się w blokach na domokrążną sprzedaż czasopism.
       Idzie nam jak po maśle. Dozorcy nie chcą nas wpuszczać, ale jak się wciśnie wszystkie guziki domofonów, zawsze znajdzie się ktoś na tyle leniwy, że włączy otwieranie drzwi, nie sprawdzając, kto dzwoni. Jak już dostaniemy się do środka, jeden zawsze trzyma windę, a drugi chodzi z gazetami od drzwi do drzwi. Sprzedajemy Liberty", Saturday Evening Post", Collier's" i Cosmopolitan". Najlepiej handluje się od samego wyjścia ze szkoły gdzieś do wpół do szóstej, kiedy mężowie wracają z pracy. Wiele kobiet mieszka samotnie, bo ich mężowie walczą na wojnie. Mamy swoje stałe klientki. Na ogół ja zajmuję się sprzedawaniem; Ptasiek pilnuje windy i gania się po bloku z cieciem. Tu mi kaktus wyrośnie, jak jest na świecie cieć, który by zdołał dopędzić Ptaśka.
       Większość kobiet po całych dniach zdycha z nudów, więc co i raz któraś zaprasza mnie na herbatkę albo na kawkę. Gdybym był starszy i wiedział, jak się brać do rzeczy, pożyłbym sobie jak panisko.
       Ptasiek już od jakiegoś czasu trenuje wstrzymywanie oddechu. Szajba odbija mu z dnia na dzień coraz bardziej. Któregoś razu pokazuje mi, że umie wytrzymać bez oddechu przez pięć minut. Ładuje łeb do kubła z wodą u mnie w piwnicy. Mówi, że cała sztuka w tym, żeby przestać myśleć o oddychaniu. Kompletna szajba!
       I w kółko ględzi o fruwaniu. Kiedyś mówi mi tak: Ludzie nie latają, bo nie wierzą, że potrafią. Gdyby nie pokazano im kiedyś, że mogą pływać, do dziś wszyscy by się topili po wrzuceniu do wody"  tak powiedział, jak słowo daję. Naprawdę, jakieś chore pomysły. Ptasiek chodzi do liceum katolickiego, na Czterdziestej Dziewiątej w Filadelfii. Z tego, co mi opowiada o swojej budzie, wyraźnie widzę, że człowiek musi tam dostać szajby. To jakieś regularne więzienie.
       No i zaczyna się afera z kanarkiem. Ptasiek w kółko gada o tym kanarku i trenuje jakieś kretyńskie ćwiczenia. Próbuję go namówić na podnoszenie ciężarów, żeby trochę wyrobił sobie mięśnie, ale on uznaje tylko machanie ramionami i skoki z góry na dół i z dołu do góry. Czasami, jak zacznie truć o tym kanarku, to jakby mówił o żywym człowieku. Chwilami myślę sobie, że może Bogu dzięki Ptasiek zauważył nareszcie, że są dziewczyny na tym świecie  ale nie, to o kanarku. Mówi o niej Ptasia, pewnie ją tak nazwał po sobie.
       Ta Ptaśka szkoła to taka bida z nędzą, że nawet jej nie stać na własny autobus, więc Ptasiek jeździ rowerem. Któregoś dnia daję sobie wolne i jadę razem z nim. Co za beznadziejna buda. Pierwszym i drugim klasom wolno używać tylko zewnętrznych klatek schodowych, które wyglądają jak drogi ewakuacyjne, poza tym kwitnie wzajemne okradanie sobie szafek. Uczą tam braciszkowie zakonni. Ci bracia noszą długie czarne sutanny jak księża, tyle że pod brodą sterczą im takie małe sztywne jakby śliniaczki. Jakaś brygada pomyleńców: faceci, którzy chcieliby zostać księżmi, ale albo są za głupi, albo nie mają dość odwagi.
       W całej szkole podejrzanie pachnie, jakby trwała tam nieustanna orgia onanistów. Duże instytucje bez dziewczyn zawsze są podejrzane. Ptasiek mówi, że w deszczowy dzień smród jest taki straszliwy, że bez maski gazowej ani przystąp.
       Śniadania wsuwa się tam, maszerując w kółko po bieżni. Bracia stoją w środku, jak treserzy lwów. Kiedy człowiek chce iść się odlać czy coś, musi poprosić o specjalny drewniany baton, który jest przepustką. Maszerują w kółko, każdy ze śniadaniówką, żrą i robią, co mogą, żeby się nie zeszczać.
       Ptasiek zaczyna podrabiać przepustki biblioteczne, żeby na dużej przerwie móc chodzić do biblioteki. Nosi tam ze sobą śniadanie w wypatroszonej książce. Udaje mu się tak przez trzy miesiące, ale tuż przed feriami wielkanocnymi zostaje przyłapany. Któryś brat zachodzi Ptaśka chyłkiem w bibliotece i daje mu w łeb od tyłu. Ptasiek obrzuca go za to książkami, kanapkami, czym popadnie, pędzi do schodów ewakuacyjnych i nawiewa. Wywalają go. Przychodzi do nas, do gimnazjum w Upper Merion, żeby skończyć z normalnymi ludźmi. Mam nadzieję, że sam trochę znormalnieje wśród tych wszystkich dziewczyn i tak dalej, ale jemu jeszcze się pogarsza. Tutaj też już zaczęli mówić na niego Ptasiek. On naprawdę zaczyna wyglądać jak ptak, jak Boga kocham.
       Zrobił się jeszcze chudszy, a klatka piersiowa sterczy mu, jakby miał połamane żebra. Głowę nosi wiecznie wysuniętą do przodu, a oczy prawie pływają mu swobodnie w oczodołach, przez co wygląda, że na nic specjalnie nie zwraca uwagi. Wiem, że wszystko widzi: Widzi wszystko, ale trudno byłoby o nim powiedzieć, że na coś patrzy". Tak samo z pogodą: Ptasiek zawsze wie, jaka będzie pogoda. Jeśli w gazecie piszą, że będzie padało, a Ptasiek mówi, że nie, to zawsze się okaże, że rację miał Ptasiek.
       Latem Ptasiek i ja najmujemy się jako rakarze. Ptaśkowi już całkiem odbiło na punkcie tych pieprzonych kanarków. Jedziemy czasem na stojąco za budą ciężarówki, trzymamy wielkie sieci na psy, a Ptasiek tokuje w najlepsze, że w tym gnieździe to było tyle a tyle jajek, a tamten pisklak to już łuska ziarno. Całkiem przestał kontaktować.
       W następnym roku szkolnym mało się widujemy. Ja biegam, rzucam dyskiem, dostaję się do reprezentacji w sztafecie i dalej trenuję zapasy. Dla Ptaśka sport mógłby nie istnieć. Całymi dniami przesiaduje z tymi swoimi ptakami.
       W trzeciej klasie, jak tylko skończyłem siedemnaście lat, wstępuję do Gwardii Stanowej. Chcę się nauczyć strzelać z karabinu, rewolweru, itepe. W każdy czwartek chodzę do koszar na ćwiczenia. Ptasiek czasami chodzi ze mną. Siada w ciemnościach na galerii i przygląda nam się z góry. Przydzielają mi starego Springfielda 06; uczę się go rozbierać. Oto ja  zimny drań bez krzty litości. Jeszcze zdążę załatwić paru Japońców, zanim cała impreza się skończy.
       Wtedy też zaczynam chodzić z Lucy. Lucy jest drużynową szkolnych kibiców, a do tego jest głupia jak pęk słomy: klasyczna gimnazjalistka z filmu reklamowego. Któregoś dnia siedzę z Lucy w samochodzie Higga na szkolnym parkingu, aż tu patrzę  posuwa Ptasiek na rowerze. Jesteśmy już obaj w trzeciej klasie, a ten dalej jeździ na tym swoim rozklekotanym bicyklu. Kupił go zaraz po tym, jak obaj straciliśmy rowery w Wildwood, wtedy, co próbowaliśmy je opylić. Ptaśka nowy rower przejedzie trzy mile i już mu koło zaczyna latać. Tylko Ptasiek umie na nim jeździć. Nawet nie przypina go łańcuchem do stojaka, tylko zwyczajnie wstawia. I tak wiadomo, że nikt by się nie połaszczył. Poza tym stojak jest pusty, tylko Ptaśka rower w nim stoi. Ponastawiali tych stojaków w latach dwudziestych, kiedy prawie każdy jeździł do szkoły rowerem. Ptasiek pedałuje wytrwale dzień w dzień, deszcz nie deszcz; za nic nie wsiądzie do szkolnego autobusu. I miej tu do takiego cierpliwość, jak Boga kocham.
       Ptasiek podchodzi bliżej i rozmawiamy o egzaminach. Mamy z Ptaśkiem dużo wspólnych zajęć, bo tak: obaj jesteśmy w ogólnej i obaj jedziemy na słabych czwórkach. Lucy patrzy na Ptaśka. Pewnie nawet nie wiedziała, że się z nim przyjaźnię. Dla niej ja jestem Al-zabijaka, wielki zapaśnik i piłkarz, na widok którego wszyscy krzyczą hip-hip-hura!
       Ptasiek zaczyna o swoich kanarkach. Cała szkoła już wie, że Ptasiek trzyma coś z tysiąc kanarków. Kilka przyniósł kiedyś na chemię, żeby im zrobić analizę krwi, a znowu na fizyce zbudował ten swój zwariowany ornitopter, latający model ptaka  nawet działał. Wypracowania z angielskiego też pisał o ptakach. No, Ptasiek  ptasia szajba. Nie powiem, sam nadal interesuję się trochę gołębiami, ale Ptasiek już dawno przesadził. Widziałem te jego awiaria: było mniej więcej tak samo, jak kiedy on poszedł ze mną do koszar. Kolegujemy się bardziej z przyzwyczajenia niż z czegokolwiek innego.
       Ptasiek coś tam nawija, że udało mu się skłonić ptaka do latania z ciężarkami na nogach. Ten ptak może podobno fruwać z ciężarkiem trzy razy cięższym niż on sam. To jakiś ptasi mistrz w podnoszeniu ciężarów. Ptasiek tresował tego nieszczęsnego ptasiego czempiona prawie od jaja. Lucy coś tam bałaka, że Ptasiek jest okrutny, a on rzuca jej krótkie, przelotne spojrzenie, żeby wiedziała, że usłyszał  taki prawie-prawie uśmiech. Lucy za wolno jak na to pracuje głową; po prostu nie dostrzega nic, co dzieje się tak szybko.
       Ptasiek jest mizerny i chudy jak śmierć na chorągwi. Mamy już maj; Ptasiek nałożył koszulkę z krótkim rękawem, pod którą dokładnie odznacza się jego sterczący mostek i wypukła klatka piersiowa. Jak tak dalej pójdzie, będzie nim można straszyć dzieci. Żaden inny chłopak w szkole nie ma włosów tak długich, żeby mu właziły w oczy, a Ptasiek ma  i nawet ich nie odgarnia. Rozmawia z ludźmi przez firanę własnych włosów.
       Gada i cały czas robi małe kółka na rowerze. Trzymam rękę między nogami Lucy. Lucy zwiera i rozluźnia mięśnie wokół moich palców. Ma niesamowite, bardzo silne nogi: umie podskoczyć i wylądować w pełnym szpagacie. Paść można na ten widok, jak Boga kocham.
       Wreszcie Ptasiek odjeżdża. Ledwie zniknął z pola widzenia, Lucy zaczyna się o niego dopytywać. Mówię, że chodziliśmy razem do podstawówki. Lucy rozchyla trochę nogi, tyle, żebym mógł wsunąć palec: już cieknie. Postanawiam zabrać ją do parku, na tyły szkoły. Znam tam jedno fantastyczne miejsce pod mostkiem. Cała skarpa jest praktycznie wytapetowana kondomami. Lucy całuje mnie jeszcze raz, jak trzeba, sztywno, z językiem, i odchyla się na oparcie.
        Jakiś pedał czy co?  odzywa się.  Wygląda całkiem jak omoseksuęlista.
       Tak powiedziała, jak Boga kocham: omoseksuęlista".
       

4
       
       Ptasię zdobyłem tuż przed Bożym Narodzeniem, a już w lutym dostrzegam u niej pierwsze sygnały godowe. Na przykład staje w miejscu i bije skrzydłami, nie podlatując do góry  coś w rodzaju nerwowego trzepotu. Zaczyna też zbierać skrawki papieru i nitek. Wśród dźwięków, które wydaje, pojawił się nowy, krótki Peip, przechodzący czasami w tryl krótkich piipów. Kiedy przychodzi jeść mi z palca, ćwierka Peip i przykuca w pozycji godowej z drżącymi skrzydełkami, czekając, bym ją nakarmił. Biorę kilka ziarenek na zwilżony koniec palca, ale Ptasia rozwiera dziobek i czeka, żebym włożył jej pokarm prosto do gardziołka, tak jak się karmi pisklaki. Samica ptaka w okresie godowym staje się bardzo dziecinna. Mniej więcej w tym samym czasie matka odkrywa, że pozwalam Ptasi fruwać poza klatką, i robi mi karczemną awanturę. Kiedy histerie szczęśliwie się kończą, ojciec mówi, że mogę zbudować awiarium pod swoim wysokim łóżkiem. Matka dostaje na to kolejnego ataku, ale klamka zapadła. Ojciec czasami sporo rozumie.
       Ponieważ chcę, żeby siatka awiarium była prawie niedostrzegalna, robię ją z cienkich stalowych drucików. W podłodze i w deskach pod materacem łóżka umieszczam klamry i przeciągam przez nie osnowę ze strun fortepianowych. Odległości między drutami są takie, jak między prętami klatki. Oddzielnie robię drzwi, akurat na tyle duże, żebym mógł się przez nie przecisnąć. Drzwi zawieszam na ramie od łóżka.
       Kiedy już wszystko gotowe, siatki prawie nie widać. Ściany od wewnątrz zasłaniam jasnoniebieską ceratą, a pod łóżkiem umieszczam światło. Na podłodze też kładę ceratę i posypuję ją białym piaskiem. Zakładam żerdzie łączone na kotki pod różnymi kątami i ścinam kawałek zmierzwionego krzewu, żeby zrobić z niego w tylnym rogu naturalne drzewko. Całość wygląda fantastycznie. Wyjmuję Ptasię z klatki i przenoszę ją na palcu przez drzwi do nowego domu. Przefruwa na jedną z licznych poprzeczek, po czym oblatuje awiarium na wszystkie strony. Wypróbowuje drzewko i sprawdza, jak smakuje pokarm z nowych miseczek na podłodze. Kąpie się. Jeszcze cała mokra, przylatuje i siada mi na kolanie; otrząsa się, opryskuje mnie przy tym wodą. To obłędne pomieszczenie dla ptaka.
       Zostało mi jeszcze dwadzieścia dolarów ze sprzedaży gazet. Reszta poszła na spłacenie dziewięćdziesięciodwudolarowego długu rodzicom. Zamierzam kupić Ptasi samca do pary i chcę, żeby to był ptak pierwsza klasa, taki, który naprawdę umie latać.
       W soboty zaczynam objeżdżać rowerem okoliczne ptaszarnie. Wożę ze sobą Ptasię w małej klatce podróżnej. Mógłbym ją właściwie wozić na ramieniu, ale nigdy nie wiadomo, czy nie pokaże się gdzieś kot albo jastrząb.
       W okolicy oprócz pani Prevost mieszka kilkoro innych hodowców ptaków. Największą hodowlę ma pan Tate: sześćset czy siedemset sztuk. Pan Tate jest niski i prawie głuchy, chociaż wcale nie taki stary. Nosi aparat słuchowy i ma żonę, ale dzieci nie widać. To niezwykłe, żeby człowiek, który nie słyszy, hodował śpiewające kanarki. Jak jakiś Beethoven.
       Pan Tate żyje z ptaków, i jedyne, co go interesuje, to rozwój hodowli i ceny. Ma olbrzymie klatki pełne fruwających ptaków i całe baterie klatek dla reproduktorów. Żeby zaoszczędzić na pokarmie, parzy dwie samice z jednym samcem. Trochę się dziwi, że przywiozłem ze sobą Ptasię, ale nie ma nic przeciwko temu.
       Staję przed klatką z samcami i wyjmuję Ptasię, żeby mogła sobie popatrzeć. Ptasia podlatuje tuż do siatki i natychmiast zbliża się do niej kilka samców. Niektóre śpiewają dla niej albo usiłują ją karmić. Przyglądam im się, ale żaden specjalnie mi się nie podoba.
       Szukam ciemnozielonego; podręcznik zaleca łączenie żółtych ptaków z ciemnozielonymi dla uzyskania lepszej jakości piór. Dwa żółte dają potomstwo o cienkich, strzępiastych, słabo rozwiniętych piórkach, natomiast potomstwo dwóch ciemnych ma pióra krótkie i nastroszone. Czuję, że kiedy już zobaczę właściwego ptaka, natychmiast będę wiedział, że to on, tak samo Ptasia.
       Jest jeszcze w okolicy kobieta, która hoduje nie więcej niż pięćdziesiąt kanarków. To pani Cox. Pan Tate trzyma ptaki w podwórku za domem, a pani Cox na osłoniętej tylnej werandzie. Pani Cox naprawdę lubi swoje ptaki i zna każdego z osobna. Jest podobna do pani Prevost: też mówi mi, które samiczki są dobrymi matkami, a które samce dobrymi ojcami. Zna matki i ojców wszystkich swoich ptaków. Jej opowieści słucha się jak historii o ludziach z małego miasteczka. Kiedy czasami opowiada, jak to ten czy ów ptak coś przeskrobał, zniża głos aż do szeptu. Każdy ptak ma u pani Cox własne imię. Pani Cox chwali mnie za to, że przyszedłem wybierać samca razem z Ptasią; mówi, że mogę wpuścić Ptasię do klatki samiczek.
       Samce zajmują jedną połowę awiarium, a samiczki drugą. Rozdziela je przepierzenie z siatki. Pani Cox mówi, że obserwuje ptaki i jeśli zauważy zakochaną parę, przenosi oboje do klatki reprodukcyjnej. Kiedy jej słucham, przypomina mi się Przeminęło z wiatrem" czy coś w tym stylu. Pokazuje mi, kto z kim romansuje i kto się za kim ugania; kiedy się tego chwilę posłucha, człowiek sam zaczyna w to wierzyć.
       Pani Cox nie stosuje żadnej metody hodowlanej. Przestrzega tylko jednej zasady: żeby nie łączyć braci i sióstr z jednego gniazda; Biblia tego zabrania  mówi pani Cox. Na jednego samca przypada u niej zawsze tylko jedna samiczka. Pani Cox nie zachwyca się w tym względzie metodą pana Tate. Któregoś dnia peroruje na ten temat prawie całe popołudnie.
       Pani Cox przyjaźni się z panią Prevost. Natychmiast poznała, że Ptasia jest od niej. Pani Cox i pani Prevost wymieniają czasami ptaki, żeby wprowadzić do hodowli nową krew. Są bardzo do siebie podobne, tyle że pani Cox jest chuda.
       Pani Cox mówi, że mogę zostawić Ptasię w klatce z samiczkami i odwiedzać ją, kiedy zechcę. Jeśli Ptasi spodoba się któryś z młodych samców, pani Cox mi go sprzeda. Bardzo to miło z jej strony, ale ja nie chcę rozstawać się z Ptasią.
       Przyjeżdżam tam co sobota i wpuszczam Ptasię do samiczek. Sporo samców podlatuje do przepierzenia i śpiewa dla niej, ale Ptasia, zdaje się, żadnego specjalnie nie faworyzuje. Jest tam jeden, który mi się podoba: ma zielony grzbiet i żółtozielony brzuszek, a górne lotki całkiem białe. Główkę ma płaską, a nóżki długie. Pod gardziołkiem dostrzegam zdecydowane wygięcie, ale ani razu nie widzę, żeby śpiewał. Fruwa bardzo wdzięcznie i dostojnie. Pani Cox mówi, że to turkot: śpiewa bardzo donośnie, ale z fałszywą nutką; ta fałszywa nuta jest dziedziczna. Jego prapradziadek był kanarkiem trylującym, ale cała reszta rodziny to turkoty.
       Od pani Cox dowiaduję się o jeszcze jednym hodowcy, nazwiskiem Lincoln. Jest to Murzyn, który mieszka przy skwerze w okolicach Sześćdziesiątej Trzeciej, po drugiej stronie parku. Pani Cox mówi, że pan Lincoln trzyma wszystkie ptaki w sypialni na piętrze normalnego, segmentowego domu. Pan Lincoln jest żonaty i ma pięcioro dzieci. Zajmuje się wyłącznie hodowlą ptaków, a cała jego rodzina żyje z zapomogi. Pani Cox opowiada mi to wszystko dokładnie tym samym tonem, którym mówi o ptakach: co który zmalował albo czego nie zrobił.
       Kiedy po raz pierwszy odwiedzam pana Lincolna, on udaje, że w ogóle nie ma żadnych ptaków. Dopiero jak chwilę pogadaliśmy o kanarkach i pokazałem mu Ptasię, prowadzi mnie do klatki na dole, w której trzyma trzy czy cztery kanarki. Rozmawiamy o nich przez jakiś czas i w końcu pan Lincoln puszcza do mnie oko, mówiąc, żebym poszedł za nim na górę.
       Zbudował tam fantastyczne awiarium. Szkoda tylko, że wszystko jest pod dachem i ostro zalatuje ptakami. Pan Lincoln sprząta regularnie, ale przy kilkuset ptakach i braku świeżego powietrza smród jest nie do uniknięcia. Pan Lincoln mówi, że nie może odsłonić ani pootwierać okien ze względu na sąsiadów. Boi się, żeby nie donieśli opiece społecznej o tym, że on trzyma ptaki.
       Wszystkie ptaki są w tym samym pokoju. Po jednej stronie stoją klatki reproduktorów, a po drugiej duże klatki zbiorcze do fruwania. Drzwi pokoju otwierają się na hol. Pan Lincoln wszystkie klatki wykonał własnoręcznie, maluje je na różne kolory, zależnie od planu hodowli. Interesuje go przede wszystkim barwa ptaków. Pokazuje mi różne projekty krzyżówek. Próbuje z innymi gatunkami ptaków. Kilka skrzyżował na przykład z makolągwą: mają ładne, lśniące, rudopomarańczowe piórka w blade prążki. Krzyżuje też z małym czyżykiem północnoafrykańskim: ptaki z tej krzyżówki są ciemne, z jaskrawym, rudopomarańczowym podgardlem. Próbował też krzyżować z ptakiem, którego nazywa ognistą ziębą australijską, uzyskując potomstwo o czerwonych główkach i ciemnych korpusach.
       Pan Lincoln mówi o krzyżówkach pierwszego i drugiego rzędu i pokazuje mi ptaki, o których mówi muły". Musi mi przy tym wyjaśnić, że muł to ptak bezpłodny. Zawsze myślałem, że muł to szczególna odmiana konia, z długimi uszami, ale nie mówię tego panu Lincolnowi. Pan Lincoln mówi, że prawie wszystkie ptaki z pierwszej krzyżówki to muły. Mówi, ze czasem trzeba skrzyżować i dziesięć razy, zanim się uzyska ptaka płodnego. A inaczej sprawdzić się nie da, tylko przez krzyżowanie.
       Pan Lincoln prowadzi wielkie księgi z wykresami i schematami ciągów hodowlanych. Wyjaśnia mi zasady krzyżowania wstecz. Opracował specjalne mieszanki pożywienia, które skłaniają ptaki do łączenia się w pary. Mówi, że jakby człowiek trochę tego zjadł, też mógłby pewnie skrzyżować się z ptakiem. Pan Lincoln nigdy nie mówi pierdolić" albo gówno". Mówi: krzyżować" albo łączyć w pary" i odchody". Może to dlatego, że jestem młody albo biały, ale chyba nie tylko dlatego. Nie wydaje mi się, żeby pan Lincoln przejmował się zbytnio moim kolorem skóry.
       Jego największym marzeniem jest wyhodować kanarka, który byłby absolutnie czarny. Tak czarny, mówi, że prawie fioletowy. Mówi, że w zielonej barwie ptaków jest wiele czerni i że tę czerń właśnie stara się wydobyć. W tym celu łączy najzieleńsze ptaki, te, których pióra zawierają najmniej żółtej barwy, z białymi. Z pierwszej krzyżówki rodzą się białe, szare albo cętkowane. Pan Lincoln wybiera najciemniejszego w cętki i łączy go z kolei z ciemnozielonym ojcem lub matką. Tę zasadę krzyżowania wstecz z poprzednim pokoleniem stosuje od dziewięciu lat; niektóre jego kanarki są już czarniejsze od ulicznych wróbli. Nie ma na nich ani jednego żółtego piórka: ciemne partie upierzenia mają głęboki odcień matowej czerni, a jaśniejsze pióra są ciemnoszare. Pan Lincoln pokazuje mi jedno piórko, które nosi w portfelu. Mówi, że kiedy wyhoduje ptaka tak czarnego jak to pióro, będzie mógł umrzeć szczęśliwy. To pewnie pióro wrony albo kosa, takie jest czarne.
       Ciekawe, że ciemne ptaki pana Lincolna tak fantastycznie śpiewają. Panu Lincolnowi jest to absolutnie obojętne, ale większość jego ciemnych młodych samców wyśpiewuje na cały głos pięknym, głęboko gardłowym trylem. Pan Lincoln mówi, że to dlatego, bo my czarni to nic tylko śpiewać a śpiewać". Specjalnie zniekształca, bo przecież mówi całkiem normalnie. Uśmiecha się przy tym i patrzy mi badawczo w oczy.
       Pozwala mi wpuścić Ptasię do klatki, w której fruwają samiczki. Wiem, że Ptasia jako ptak nie budzi jego zachwytu  jeszcze jedna przygłupia blondynka  ale kiedy widzi, że Ptasia pozwala mi się wziąć do ręki, robi to na nim duże wrażenie. Mówi, że nigdy jeszcze nie widział tak oswojonego ptaka i że widocznie mam dobrą rękę do ptaków. Mówi, że mogę przesiadywać u niego w awiarium, ile mi się spodoba. Przychodzę rzeczywiście często i równie chętnie obserwuję ptaki jak pana Lincolna, gdy sprząta i porządkuje klatki. Jego dłonie są zwinne i nieomylne, jak same ptaki.
       Po jakimś czasie żona pana Lincolna zaczyna zapraszać mnie na obiady. Na pierwszy rzut oka widać, że dzieci pana Lincolna uważają, że ojciec jest fantastyczny. I pewnie jest. Ile razy wybieram się do pana Lincolna, mówię matce, że umówiłem się z Alem. Al obiecał, że mnie nie wsypie. Dopytuje się, czy może wreszcie znalazłem sobie dziewczynę, ale wyjaśniam mu, że jeżdżę do Filadelfii obserwować ptaki. Opowiadam o panu Lincolnie. Al mówi, że matka zatłucze mnie na śmierć, jak się kiedyś dowie, gdzie jeżdżę. Ma rację.
       Pan Lincoln mówi, że nie sprzeda mi żadnego z ptaków, które już umieścił w planach hodowlanych, ale z reszty mogę wybrać, którego chcę. Jest taki jeden, który naprawdę mi się podoba. Mógłbym cały dzień patrzeć, jak fruwa, a on dobrze wie, że mu się przyglądam. Jeszcze nie znałem kanarka, który by podlatywał do prętów klatki i próbował dziobnąć człowieka w palec  a ten tak właśnie robi.
       Bez przerwy bije się z innymi samcami. Wyraźnie szuka draki. Na przykład wzlatuje na poprzeczkę i zgania wszystkie ptaki z lewej strony, a potem z prawej. Po czym leci na drugą poprzeczkę i robi to samo. Kiedy widzi, że jakiś ptak stoi przy naczyniu z pożywieniem dłużej niż kilka sekund, spada na niego z góry jak jastrząb. Pokazuję go panu Lincolnowi, ale pan Lincoln kręci głową. Mówi, że to zła krew".
       Okazuje się, że próby wyhodowania czarnego kanarka dały taką właśnie jedną złą linię ptaków  prawie czarnych, właściwie całkiem czarnych, ale z dużą domieszką żółtego, przez co wydają się w efekcie ciemnozielone. Pan Lincoln mówi, że wszelkimi sposobami starał się wyeliminować żółty kolor, ale w końcu musiał się poddać. Mój kanarek jest ostatnim z tej linii. Całą resztę pan Lincoln już sprzedał. Mówi jeszcze, że samce z tego rodu są złośliwe jak gzy. Biją się między sobą tak potwornie, że praktycznie same się nawzajem wykańczają. Zaczynają jeszcze w gnieździe. Pisklak-samiec pierze wszystkie inne, póki nie zwycięży albo sam nie wyzionie ducha.
       Pan Lincoln mówi, że cała ta linia pochodzi od samiczki trylującej z Gór Harcu, której ojciec wygrywał konkursy śpiewacze. Pan Lincoln kupił ją, bo była bardzo ciemna: dał całe dziesięć dolarów, jeszcze pięć lat temu. Dziesięć dolarów to bardzo drogo za samiczkę, zwłaszcza że miała już sześć lat, była chora, prawie łysa i cały czas się pierzyła. Pan Lincoln ją podkurował, wykarmił tym swoim specjalnym pożywieniem na seks i miał z niej jeszcze dwa gniazda, zanim umarła. Pan Lincoln jest przekonany, że to właśnie od niej wzięła się cała zła krew. Mówi, że nie ma na świecie nic bardziej upartego i złośliwego od Niemca.
       Przy tej okazji dowiaduję się, że pan Lincoln jest rasistą. Uważa, że poszczególne rasy i narody różnią się krwią i że tak właśnie powinno być. Mówi, że każdy naród powinien żyć naturalnie, po swojemu, i że nikt nie powinien się do nikogo wtrącać. Pytam go, jak się ma ta teoria do krzyżowania kanarka z makolągwą albo z czyżykiem. Pan Lincoln w odpowiedzi patrzy mi po swojemu bacznie w oczy i mówi, że jest rasistą w stosunku do ludzi, ale nie do ptaków; śmieje się. Ludzie, mówi, są przeważnie nieszczęśliwi, bo żyją nie po swojemu. Chciałby przenieść się z rodziną z powrotem do Afryki. Jakoś nigdy nie pomyślałem o tym, że amerykańscy Murzyni pochodzą z Afryki. Czasami sam się dziwię, że nie wiem takich oczywistych rzeczy.
       Tego mojego kanarka nazywam Alfonso, bo ciągle szuka zaczepki, dokładnie jak AL Wygląda, jakby myślał, że pokona dosłownie każdego, a jeśli nie, to już woli umrzeć. Staram się zwrócić na niego uwagę Ptasi, ale bez specjalnego sukcesu. A jednak w końcu Ptasia jest zmuszona go zauważyć. Zalecają się do niej dwa czy trzy kanarki jednocześnie. Ile razy Ptasia podfrunie do przepierzenia między klatką samców a samiczek, te samce zbliżają się do niej i zaczynają wyśpiewywać. Ptasia zazwyczaj przeskakuje przy tym z żerdzi na żerdź, jakby wcale nie słuchała, ale zawsze wraca na poprzeczkę najbliżej przepierzenia i trzepoce skrzydełkami. Tym razem Alfonso postanawia rozpędzić zalotników. Podfruwa i tak długo dziobie pierwszego z brzegu, aż ten przerywa śpiew i zlatuje roztrzepotany na dolną poprzeczkę. Drugi odwraca się, podrygując, z rozcapierzonymi skrzydłami i dziobkiem otwartym do walki, jak to ptaki, ale łobuz Alfonso wlepia mu dwa szybkie tuż koło oczu i tamten ma dość. Trzeci widząc to, odlatuje sam. Biedna Ptasia patrzy, jak wielbiciele kolejno znikają z placu boju. Alfonso posyła jej jedno jedyne spojrzenie, po czym rzuca się na pręty przepierzenia z otwartym dziobem, wydając z siebie coś, co wśród kanarków uchodzi za ryk. Ptasia mało nie spada z żerdzi. Mimo wszystko decyduję się właśnie na niego. Ptasia będzie musiała nauczyć się go kochać. Jest ciemny, główkę ma płaską jak jastrząb i długi korpus, na którym trawiastozielone upierzenie podgardla prawie nie różni się od tylnych piórek barwy mchu. Nie widać na nim ani jednego białego czy żółtego piórka. Nogi ma długie i czarne, a pod silnym, smukłym brzuszkiem widać opierzone uda. Wygląda naprawdę groźnie. Oczy ma takie, że przyszpilają patrzącego w miejscu: lśniąco czarne i bardzo blisko osadzone jak na ptaka. Aż trudno uwierzyć, że to zwykły kanarek-ziarnożerca.
       Kiedy mówię panu Lincolnowi, że chcę właśnie tego, próbuje mi to wyperswadować. Mówi, że kanarki z tego rodu są trudne w hodowli, bo okropnie biją samiczki, a czasem nawet rzucają się na dzieci, ledwie małe wyfruną z gniazda. Krótko mówiąc, same kłopoty. Ich samiczki są dobrymi matkami, ale samce  pożal się Boże.
       Szkoda gadania. Zwariowałem na punkcie lotu Alfonsa. Fruwa tak, jakby nie miał wokół siebie nawet powietrza. Kiedy podrywa się z dna klatki, rozpościera skrzydła dopiero gdzieś na wysokości dwóch stóp. Kiedy opada z najwyższej poprzeczki, skrzydełka trzyma cały czas złożone i otwiera je tylko jeden jedyny raz: tuż przed zetknięciem z podłogą klatki. Wygląda, że można by mu było oskubać skrzydła do gołej skóry, a oni tak by fruwał. Fruwa, bo się nie boi, a nie tylko dlatego, że ptak powinien fruwać. Jego lot jest zuchwałym aktem twórczym.
       Pan Lincoln bierze za niego pięć dolarów. Wart jest co najmniej piętnaście. Pan Lincoln mówi, żebym go wziął na próbę i przyszedł opowiedzieć, jak mi idzie. Jeśli próba się nie powiedzie, będę mógł go odnieść i dostać w zamian innego ptaka. Pan Lincoln jest fantastyczny. Szkoda, że wszyscy nie są tacy jak on.
       W domu umieszczam Alfonsa w klatce, w której trzymałem Ptasię przed wybudowaniem awiarium. Klatkę zawieszam wewnątrz awiarium. Na razie boję się wypuścić ich razem. Pan Lincoln mówi, że Alfonso gotów zabić Ptasię, więc muszę uważać.
       Już samo łapanie go było niezłą zabawą. Latał jak opętany, a gdy pan Lincoln na koniec dorwał go w rogu, Alfonso z dzikim skrzekiem odwrócił głowę, próbując wbić mu dziób w rękę. Chociaż był całkiem bezbronny i unieszkodliwiony, odwrócił się jeszcze i dziobnął mnie ostro w palec, którym chciałem go pogłaskać. Ptasia przyglądała się temu wszystkiemu z mojego ramienia. Ciekawe, co sobie myślała, bo gdy umieszczałem ją potem w skrzynce podróżnej, zagadnęła mnie kilka razy poważnym, pytającym kwiiIIPem. Alfonsa umieściłem na czas podróży w tekturowym pudełku. Trochę miałem stracha, że przedziobie się na zewnątrz.
       Fajnie tak na nich patrzeć, nie ma co. Ptasia jest naturalnie cała przejęta. Podfruwa do jego klatki i próbuje zaglądać do środka uczepiona prętów. Alfonso dziobie ją ostro kilka razy po łapkach i brzuszku. Za którymś razem wyszarpuje nawet kilka piórek.
       Wygląda na to, że nieźle mu w nowej klatce: przez pierwszych kilka dni je, pije i ogólnie próbuje czuć się jak u siebie w domu. Jakby chciał, żeby mu wszyscy dali święty spokój. Czekam, kiedy zacznie śpiewać. Nigdy nie słyszałem, żeby śpiewał u pana Lincolna. Pan Lincoln dmuchnął mu w piórka wokół odbytu, żebym mógł zobaczyć, że Alfonso na pewno ma siusiaka, tak jakby ktoś w ogóle kwestionował jego płeć, ale czy umie śpiewać  tego nie wiem. Pan Lincoln nie mógł sobie przypomnieć, czy go kiedy słyszał, ale on nigdy nie przysłuchuje się kanarkom. Jest mu obojętne, czy kanarek śpiewa, czy nie. Mnie raczej też specjalnie na tym nie zależy; chciałbym już tylko przenieść go do dużej klatki, żeby patrzeć, jak fruwa.
       

5
       
       Po południu znowu idę do Ptaśka. Zaczynam wątpić, czy to w ogóle ma sens. Rzecz w tym, że wcale nie jestem pewien, czy chcę, żeby Ptasiek oprzytomniał. Ten świat to jedna wielka kupa gówna; im więcej mu się przypatruję, tym gorzej wygląda. Ptasiek pewnie wie, co robi. Martwić się o nic nie musi, zawsze ktoś o niego zadba, ktoś go nakarmi. Może przeżyć całe życie, udając zasranego kanarka. I co w tym takiego okropnego?
       Jak Boga kocham, sam dałbym się zamknąć w jakimś domu wariatów. Można by na przykład pograć goryla, jak tamten z drugiej strony korytarza: co jakiś czas srałbym sobie w garść i rzucał w kogo popadnie. Wtedy by mnie zamknęli i chodziliby koło mnie jak w tamtym szpitalu w Metzu. To by się dało zrobić. A może to już znaczy, że jestem stuknięty? Czuję, że to wcale nie jest takie złe, żeby ktoś inny podejmował za mnie decyzje.
       O Jezu, jak by było fajnie znowu biegać na obronie; czuć lepkie błoto w żłobieniach rękawic, wąchać pachnące stęchlizną ochraniacze ramion, słyszeć własny oddech wewnątrz kasku. Takie to proste: walisz każdego, kto ma nie taki kolor koszulki.
       A bo to wiadomo, kto jest wariat, a kto nie? Moim zdaniem, ten cały Weiss ma szajbę jak ta lala, razem ze swoim spluwaczem od formularzy. Ich zdaniem, Ptasiek jest wariat, i ja pewnie tak samo. Powinienem pogadać z tym pacyfistą. On już od dawna chodzi koło wariatów, pewnie wie więcej niż niejeden lekarz. Nauczyłem się jednego: jak szukasz p.o., nigdy nie pytaj oficera. Zazwyczaj odeśle cię do PKO.
       Zaczynam się zastanawiać, czy to, że przez tyle lat tak blisko się z Ptaśkiem przyjaźniliśmy, nie było trochę podejrzane. Jeszcze nie znałem człowieka, który by miał aż tak bliskiego przyjaciela: jak mąż i żona albo co. Prywatny dwuosobowy klub. Od kiedy skończyłem trzynaście lat, aż do siedemnastu, spędziłem z Ptaśkiem więcej czasu niż z całą resztą ludzi razem wziętą. Jasne, latałem za dziewuchami, a Ptasiek chodził koło ptaków, ale był pierwszym i ostatnim naprawdę bliskim mi człowiekiem. Ludzie aż się dziwili, że jednakowo mówimy, znaczy mamy taki sam głos, i bez przerwy wyrywaliśmy się z tym samym zdaniem. Brakuje mi Ptaśka; chciałbym, żeby wrócił, żebym mógł z nim pogadać.
       Ponad godzinę siedzę między drzwiami i nic nie mówię. Nawet niespecjalnie przyglądam się Piaskowi. Jak na długiej warcie: schowałem się sam w siebie, tylko część mnie istnieje na zewnątrz. Sam nie wiem kiedy i dlaczego nagle przypomina mi się polowanie na psy: może dlatego, że był to dla nas obu straszny szok, zwłaszcza czekanie na komendzie i rozmowy z gliniarzami. Dobry zastrzyk zasranej prawdy o życiu; końska dawka, nie ma co.
       
        Ty, Ptasiek!
       
       Sztywnieje, słucha mnie. Ja chromolę. Nie chce mi się gadać mu o tym. Co to da. I tak nie o tym przecież chcę rozmawiać. Ptasiek wykonuje półobrót w podskoku, żeby spojrzeć mi w twarz. Przekrzywia głowę na obie strony i patrzy na mnie najpierw jednym okiem, później drugim, jak gołąb.
       
        Daj ty już spokój, Ptasiek, odpuść sobie te gówniane ptasie numery!
       
       Latem, jak zdaliśmy do trzeciej klasy, załapaliśmy się z Ptaśkiem na hyclów. Właściwie sami wymyśliliśmy to zajęcie. W Upper Merion nigdy nie było hycla i dlatego wszędzie uganiały się sfory bezdomnych psów. Szczególnie w biednej części miasta, czyli w naszej okolicy.
       Sfory liczyły po dziesięć do dwudziestu psów, wszystkie bez właściciela. Bo tak: ludzie kupują dzieciakowi szczeniaka pod choinkę, a potem, jak się połapią, ile toto zjada, wywalają psa na zbity pysk, a on dołącza się do innych psów. Istna dżungla. Najczęściej były to kundle, dość parszywej urody, z krótkimi łapami i długim ogonem, albo kudłate ze spiczastą mordą  wszelkiej maści dziwolągi.
       Szwendały się po okolicy zawsze wcześnie z rana, przewracając i wybebeszając śmietniki. Za dnia na ogół omijały ludzi. Kręciły się w pojedynkę albo spały. Czasami nawet szły z powrotem do swoich dawnych właścicieli. Za to w nocy były to istne sfory wilków.
       Raz na jakiś czas urządzały napad na dzieciaka albo na kobietę, albo na śmieciarzy i potem trąbili o tym we wszystkich gazetach. Coś takiego zdarzyło się właśnie tuż przed wakacjami. Przyszło mi wtedy do głowy, czyby tych psów nie poganiać z moją dwudziestką dwójką. Już wtedy miałem hopla na punkcie broni. Nie wiem, czy sam bym się kiedyś na to zdobył, ale opowiedziałem swój pomysł Ptaśkowi. Ptasiek postanowił, że pójdziemy na policję i powiemy, że chcielibyśmy popracować przez lato jako hycle. Już wtedy miał te swoje kanarki i tasiemcowe rachunki za pokarm.
       Policja  o dziwo  kupuje pomysł: komisarz podpisuje papierki i w dwa tygodnie wszystko gotowe. Demontują tył starego wozu patrolowego i obudowują go wielką klatką, a na tylnym zderzaku montują dla nas drewnianą platformę z poręczami.
       Kierowcą naszego służbowego pojazdu zostaje sierżant Joe Sagessa. Joe Sagessa siedział dotąd za biurkiem i nie jest zbytnio zachwycony nową pracą, ale nie ma nic do gadania. Sam trzyma u siebie w Secane sforę myśliwskich psów, więc nadaje się do tej roboty jak nikt inny.
       Umawiamy się, że będą nam płacić dolara za godzinę, plus dolara za każdego złapanego psa. W tamtych czasach to była kupa forsy. Mój stary wyciągał jako hydraulik coś koło trzydziestu pięciu dolców tygodniowo.
       Podczas gdy szykują ciężarówkę, wysyłają nas na szkolenie do Filadelfii. Dostajemy gołego dolca za godzinę, ale za to nie musimy nic robić, tylko się gapić.
       Urząd miejski kupuje dla nas wielajne siatki, specjalne do łapania psów. Te siatki mają krótkie uchwyty, koło jednej stopy długości, za to średnica samej sieci dochodzi prawie do czterech stóp. Ważą coś koło trzydziestu funtów każda. Na ścianach budy są kołki do wieszania sieci podczas jazdy.
       W Filadelfii hyclami są sami czarni. Autentyczni zawodowcy, jeden łapie psy od siedmiu lat. Uganiają się za kundlami mniej więcej tak, jak drużyna Globetrotterów" gra w koszykówkę: mają z tego prawdziwą frajdę.
       Jeżdżą autentycznym wozem rakarskim; specjalny model  można przejść bokiem po błotniku aż do samej szoferki. Zawsze tylko jeden hycel jedzie z tyłu. Jak zobaczy bezdomnego psa, daje sygnał.
       Najpierw uczą nas, jak się posługiwać siecią. Mają opanowane różne rodzaje zamachów: lewy boczny, prawy boczny i prosty narzut z góry. Ten ostatni, mówią, stosuje się, kiedy pies skacze do gardła. Mają z nami niezły ubaw.
       Cała operacja przypomina wielkie polowanie. Opowiadają nam o różnych psach, jakie złapali, o wielkich mamuśkach", które trzeba było siłą wpychać do pudła; pokazują też ślady po ugryzieniach. Płacą im pół dolara za godzinę, wszystko jedno, ile złapią psów.
       Przez tydzień jeździmy z nimi na tyłach wozów rakarskich. Większość domów w Filadelfii to segmentowce i tamtejsi hycle opracowali sobie system łapania psów w pułapkę między dwoma szeregami domów. Kiedy zobaczą psa, jeden sieciowy zeskakuje od razu na początku uliczki, a ciężarówka jedzie dalej za kundlem. Drugiego hycla zrzucają tuż koło psa, wóz jedzie do końca uliczki, zawraca i staje. Trzeci hycel, kierowca, staje przy wozie. Wszyscy trzymają sieci w pogotowiu.
       Środkowy, ten najbliżej psa, skrada się i próbuje narzutu  po prostu narzuca sieć na psa. Ten numer rzadko się udaje. Pies zwykle szybko się połapuje, o co chodzi, i nawiewa. Dalszy ciąg należy do sieciowych, którzy blokują wylot uliczki. Środkowy hycel nie daje psu spokoju, żeby go zmusić do ucieczki. Kiedy pies próbuje przeskoczyć obok faceta na końcu ulicy, ten zarzuca sieć prawym albo lewym sierpem. Jeśli pies się wycofa, musi już przebiec obok dwóch sieci. Jak w dobrym meczu baseballowym, kiedy łapie się gracza za trzecią bazą i gania do upadłego. Pies próbuje w końcu dać nura w którymś kierunku i na ogół kończy w sieci.
       Potem jest kupa śmiechu przy ładowaniu kundla do budy. Robi się zbiegowisko, ludzie klną i pomstują, a jak się czasem trafi właściciel psa, dochodzi do niezłej draki. Tamci hycle mają sprytną metodę windowania sieci i wrzucania psa z góry do klatki. Mówili, że przyszedł kiedyś jeden model i przeciął im sieć, żeby wydostać swojego psa. Mało się nie podusili ze śmiechu, kiedy nam to opowiadali. Jak tylko zamkną psa w budzie, dają dyla z okolicy.
       W Filadelfii od dawna są hycle, tak że prawdziwa sfora właściwie nigdy się tam nie trafia. Tak naprawdę to przydałby im się w tym mieście hycel na koty. Po ulicach wałęsa się zatrzęsienie wyleniałych kocurów. W całej okolicy jednego ptaka nie uświadczysz.
       Ci hycle wszędzie mają dziewuchy. Jak już złapią siedem czy osiem psów, urywają się po jednym na godzinkę, dwie, do dziewuch właśnie. Reszta, my też, jeździ w kółko. Czasem trafi się pies, który wygląda, jakby chciał dać się złapać, to próbujemy zarzucić na niego sieć. Większość tych dziewuch to mężatki, więc jak chłopaki od nich wracają, to śmieją się i chichoczą i przechwalają się, jak nie wiem co, ale też widać, że mają pietra. Chodzą potem rozmaite dowcipy, kto tu jest najbardziej zmęczony, i tak dalej. Samo łapanie psów zajmuje im jakieś trzy godziny dziennie. Przez resztę czasu działają jako najstarsza, niezawodna, lotna brygada inseminacyjna Filadelfii.
       Jeżdżą po mieście i flirtują z babami. Baby siedzą w oknach, opierają się na poduszkach i czekają na nich. Drą się za nami, żebyśmy stanęli. Chłopaki prowadzą nie kończące się dyskusje o tym, który ma z którą ile dzieciaków. Właściwie najmniej rozmawiają słowami, przeważnie są to uśmieszki, spojrzenia i głębokie, gardłowe odgłosy. Jak słowo daję, żyją sobie sto razy lepiej niż mój ojciec albo Ptaśka.
       Pod koniec jedziemy do psiego aresztu. Mają tam klatki i urządzenia do gazowania psów, po które nikt się nie zgłosił. Czyli prawie wszystkich złapanych. Nikomu się nie uśmiecha płacić dwa dolary za świadectwo własności i pięć dolarów grzywny za wydostanie psa na wolność.
       Rakarze opróżniają budę, potem biorą te, co już najdłużej siedziały, do komory gazowej, zamykają drzwi  takie drzwi jak w sejfie, z obrotową klamką  puszczają gaz i idą czyścić klatki po tych psach.
       I dla Ptaśka, i dla mnie gazowanie jest czymś niesamowitym. Po półgodzinie włącza się wentylatory, żeby wyssały gaz, otwiera się drzwi i wyciąga martwe psy za ogony. Ani Ptasiek, ani ja nie mieliśmy dotąd specjalnie do czynienia z trupami. Jakoś głupio, jak tak wchodzą do środka żywe, rozbrykane, rozszczekane, próbując ściągnąć na siebie uwagę ludzi, a potem wyciąga się je martwe, z oczami w słup. Ciała psów pali się w specjalnym piecu. Ten piec ma długi suwany ruszt, na którym psy wjeżdżają w płomienie. Na koniec sprząta się komorę gazową i po robocie. Rakarze przez cały czas śmieją się i dowcipkują, ale dobrze widać, że i oni za tym nie przepadają.
       Pierwszego dnia, jak wyjeżdżamy na miasto własną budą, uganiamy się chyba za pięćdziesięcioma psami, a nie łapiemy ani jednego. Domy, wśród których polujemy, nie są ze sobą połączone i psy nawiewają między nimi na sąsiednie ulice. Joe Sagessa mało nie przekręci się ze śmiechu, jak na nas patrzy. Prawdopodobnie moglibyśmy z łatwością podejść do każdego kundla z osobna i ucapić go za kark, ale obaj z Ptaśkiem czujemy, że to by było oszustwo. Prawdziwy hycel musi złapać psa do sieci.
       Po południu jedziemy w naszą okolicę, bo tam ludzie mieszkają w segmentowcach. Udaje nam się złapać cztery psy, w tym psa pana Kohlera, rozlepiacza plakatów. Pan Kohler mieszka trzy domy od nas.
       Urząd miasta załatwił, że będzie się trzymać psy przez czterdzieści osiem godzin w psiarni jednego weterynarza, który nazywa się Owens. Zawozimy tam kundle i ogłaszamy fajrant. Kiedy przychodzę do domu, pan Kohler siedzi u nas w jadalni. Wydziera się na matkę. Widzi, że wszedłem, i zaczyna wrzeszczeć na mnie. Chce koniecznie wiedzieć, gdzie jest jego pies. Mówi, że jak pies nie żyje, to on mnie zakatrupi. Nazywa mnie włoskim faszystą. Wypycham go za drzwi, a potem na ganek i dalej, ze schodów. Cały czas mam nadzieję, że rzuci się na mnie z pięściami. Jeszcze nigdy nie sprałem dorosłego mężczyzny. Ale ten tylko stoi na trawniku i marga, że zaraz wezwie policję. Mówię mu na to, że ja właśnie pracuję dla policji, i że wydostanie psa będzie go kosztowało pięć dolarów, bo kundel jest nie rejestrowany, czyli że jest kryminalistą, tak samo jak i on. Mówię mu jeszcze, że jak nie zgłosi się zaraz jutro, to ja sam osobiście poderżnę gardło jego parszywemu psu. Na to on znowu, że jestem faszystą. Na to ja go wyzywam od zasranych żydłaków. Aż mnie korci, żeby go pogonić po ulicy; żałuję, że nie mam przy sobie sieci rakarskiej. Matka woła mnie do domu. Idę, a ona do mnie, żebym przestał pracować jako hycel. Ani mi się śni  i tak jej właśnie mówię. Właśnie zaczęło mi się podobać.
       Następnego dnia łapiemy dwanaście psów. Mamy już system. Łapiemy je po kowbojsku, jakby z okrążenia. Kiedy trafiamy na sforę, nie podjeżdżamy od razu, tylko tropimy je i zmuszamy do manewrowania z ulicy na ulicę, aż wpakują się w ślepy zaułek albo inne miejsce, gdzie można je otoczyć.
       Zawsze jakiś czas obserwujemy z dala, żeby stwierdzić, który pies jest przywódcą sfory. Każda sfora ma jednego głównego psa. Łatwo go rozpoznać, bo zawsze biegnie na przedzie, a inne psy patrzą na niego, co dalej. Kiedy się już uda złapać przywódcę, reszta idzie jak z płatka. Robimy to w ten sposób, że najpierw jeden, najczęściej ja, zeskakuje z wozu tuż przed kundlem. Stoję, sieć trzymam rozpostartą jak płachta na byka i warczę na niego. Na ogół postanawia bronić honoru własnego i całej sfory, więc najeża się i warczy w odpowiedzi. Tymczasem Ptasiek przyczaił się już za nim, jakieś dwadzieścia, trzydzieści jardów z tyłu, i skrada się pomiędzy psami. Zanim kundel się pokapuje, co jest grane, robi się za późno i któryś z nas ma go jak w banku. Z resztą towarzystwa idzie już łatwiutko. Spokojnie czekają, aż się do nich zbliżymy, czasem nawet któryś merdnie ogonem, chcąc się zaprzyjaźnić. Większość psów to śmierdzące tchórze. Łapiemy je do sieci albo i bez sieci. W końcu mamy prawo do całej sfory po złapaniu przywódcy.
       Wszystkie dwanaście psów łapiemy między jedenastą a wpół do dwunastej drugiego dnia. Buda nie pomieści więcej niż dwanaście sztuk. Do doktora Owensa jest pół godziny jazdy, więc Joe Sagessa wpada na pomysł, żebyśmy kupili zapas kanapek i piwa i zadekowali się na tyłach pola golfowego. Tak robimy; wylegujemy się gdzieś do trzeciej, a potem zajeżdżamy z psami do doktora Owensa. Pan Kohler już był i wykupił swojego kundla.
       Buda zmieniła się od środka w istne gnojowisko. Całe szczęście, że na komendzie mają szlauch do mycia służbowych wozów; spłukujemy całe psie gówno, siki, rzygowiny i sierść. Joe wystarał się o oddzielne szafki na komendzie, gdzie możemy trzymać robocze ciuchy. Bierzemy prysznic w policyjnej łaźni i przebieramy się w czyste ubrania, które tam trzymamy.
       To prawie tak, jakbyśmy naprawdę pracowali w policji. Fantastycznie jest wziąć do ręki taką gładką trzydziestkę ósemkę albo czterdziestkę piątkę. Gliniarze utrzymują broń w idealnym stanie. Na niektóre pasy też aż miło popatrzeć: przepocone i naoliwione w idealnych proporcjach, leżą jak ulał w talii albo przez pierś.
       Gliniarze wiecznie rżną w karty. Joe przedstawia nas wszystkim, a oni zachowują się, jakby nic nie mieli przeciwko naszej obecności. Powoli zaczynam myśleć, że całkiem fajnie byłoby zostać gliną. Taki na przykład Joe Sagessa jest jeszcze zupełnie młody, a już mógłby iść na emeryturę, i to całkiem niezłą. Ludzie może i nie kochają gliniarzy, ale jak przyjdzie co do czego, wydzierają się o policję na całe gardło i ogólnie rzecz biorąc, człowiek budzi spory respekt. Jeszcze jeden pomysł, który poszedł w odstawkę.
       Następnego dnia działamy tak samo. Do dziesiątej rano mamy już dziesięć psów, w tym owczarka alzackiego, olbrzymie bydlę. Tym razem z miejsca zawozimy je do doktora Owensa i dopiero potem wracamy po kanapki i piwo. Byczymy się przez następne dwie godziny. Tym sposobem nie trzymamy psów długo w zamknięciu, nikt nam nie ujada, nie wyje i nie sra, gdzie popadnie. Popołudniem wypuszczamy się na drugą łapankę. Trafiamy jeszcze osiem psów. Joe ma taką samą frajdę z łapania jak i my. Joe nie dostaje nic ponad swoją zwykłą pensję, ale my z Ptaśkiem mamy tego dnia osiemnaście dolarów do podziału  premia za złapane psy  plus ośmiogodzinna dniówka. No, bomba.
       Doktor Owens próbuje wycofać się z umowy. Brakuje mu już miejsca na psy, a do tego wytworna klientela krzywi się na widok tłumu sparszywiałych kundli. W dodatku upłynął limit czterdziestu ośmiu godzin dla pierwszej partii psów, a nikt się nie zgłosił oprócz pana Kohlera. Doktor Owens zmusza nas do zabrania pierwszych aresztantów. Joe mówi, że puści kundle, gdzie mu się spodoba. Spodobało mu się jakieś dwadzieścia mil za Baltimore Pike, poza obrębem miasta.
       Następnego dnia łapiemy rano jedenaście psów. Kiedy zajeżdżamy z nimi do doktora Owensa, on powiada, że o wyładunku nie ma mowy. Joe szczerzy się jak głupi. Podwórko za domem pełne jest kundli poprzywiązywanych do płotu. Jak na jakiejś wystawie psów dla ubogich. Doktor Owens mówi, że póki nie zabierzemy tych dwunastu psów z wczoraj, nie da nam wyładować ani jednego nowego. Koniec końców, odjeżdżamy z dwunastoma kundlami w klatce. Wracamy na komendę do gmachu urzędu miasta i Joe wyjaśnia sytuację kapitanowi Lutzowi. Lutz dzwoni do Filadelfii, gdzie godzą się gazować nasze psy, ale za dolara od sztuki. Nie ma wyboru, więc jedziemy tam, przekazujemy psy  obaj z Ptaśkiem czujemy się przy tym jak ostatnie skurwysyny  i wracamy. Zrobiło się już za późno na drugi wypad, więc tylko myjemy i czyścimy budę. Przez cały wieczór próbujemy z Ptaśkiem wymyślić jakieś inne zajęcie.
       Na następny dzień rano łapiemy dziesięć psów w niecałe pół godziny. Sama łapanka staje się najprostszą częścią operacji. Jedziemy do Owensa, a on wychodzi nam naprzeciw z zasępioną miną. Zagląda na tył budy i wpada w istny szał na widok rzeczywiście niesamowitej zbieraniny psów, z wrednie wyglądającym szpicem włącznie. Joe wyskakuje z szoferki z dwoma drutami w ręku i szerokim uśmiechem na gębie.
       Metoda Joe'ego jest prosta, tylko że obrzydliwa. Joe mówi, że nie ma nic lepszego i że pies przy tym w ogóle nie cierpi. Porażenie prądem. Joe robi to tak, że najpierw ustawia psa w kałuży wody na cementowej podłodze piwnicy doktora Owensa. Potem wygala mu kępkę sierści na karku i drugą taką samą tuż nad ogonem. W obu miejscach zaczepia metalowe klipsy. Od klipsów idą przewody, które łączą się przy wtyczce.
       Joe instaluje w ten sposób pierwszego psa, cofa się i wciska wtyczkę w 220 woltowe gniazdko. Pies wykonuje jakby wyskok w powietrze, na sztywnych nogach i z wybałuszonymi oczami, po czym ląduje na łapach i stoi jak kukła z najeżoną sierścią. Po jakiejś minucie Joe wyciąga wtyczkę i pies zwala się na ziemię jak pusty worek.
       Widok jest obrzydliwy, ale nie może to być gorsze niż gaz. Tylko że się patrzy od początku do końca. Widziałem parę razy przejechanego kota, ale to nie było naumyślnie. Ohyda.
       Idzie się do budy, wybiera się psa, podłącza go do instalacji, pies cały czas nie ma pojęcia, co jest grane, a potem  SIUP!  i koniec. Ptasiek i ja zmywamy szlauchem podłogę po każdym psie. Ludzie mówią, że naziści zakładają obozy koncentracyjne; my tutaj prowadzimy obóz koncentracyjny dla psów.
       Załatwiamy wszystkie dwanaście. Już po kilku pierwszych postanawiam sobie, że dosyć tego. Możliwe, że ktoś to musi robić, ale nie ja. Ptasiek zrobił się w tej ciemnej piwnicy bladozielony, patrzy na mnie, a ja na niego. Widzę, że tak samo jak ja zastanawia się, czy wiać, czy śmiać się, czy płakać. Wiem, że doktor Owens i Joe nas obserwują.
       Doktor Owens pyta się Joe'ego, co zrobimy z zabitymi psami. Joe mówi, że w tej sprawie też już wszystko załatwił. Ptasiek i ja wynosimy psie trupy i wrzucamy je na tył ciężarówki. Taki zdechły pies waży ze trzy razy więcej niż żywy. Jedno po drugim, wyciągamy ciężkie, wielkie cielska za ogony, przy budzie dźwigamy je we dwóch i wpychamy do środka. To niesamowite, jak strasznie martwe stworzenie różni się od żywego.
       Wskakujemy na tył wozu i Joe wiezie nas do sąsiedniego okręgu. Ustawiamy się z Ptaśkiem tak, żeby zasłaniać sobą siatkowe drzwi budy. Po co ktoś ma zajrzeć do środka i zobaczyć setkę psich trupów, jak staniemy na czerwonym świetle.
       Zajeżdżamy pod wielki ośrodek kremacyjny w okręgu Haverford. Wysoka wieża, w której pali się na okrągło. Dym i smród mają niby roznosić się bardzo wysoko nad ziemią, przez co się ich nie czuje. Wyciągamy psy, każdy po dwa, zarzucamy je sobie na plecy i włazimy na górę po kręconych schodach. Psy robią się już zimne i sztywne. Na górze jest otwór z klapą. Joe zdejmuje klapę i możemy sobie popatrzeć w dół na ogień. Wrzucamy psy przez dziurę. Przy takiej robocie człowiek może się naprawdę stać głęboko religijny.
       Kiedy docieramy na górę z drugim ładunkiem psów, już śmierdzi jak cholera. Wrzucamy trupy, zamykamy klapę i Joe mówi: Chłopaki, spierdalamy". Zrobiło się około wpół do drugiej, więc kupujemy kanapki i piwo i zajeżdżamy znowu na pole golfowe.
       Ptasiek zaczyna. Mówi Joe'emu, że chyba dłużej nie da rady. Wykańcza go zabijanie psów. Na to Joe zaczyna nam opowiadać, czego to nie oglądał na służbie. Mówi, że jak naprawdę chcemy, to możemy się wypisać, ale jego zdaniem wszystko jedno, czy wdepniemy w gówno tu, czy gdzie indziej. I tak prędzej czy później zrobią z nas mięso armatnie, więc lepiej jak zaczniemy się przyzwyczajać. Mówi jeszcze, że jak sobie popatrzymy na zdychające psy i nauczymy się z tym żyć, to może to nam kiedyś uratować życie. Bo on przez dwadzieścia lat służby napatrzył się na różne świństwa i życie nie jest usłane różami.
       Joe jest średniego wzrostu, nabity, ale nie gruby, i wygląda silnie. Ma gęste, krótko obcięte, siwiejące włosy. Wygląda tak strasznie męsko, że nawet inni policjanci są przy nim jak chłopaczki. Głos ma głęboki, i śmiech też; dużo się śmieje. Słuchamy jego opowieści o różnych świństwach, które się dzieją w naszym własnym okręgu, i wiemy, że Joe nie zmyśla. Po raz pierwszy zaczynamy się z Ptaśkiem dowiadywać, jaki ten świat jest podły i zasrany. Najgorsze, że Joe śmieje się z niektórych naprawdę parszywych historyjek i czeka, żebyśmy śmiali się razem z nim. Nie starcza nam odwagi, żeby rzucić robotę. Chyba nie potrafimy znieść myśli, że Joe by się z nas śmiał.
       Okazuje się, że cały ten smród z krematorium wcale nie idzie do góry. Zaczyna się regularna wojna między Upper Merion a Haverford. Komisarz wzywa Joe'ego i opierdala go jak święty Michał diabła. Komisarz ma w ogóle mieszane recenzje z akcji łapania psów. Ogrodnicy i matki małych dzieci przysyłają mu listy dziękczynne, za to miłośnicy psów wykopują toporki wojenne. Grożą nasłaniem na nas Towarzystwa Przyjaciół Zwierząt. Wygląda więc na to, że nawet nie będziemy musieli składać wymówienia. Akcja łapania psów zostaje zawieszona na trzy dni. Ptasiek zadowolony, bo ma dużo roboty przy tych swoich ptakach. Poszedł na hycla tylko po to, żeby wybudować awiarium, które sobie wymarzył  po to samo kiedyś w deszczu szukał zakopanego skarbu.
       Idę do Ptaśka, żeby mu trochę pomóc. Ile on ma tych głupich kanarków, to się w pale nie mieści. Cały przejęty, demonstruje mi doświadczenia z przyczepianiem ptakom ciężarków do nóg i wyrywaniem lotek, żeby się przekonać, jak niewiele potrzeba ptakowi do uniesienia dużej wagi. Zrobił kilka naprawdę pięknych modeli. Mówi, że będę mu potrzebny, jak według takiego modelu zbuduje urządzenie na tyle duże, żeby sam mógł latać. Mam pomagać przy starcie. Mówię mu, że w porządku, jak tylko będziemy mieli trochę wolnego od łapania psów. Ja też mam pewien projekt, na dzwon nurkowy, i będę potrzebował pomocy przy próbach. Umawiamy się, że zrobimy jedno i drugie, jak tylko skończy się interes z psami.
       W następny poniedziałek wracamy na ciężarówkę. Joe mówi, że znalazł nowe miejsce na pozbywanie się psów. Ptasiek wpada na pomysł, żebyśmy zwalniali się na popołudnia i zawozili psy do Main Line, gdzie mieszka kupa milionerów. Byłby niezły ubaw. Dzięki nam powstałoby mnóstwo nowych ras, skrzyżowanych z francuskim pudlem, na przykład, albo z pekińczykiem.
       Do południa buda jest pełna. Psy robią się cwane: zaczyna działać zasada najsilniejszy wygrywa. Jedziemy do Owensa. Owens mało nie wyjdzie z siebie po pięciu dniach spędzonych z czeredą kundli. Na widok Joe'ego dostaje białej gorączki. Joe tylko się uśmiecha, kręci głową i obiecuje, że wszystkie zabierzemy dzisiaj. Joe lubi patrzeć, jak doktor Owens się wścieka.
       Chociaż miłośnicy psów podnoszą taki straszny raban, jakoś nikt nic nie robi. Właściwie wszystkie psy, które złapaliśmy, nadal siedzą w klatce, czekając na egzekucję. Tak Bogiem a prawdą, to większość ludzi jest zadowolona, że pozbyła się kundli.
       Chałupa Owensa wygląda po południu jak skrzyżowanie Sing Singu z rzeźnią miejską. Układamy martwe psy w stosy. Rzygać się chce od smrodu przypalonego ciała i sierści. Biedne kundle, już się pokapowały, co jest grane, i próbują wyrwać się przy zakładaniu klipsów. Jeden taki cholernik, trochę seter, trochę owczarek, trochę wilczur, rozbestwia się do tego stopnia, że nie dajemy rady zaczepić mu klipsów i doktor Owens wstrzykuje mu strychninę. Kituje mniej więcej tak samo jak psy porażone prądem.
       Ale ciągle jeszcze trafiają się kundle, które przychodzą na zawołanie, uśmiechają się i merdają ogonami, patrzą na nas wyczekująco, jakbyśmy mieli zaraz założyć im smycz i wziąć na spacerek. Niektóre rzeczywiście idą  na spacer donikąd. Co chwila musimy wychodzić z Ptaśkiem na powietrze, żeby jakoś wytrzymać.
       Kiedy jest już po wszystkim, przenosimy psy do ciężarówki. Pakujemy je ciasno, ale i tak trzeba rzucić kilka na podłogę w szoferce, koło Joe'ego. Kiedy wreszcie kończymy ładowanie, jest wpół do czwartej. Joe rusza za miasto wzdłuż Secane. I tak nic nam nie powie, póki mu się nie zechce, więc nie zadajemy pytań. Przypuszczamy, że znalazł jakiś inny piec albo chce zrzucić psy na wysypisko.
       W miarę jak oddalamy się od domów, zaczyna nas dochodzić najobrzydliwszy smród, jaki można sobie wyobrazić. Nie do opisania. Wjeżdżamy na wąską polną drogę i Joe hamuje na otwartym placu przed stajnią. Widzimy nędzne chabety poprzywiązywane do ścian zabudowań. Dookoła roi się od wielkich niebieskich much. Koło koni zawsze kręcą się muchy, ale nie takie, i ten zapach też jest jakiś dziwny. To nie jest zapach konia.
       A jednak to konie. Konie, które tnie się tutaj na kawałki. Jesteśmy w rzeźni, gdzie się ubija stare szkapy. Patrzę na Ptaśka, jest całkiem zielony. Joe wyskakuje z szoferki i wygląda na to, że wszystkich tu zna. Joe wszędzie wszystkich zna. Tak pewnie jest, gdy się pracuje w policji. Może też kupuje tutaj mięso dla swoich psów.
       Schodzimy na ziemię i momentalnie opadają nas muchy. Jest gorąco, muchy spijają nasz pot, a potem zaczynają się dobierać do krwi. Są ogromne, mają niebieskofioletowe korpusy i ciemnoczerwone łebki. Nie ma jak się opędzić od tego cholerstwa: lezą nam do nosów, do oczu, do uszu. Joe wraca i każe nam wsiadać z powrotem do ciężarówki. Objeżdża od tyłu rząd długich baraków. W środku widzimy mężczyzn upapranych po uszy krwią, którzy rąbią wielkie kawały koniny.
       Za barakami stoi coś, co przypomina gigantyczną maszynkę do mięsa, napędzaną motorem na ropę. Joe wyskakuje, podchodzi do maszyny i szarpie linkę, tak jak się zapala motorówkę albo kosiarkę. Maszyna zaczyna się krztusić, wolno, potem szybciej, jak gruźlik z jednym płucem. Wyrzuca z siebie chmury niebieskiego dymu. Joe włącza bieg i rozlega się potworny rumor. Dziurkami w dnie maszyny zaczynają wyłazić kawałki zmielonego mięsa.
       Na czubku maszyny jest wielka lejowata dziura, do której z łatwością zmieściłby się trup człowieka. Joe każe nam poznosić psy z ciężarówki. Wleczemy je w pobliże maszyny i po jednym wrzucamy w lej. A ten się dalej śmieje! Bierze psa na odległość wyciągniętego ramienia, żeby się nie upaprać krwią, gównem i śliną i jakby nigdy nic wrzuca go w otwór. Robi to w mundurowej koszuli, z odznaką policjanta i w regulaminowych spodniach. Pas z pistoletem ma zapięty na biodrach, ale czapkę zdjął. Stoi w blasku słońca, wrzuca psy, sztuka po sztuce, w maszynę do mielenia. Dołem wychodzą cienkie strużki psiego mięsa zmieszanego z sierścią. Kursujemy z Ptaśkiem do budy i z powrotem znosząc psy, udajemy prawdziwych mężczyzn i staramy się nie porzygać. Ten smród, te muchy, a teraz jeszcze mielenie psów  ciężko zapracowujemy sobie na dolara za godzinę. Joe kiwa na nas, żebyśmy mu pomogli ładować psy; odsuwa się od maszyny i zaciera ręce.
       Bierzemy się do roboty. Najlepiej jest spuszczać je w dół za ogon. Ten potworny odgłos miażdżonych kości. Jakoś nam się udaje. Obaj z Ptaśkiem z radością wracamy do szoferki. Joe rozmawia jeszcze z jakimiś facetami. Nigdy nie zostaniemy prawdziwymi mężczyznami. Siedzenia są obciągnięte plastykiem, nagrzały się. Ptasiek mówi, że jakby nam się udało do tego przywyknąć, to już nie będzie takiej rzeczy, do której nie moglibyśmy się przyzwyczaić. Bo najpierw ja powiedziałem, że jakoś się do tego przyzwyczaimy.
       Nasze żołądki zaczynają pomału zachowywać się normalnie, kiedy przychodzi Joe z zaproszeniem do baraku, żebyśmy sobie zobaczyli, jak to się wszystko odbywa. Patrzy na nas i wybucha śmiechem. Wtacza się do szoferki, my wdrapujemy się na tył; odjeżdżamy.
       Po południu, kiedy czyścimy budę, pytam Joe'ego, co oni robią z tym całym zmielonym mięsem. Joe odpowiada, że robią z niego jedzenie dla psów.
       

6
       
       Dni mijają; próbujemy z Ptasią wszystkich sposobów. Godzinami siedzę z miseczką przysmaku. Póki trzymam się blisko, Alfonso podlatuje pod tylną ścianę klatki ze skrzydłami na sztorc i dziobem rozwartym na postrach. Gdy tylko się odsunę, podfruwa do miseczki i zjada. Aż trudno uwierzyć, że należy do tego samego gatunku, co Ptasia. Ptasia jest nim coraz bardziej zafascynowana, ale on nadal traktuje nas oboje jak wrogów. Ptasia siada na szczycie jego klatki, przygląda mu się, wydaje kwiipy, piipy, tryle  wszystko, co tylko potrafi wymyślić. Jedyną odpowiedzią Alfonsa bywa gwałtowny szus, kiedy dochodzi do wniosku, że Ptasia nie poświęca mu dostatecznie wiele uwagi.
       Myślę, że może, jakby go tak jeden dzień przegłodzić, a potem podać pokarm, zrobiłby się bardziej chętny do współpracy. Gdzie tam: jest jeszcze bardziej złośliwy niż zwykle. Robię mu dwa dni głodówki. I nic. Głodzić kanarka przez trzy dni z rzędu po prostu nie wolno. Podtykam mu smakołyki  kawałek jabłka, natkę od selera, liść mlecza  wszystko na nic. Owszem, zje, ale dopiero jak usunę się na przyzwoitą odległość. Jedząc, przez cały czas ma mnie na oku, jakby się spodziewał, że zaraz skoczę i zacznę mu wyrywać to, co dałem. Szalony ptak, nie ma co.
       Nadchodzi dzień świętego Walentego. W tym dniu tradycyjnie zaczyna się parzenie ptaków, jeśli mają się rozmnażać, ale Alfonso jest paskudny jak zawsze i trzyma się od nas z daleka. I Ptasia, i Alfonso dostają ode mnie tego dnia po dużym liściu mlecza. Podobno powinni się po tym oboje rwać do rozmnażania. Tak mi mówił pan Lincoln. Powiedział jeszcze, że po francusku ta roślina nazywa się lwi ząb". Lubię wiedzieć takie rzeczy. Pan Lincoln mówił, żebym sam przypadkiem nie jadł liści albo kwiatów, bo zacznie mnie strasznie męczyć i mogę nawet zmoczyć łóżko. Bo Francuzi nazywają też tę roślinę pissenlit", co znaczy siusia w łóżko". Pan Lincoln użył słowa moczy się". On chyba najwięcej wie ze wszystkich ludzi, których znam.
       Tak strasznie bym chciał wypuścić Alfonsa z klatki i popatrzeć, jak fruwa. Przychodzi takie popołudnie, że już nie wytrzymuję. Otwieram drzwiczki jego klatki i wycofuję się w swój kąt awiarium. Alfonso szybko orientuje się, że drzwi są otwarte. Nie mija pięć sekund, a już siedzi na progu i rozgląda się dookoła. Jest diabelnie podejrzliwy: najpierw sprawdza, gdzie ja siedzę. Na wszelki wypadek trzymam Ptasię w dłoni. Alfonso postanawia wreszcie zaryzykować i rzuca się jak strzała w stronę najwyższej żerdzi. Czyści dziób na całej długości poprzeczki, żeby pokazać, że to jego teren, a może też, żeby zabić zapach Ptasi. Patrzy na mnie z wysoka. To spojrzenie, podana do przodu głowa, chudy korpus i długie nogi sprawiają, że przez chwilę robi mi się niewyraźnie. Wtedy Alfonso wykonuje swoje słynne pikowanie ze złożonymi skrzydłami, prosto do naczynia z pokarmem i miseczki z wodą. Najpierw gruntownie otupuje teren dookoła  pewnie szuka pułapek  potem trochę zjada i wypija. Je jak prosiak: zawsze narozrzuca pełno ziaren dookoła, nim trafi na takie, które mu smakuje. Najadł się i zmierza ku nam w podskokach, jakby miał zamiar zaatakować. Ptasia wydaje z siebie kilka kwiipów, ja tak samo. Alfonso przekrzywia głowę, raz na jedną stronę, raz na drugą, żeby dobrze nam się przyjrzeć. Dotychczas zawsze patrzył na nas wprost, jakby tylko po to, żeby przekonać się, czy nie obmyślamy przypadkiem błyskawicznego manewru, który pozwoliłby nam znaleźć się za nim z tyłu. Indywidualnie żadne z nas go nie interesuje: stanowimy tylko niejasne zagrożenie, na które lepiej być przygotowanym. Tak to właśnie jest. Trzeba bez przerwy uważać na siebie; wtedy jest bezpiecznie. Wystarczy na chwilę odpuścić, a już jest się odkrytym na ciosy.
       No więc Alfonso po raz pierwszy naprawdę nas sobie ogląda. Próbuje ustalić, co my, do diaska, jesteśmy za jedni. Po kilku minutach frunie na pobliską żerdź i przygląda nam się pod innym kątem. Nie ruszamy się. Wreszcie Alfonso odzywa się skrzekliwym piip. Brzmi to jak głos rozbitka wzywającego statek po dwudziestu latach spędzonych na bezludnej wyspie. Jak żyję, nie słyszałem równie wymuszonego piipu. Od razu widać, że Alfonso najchętniej wepchnąłby go sobie z powrotem w dziób, i to niemal w tej samej sekundzie, gdy się na niego zdobył. Ptasia i ja odpowiadamy mu z entuzjazmem. Przez chwilę wymieniamy piipy, ale Alfonso i tego ma w końcu dość. Przefruwa na dach swojej klatki, zeskakuje na próg, a stamtąd do środka. Czekamy. Wiem, że Alfonso chce się przekonać, czy rzucę się zamykać drzwiczki, skoro już wszedł do środka. Ze swojego miejsca nie widzę klatki, jestem jednak pewien, że Alfonso przyczaił się pod tylną ścianą i tylko czeka, żeby skoczyć do ataku, gdybym zrobił najmniejszy ruch w jego stronę.
       Znowu wychodzi. Korci mnie, żeby puścić Ptasię, ale się boję. Chyba pan Lincoln ma rację. Nie zamierzam wystawiać Ptasi na ryzyko. Odczekuję, aż Alfonso znajdzie się na żerdzi najdalszej od klatki, wstaję ostrożnie i umieszczam Ptasię w jego klatce. Ptasia częstuje mnie serią najgroźniejszych piipów, na jakie ją stać, ale ja się odwracam i wychodzę z awiarium. Chcę zobaczyć, co robi Alfonso, kiedy mu się zdaje, że na niego nie patrzę.
       Z początku nie może się nacieszyć wielkością awiarium. Fruwa z jednego końca na drugi, robi nagłe zwroty i łapie się prętów na końcu każdej rundy. Albo podlatuje pionowo i próbuje się wczepić w najwyższe miejsce pod sprężynami mojego łóżka. Sporo też pikuje po swojemu, bez skrzydeł. Umie latać, nie ma co. Jest jak pilot-oblatywacz, który sprawdza, czy wszystkie mechanizmy działają jak należy po krótkim pobycie samolotu na ziemi.
       Zlatuje na dół, rozrzuca kolejną porcję ziaren i parę zjada. Zanurza cały łebek w naczyniu z wodą, ale kąpieli nie bierze. Stroszy piórka, a następnie je przyczesuje; wszystko bardzo szybko, odwrotnie niż staranna, wręcz ślamazarna w obrządkach Ptasia.
       Ptasia przez cały czas śledzi każdy jego ruch, mało z klatki nie wypadnie. Zdaje się, że dotarło do niej, na czym polega moja strategia. W ten sposób możemy przynajmniej na niego popatrzeć.
       Po kilku kolejnych popisach gimnastycznych Alfonso ląduje na szczycie klatki z Ptasią. Ptasia kwiipa jak szalona. Alfonso skacze w kółko i robi kupę, która o mało nie spada jej na głowę. Potem doskakuje do górnej krawędzi klatki i zjeżdża po prętach przedniej ściany aż do poziomu opróżnionej miseczki ze smakołykami na żerdzi, na której właśnie siedzi Ptasia. Ptasia zbliża się podskakując i wita go wdzięcznym piipem; Alfonso powarkuje coś od niechcenia. Ptasia nie daje za wygraną i przez chwilę pozostają tak tuż obok siebie: Ptasia, która bez ustanku przemawia kwiip-kwiip, i Alfonso, który patrzy na nią jak na małpę w zoo. Alfonso przełazi bokiem na drugą stronę klatki, do miseczki ze zwykłym pokarmem, a Ptasia zeskakuje na dół, żeby być blisko niego. Tak tylko, dla towarzystwa, sięga po ziarenko. Alfonso wpada w regularny szał. Puszcza pręty, trzepoce skrzydłami, skrzeczy jak wariat. Rzuca się na klatkę. Ptasia odskakuje. Kiedy szok mija, kuli się biedna w drugim końcu klatki. Głupi Alfonso jeszcze przez jakieś pięć minut atakuje pustą ścianę. Sfruwa na podłogę awiarium i znowu rusza do ataku. Zawisa na drzwiczkach, jakby chciał je siłą otworzyć. Przez sekundę wydaje mi się, że byłby do tego zdolny. Klatka zamyka się na haczyk, a ja dochodzę już do takiego stanu, że nic nie może mnie zdziwić. Zaczynam się jednocześnie zastanawiać, czy aby nie popełniłem błędu. Ten Alfonso wygląda na beznadziejny przypadek.
       Sytuacja nie zmienia się przez cały tydzień. Ptasia wdzięczy się, jak tylko potrafi, a Alfonso traktuje ją jak ostatni cham. Żeby dać Ptasi trochę swobody, wypuszczam ją na pokój, wieczorami, kiedy odrabiam lekcje albo buduję modele. Ptasia lata ciągle przy siatce awiarium, usiłując zainteresować sobą Alfonsa. Z modelem idzie mi coraz lepiej. Ostatnio lata zupełnie nieźle, tylko że długim ślizgiem znoszącym. Napęd na gumowe opaski nie daje skrzydłom dość mocy, by uniosły model w górę. Jaki ciężar uniósłby mój model  nie wiem, pewnie nieduży. Trzeba będzie porobić obliczenia wagi i ciężaru właściwego ptaka.
       Wieczorami, kiedy wypuszczam Ptasię na pokój, zapalam światło w awiarium. Ptasia uparcie trzyma się siatki. Zagaduje Alfonsa, piip, kwiip  aż wstyd, naprawdę  a on nawet na nią nie spojrzy. Można by pomyśleć, że nie lubi ptaków. Nie wygląda na to, żeby wiedział, co to samotność, albo się nią przejmował.
       Jestem już o krok od decyzji, żeby się poddać i odnieść go panu Lincolnowi, kiedy wydarza się coś nowego. Jest piątek, późny wieczór. Leżę w pokoju i czytam. Jedynym światłem w pokoju jest moja nocna lampka.
       Z początku wydaje mi się, że to woda leci z kranu. Nadstawiam ucha i wtedy uświadamiam sobie, że głos dobiega spod łóżka. Nabiera siły i przechodzi w długi, nie budzący już żadnych wątpliwości tryl na jednej nucie. Alfonso wreszcie postanowił śpiewać. Śpiewa tak, jakby nie chciał nas obudzić, jakby nie życzył sobie, żeby go ktokolwiek słyszał: jak puzonista, który założył tłumik i ćwiczy sobie przed koncertem skomplikowane pasaże.
       Po długim trylu, ciągniętym na jednym oddechu z niezmiennym natężeniem i wysokością przez pół minuty, następują trzy ciche, niemal płaczliwe, przeciągłe melodyjne tony. Trzy tony, od których łzy same napływają do oczu. Po nich przychodzi spieszne crescendo do następnego trylu; Alfonso wycisza go pomaleńku, aż boleśnie wolno; w końcu dźwięk bardziej przypomina kląskanie językiem o podniebienie niż świst  to właśnie ten odgłos zwrócił początkowo moją uwagę. Śpiew milknie. Wstrzymuję oddech. Chciałbym go teraz widzieć; ze źródła dźwięku próbuję odgadnąć, gdzie siedzi, ale nie potrafię. Znów zaczyna, niskobrzmiące cmokanie nabiera barwy, głośność i wysokość tonu narastają równocześnie, z przesunięciem co najmniej o oktawę, ale tym razem w innym rejestrze. Teraz w punkcie kulminacyjnym wypada jeden wytrzymany ton, a po nim natychmiast okrągło brzmiący tryl, aż do pełnego wyciszenia; trzy niemal bezdźwięczne piipy staccato i koda. Alfonso cichnie, czekam, ale nic więcej się nie wydarza. Gaszę światło; za wszelką cenę muszę go zatrzymać. Gdy go słuchałem po ciemku, czułem się prawie tak, jakbym latał. Jakbym wyzwolił się z pęt.
       

7
       
       Siedzę tak całe popołudnie, aż do zmroku. Nikt mi nie przeszkadza. Obserwuję Ptaśka. Niewiele ma zajęć, poza tym, że się czasem odleje albo walnie kupę. Kuca przy tym na sedesie. Prawdziwy ptak nawet nie wie, kiedy sra, więc Ptasiek nie jest prawdziwym ptakiem.
       Kilka razy odwraca się i patrzy na mnie. Kręci głową, za każdym razem zmieniając przy tym pozycję całego ciała. W kącie jest umywalka pełna wody; Ptasiek zbliża się do niej raz i pije jak ptak, zadzierając głowę, żeby woda sama spłynęła mu do gardła. Co on, u licha, próbuje udowodnić?
       Porusza się tylko w podskokach. W wyskoku prostuje ciało, a potem znowu kuca; skacze, kuca, bije zgiętymi ramionami po bokach, zupełnie jak jakieś dziwaczne ptaszysko  jak jastrząb albo orzeł. Skacze po ziemi, skacze powoli.
       Coś się takiego porobiło, że mniej mi to teraz przeszkadza. Kiedy Ptasiek na mnie patrzy, próbuję się uśmiechnąć, ale on nie zauważa. Jest zaciekawiony, ale najwyraźniej mnie nie poznaje. Trudno opędzić się od pytania, co jemu się, do cholery, mogło stać. Nie chcę znowu pytać Weissa, zresztą widać, że on nie chce mi powiedzieć; pewnie sam nie wie. Prawdopodobnie tak naprawdę to wie tylko Ptasiek.
       Sprawdzam korytarz w obie strony  nikogo. Pacyfista już dał Ptaśkowi jeść. Tym razem zostałem, żeby popatrzeć na karmienie. To jest najbardziej niesamowite ze wszystkiego. Nie wiem, czy pacyfista albo Weiss, albo w ogóle ktokolwiek rozumie, że kiedy Ptasiek tak trzepie zgiętymi ramionami, to naśladuje karmione pisklę. Ja im tego na pewno nie powiem, jeszcze czego.
       Co robią z takimi jak Ptasiek? Będą go tak trzymać pod kluczem do końca życia? Czy wszystkie szpitale w kraju są teraz pełne pierdolniętych żołnierzy? Ptasiek nikomu nie robi krzywdy. Tylko że jakby go teraz wypuścili, próbowałby pewnie skoczyć z wysokościowca albo sfrunąć ze schodów czy tam z okna. No, ale co w końcu  jak chce, to powinni mu pozwolić. Ptasiek głupi nigdy nie był; wszystko, co robił, miało jakiś tam swój sens. No i nadal nie mam jasności, co jest normalne, a co nie. Co jest nienormalne? Po pierwsze, wojna. A propos normalne, Ptasiek i ja wycięliśmy w swoim czasie kilka niezłych numerów. Na przykład na wiosnę w drugiej klasie. Przez całą zimę budowałem hełm nurkowy. Stary pokazał mi, jak się tnie, lutuje i spawa, no i zrobiłem sobie ten hełm nurkowy z pięciogalonowej puszki do oleju, kawałka ołowianej rurki i mosiężnych sworzni. Wypróbowałem go na przecieki i okazało się, że jest absolutnie szczelny. Powietrze pompowało się do środka za pomocą dwóch pompek samochodowych działających wahadłowo; rurka doprowadzająca powietrze szła bezpośrednio do hełmu. Ciśnienie powietrza wewnątrz miało nie dopuszczać wody, a nadmiar powietrza miał uchodzić bąbelkami od dołu.
       Zrobiłem też sprężynową kuszę podwodną ze specjalnej rurki. Chciałem polować pod wodą na ryby w zbiorniku Springfield. Tam w ogóle nie wolno łowić, a ryb jest zatrzęsienie. Mario obiecał, że mi pomoże, ale do obsługi pompek i przewodu powietrza potrzebowałem dwóch. Ptasiek też się zgodził. Za to mu obiecałem pomóc przy tej jego kretyńskiej lotni.
       Ptasiek wybrał jeden ze swoich modeli, taki, co mniej więcej działał, i według niego skonstruował urządzenie rozmiarów człowieka. Miało wielkie skrzydła z paskami pod spodem, pod które wsuwało się ręce. Trzeba było samemu machać tymi skrzydłami. Każde miało ponad osiem stóp długości i zespół łopatek, które przy ruchu w górę ustawiały się pionowo, a przy ruchu w dół poziomo. Całe urządzenie było tak pomyślane, że kiedy się machało skrzydłami, poruszało się ruchem rotacyjnym do przodu na czymś w rodzaju wału korbowego. Ptasiek tłumaczył, że aby w ogóle się unieść, trzeba złapać powietrze pod skrzydła.
       Ptasiek zbudował swoje urządzenie z aluminiowej ramy, cienkich aluminiowych płytek i części od roweru. Spędził przy nim kilkaset godzin w warsztatach szkolnych. Skąd wytrzasnął aluminium  nie mam pojęcia; było przecież racjonowane, bo budowali z niego samoloty na tę cholerną wojnę. Między nogawki gaci, które wkładał do latania, Ptasiek wszył płachtę jedwabiu. Kiedy rozstawił nogi, miał ogon jak u gołębia. Raz przymierzyłem te skrzydła i ledwo zdołałem nimi poruszyć. Na podwórku za domem Ptasiek położył deskę w poprzek dwóch kozłów do cięcia drewna. Kładł się na niej brzuchem i ćwiczył trzepotanie. Opłaciło mu się cały rok trenować wymachy ramion i podskoki: teraz może trzepotać skrzydłami przez ponad pięć minut bez przerwy. Albo leży na plecach, na końcach skrzydeł poprzyczepiał pięciofuntowe ciężarki i macha do góry. Obliczył, że pięciofuntowe obciążenie na końcach równoważy ciśnienie dwudziestu funtów na środek skrzydła od spodu. Powiedział, że daje mu to moc trzepotania równą czterdziestu funtom, cokolwiek by to miało znaczyć. Urządzenie to Ptasiek nazwał ornitopter. Myślałem, że zmyślił takie słowo, ale sprawdziłem w słowniku i było. Pisze tam, że ornitopter to dowolne urządzenie latające, którego źródłem napędu są wymachy skrzydeł. Kto by pomyślał? Na wszystko jest jakaś nazwa.
       Upieram się, żebyśmy najpierw przeprowadzili mój plan. Bo nie daj Boże znów się właduję w jakąś aferę ze zbiornikiem gazu, po której Ptasiek wyląduje w szpitalu. Staram się mu w ogóle wyperswadować ten zwariowany plan, ale Ptaśkowi ciężko wyperswadować cokolwiek. Mówi, że nawet myślał o skakaniu ze zbiornika, tylko że przed startem musi nabrać szybkości.
       Wykombinował, że ja będę jechał na rowerze, a on stanie na platformie przyczepionej przed kierownicą. Potem, na umówiony znak, ja gwałtownie zahamuję, a on wystartuje. Mamy to zrobić na wysypisku, w tej starej części, gdzie już nie wywalają śmieci. Zwały świństwa sięgają tam jakichś trzydziestu, czterdziestu stóp wysokości, aż po brzeg rzeczki. Ptasiek planuje wystartować z samej krawędzi śmietniska i przefrunąć ponad wodą na drugi brzeg. Przynajmniej będzie miał w co wpaść. Ptasiek mówi, że może w każdej chwili odczepić skrzydła przez rozpięcie dwóch klamer. Wiem, że potrafi wstrzymać oddech, jak długo zechce, więc powinno mi starczyć czasu, żeby go wyłowić jakby co.
       No więc, tak jak mówiłem, najpierw robimy moje. Któregoś wieczoru pakujemy hełm, pompki i dźwignię do pompowania na rowery i jedziemy nad staw.
       Jest już prawie ciemno, gdy uziemiamy elektryczną siatkę i przełazimy górą na drugą stronę. Pod ubraniem mam spodenki kąpielowe, a do kostek poprzywiązywałem sobie linką kawałki rury, żeby mnie obciągało w dół. Górą ogrodzenia biegnie drut kolczasty; zarzucamy na niego parciane worki. Ptasiek siada na worku, potem ja podsadzam Maria i Mario ląduje za płotem. Kolejno podaję Ptaśkowi wszystkie rzeczy, a on rzuca je do Maria. Przemykamy się nad brzeg zbiornika.
       Rośnie tam kilka drzew, za którymi ustawiamy pompę, żeby nie było jej widać ze stróżówki przy tamie. Widzę, że mogę się po prostu ześliznąć do wody po spadzistym cembrowaniu i nikt mnie nie zobaczy.
       Ustawiamy pompę i podłączamy rurkę do przewodzenia powietrza. Rozbieram się i nakładam hełm. Zaczynam żałować, że w ogóle wymyśliłem tę całą imprezę. Mario i Ptasiek robią próbę pomp: powietrze dochodzi do hełmu jak należy. Przewiązałem się linką wokół pasa, więc jakby co, mogę im zasygnalizować, żeby mnie wyciągnęli. Mam też latarkę, którą uszczelniłem, żeby świecić sobie pod wodą.
       Włażę do wody; jest lodowata. Odlewam się w najczystszą pitną wodę okolic Filadelfii. Cembrowina zbiornika jest cała oślizła od zielonego mchu i nie mam pojęcia, jak ta cholera głęboko sięga. Obsuwam się i czuję, że mam mało powietrza. Zatyka mnie od gwałtownego kontaktu z zimną wodą. Szybka hełmu już się zapociła i nic nie widzę. Nie chcę zapalać latarki, póki się całkiem nie zanurzę. Jakby cieć zobaczył światło, to po nas.
       Przez szybę widzę już poziom wody. Oblatuje mnie strach, że nie wdrapię się z powrotem po śliskiej cembrowinie zbiornika. Wpadam w panikę. Skąd mi się w ogóle wziął taki pierdolnięty pomysł? Po cholerę człowiekowi leźć pod wodę i polować tam na ryby? Gdyby nie Mario i Ptasiek, od razu zacząłbym się gramolić z powrotem. Próbuję chwilę głęboko pooddychać. Muszę przecież przynajmniej schować hełm pod wodę. Robię jeszcze kilka kroków w dół po śliskim. Stopy zapadają mi się po kostki w grząskim, zimnym mule. Zapalam latarkę, ale wszystko widzę potwornie zamazane. Z polowania na ryby nic nie będzie, to już wiem na pewno. Ledwo udaje mi się opanować rosnącą panikę. Jeszcze kilka kroków i stoję w mule po kolana.
       I nagle  nie wiem, co jest: hełm działa idealnie, bańki powietrza wychodzą dołem jak trzeba, mam czym oddychać, wszystko gra  ale czuję, że muszę się w tej sekundzie uwolnić z hełmu.
       Zdzieram go z głowy i szarpię linkę. Zerwałem hełm, zanim sobie uświadomiłem, że naprawdę jestem pod wodą, i to Bóg wie jak głęboko. Nikt nie ciągnie za linkę. Przestaję być pewien, w którą stronę mam iść z powrotem. Nawet nie przychodzi mi do głowy, że mógłbym się sam wyciągnąć przy pomocy linki. Kompletnie zgłupiałem. Rzucam latarkę i próbuję wypłynąć na powierzchnię. Nic z tego, bo trzyma mnie błoto i ciężarki przy kostkach. Wdycham dobry łyk wody, zaczynam się krztusić, tonę  i wtedy Mario z Ptaśkiem wyciągają mnie na górę. Wypływam bokiem po stoku cembrowiny jak raniona oszczepem ryba.
       Powietrze jest cudownie ciepłe i lekkie. Mario i Ptasiek pochylają się nade mną. Leżę jak długi, trzęsę się, krztuszę; o Jezu, jak się cieszę, że żyję. Ptasiek nachyla się bardzo blisko.
        Co się stało, Al? Zaczął przepuszczać? Kiwam głową, że tak. Nie patrzę na Ptaśka. Teraz kolej na Maria.
        Nic ci nie jest, Al?
       Znowu kiwam głową. Mario zaczyna wyciągać spod wody hełm. Ptasiek rozplątuje linkę, którą byłem obwiązany w pasie; węzeł zacisnął się, kiedy mnie holowali po ścianie zbiornika, i ledwo łapię oddech. Mario pochyla się nad wodą.
        Latarka jeszcze się tam świeci. Patrzcie.
        Daj spokój. Wypali się, skubana, i tyle. Ptasiek rozmontowuje pompę.
        Ale dokładnie, co się stało, Al?
       Patrzę na niego. Ptasiek uwierzy w byle co. On chce wierzyć.
        Woda zaczęła się dostawać do środka. Najpierw podeszła mi do ust, potem do nosa. Zerwałem cholernika i chciałem popłynąć do góry, ale nie było mowy: pierdolone ciężarki ciągnęły mnie w dół, a szlam na dnie jest gęsty jak krowie placki.
       Usiadłem nareszcie i próbuję odwiązać ciężarki. Zaczyna mi się robić zimno. Ptasiek pomaga mi rozplatać sznurki. Ubieram się, zgarniamy cały majdan i do domu. Hełm przydaje mi się później jako praca semestralna w szkole, dostaję pięć. Dołączam taki opis, jakby działał prawidłowo. No bo przecież działał.
       Z wypróbowaniem tych durnych skrzydeł Ptaśka musimy czekać na taki dzień, żeby wiatr wiał w odpowiednim kierunku. Ten wiatr musi na dodatek powiać w sobotę albo w niedzielę, kiedy nie idzie się do szkoły. Ptasiek rozpisał całą operację na serię instrukcji, więc wystarczy nas dwóch do roboty. Ptasiek wybrał się wcześniej na miejsce i oczyścił pas startowy dla roweru, długości jakichś stu jardów. Uprzątnął wszystkie puszki, pozasypywał łopatą wszystkie dołki i uklepał górki. Mam nadzieję, że nikt go nie widział przy uklepywaniu wysypiska; na pewno wzięliby go za wariata. Idę popatrzeć, jak mu wyszło  regularny pas startowy; Ptasiek zatknął tam nawet mały rękaw do łapania wiatru ze starej, nakrochmalonej jedwabnej pończochy.
       Ptasiek nie chce, żeby ludzie oglądali jego machinę, więc nocą przenosimy ją na to samo drzewo, gdzie kiedyś mieliśmy gołębnik. Sznurowa drabinka jest na miejscu, Ptaśka stary na nią nie natrafił. Wszystko gotowe.
       Mijają jakieś trzy tygodnie i wreszcie w pewien piątek wieczorem wiatr wieje idealnie. Umawiamy się na siódmą rano następnego dnia przy boisku baseballowym. Kiedy przychodzę, Ptasiek już czeka, ma ze sobą ten swój kretyński rower z platformą przed kierownicą. Przećwiczyliśmy jazdy z Ptaśkiem na tej platformie dookoła domu. Już samo to jest niekiepską sztuką i dla Ptaśka, i dla mnie. Gnoje z okolicy mało się nie posikają ze śmiechu. Ale co tam, wiadomo, że to kupa baranów. Don McClusky obrywa ode mnie w łeb, tak tylko dla draki. Irlandczyka można walić w łeb, ile się chce, a po nim i tak spływa jak po kaczce.
       Kiedy docieramy na śmietnik, Ptasiek przypina skrzydła i chwilę biega w kółko, ćwicząc trzepotanie. Pędzi pod wiatr, wyskakuje do góry i macha jak najęty. Naprawdę wygląda, jakby się trochę unosił. Mówi, że to czuje. Przyznaje się, że nie jadł wczoraj kolacji i rano śniadania. Głodzi się już od miesiąca i jest chudy jak patyk. Jeszcze raz próbuję wybić mu cały pomysł z głowy, ale nie ma szans. Napalił się, że przeleci przez rzeczkę i tyle. Naprawdę myśli, że wystartuje w powietrze i poleci aż do nieba. Dobrze, że nikogo nie ma w pobliżu; przymknęliby nas jak amen w pacierzu.
       Ptasiek pomyślał o wszystkim. Przytargał nawet specjalny stojak do roweru, żebym mógł podać mu skrzydła, kiedy już będzie stał na platformie. Potem podtrzymuję rower, żeby się nie gibał, a Ptasiek przypina sobie skrzydła. Kiedy już gotowy stoi na dziobie roweru, wygląda jak ostatni cudak: jak gigantyczna figura na masce Rolls-Royce'a  ot co.
       Na krawędzi zwałowiska Ptasiek zaznaczył miejsce, w którym mam nacisnąć hamulce, a wtedy on wyskoczy z roweru. Jeszcze raz przepytuje mnie z wszystkiego po kolei. Powinien się denerwować. Zaraz ma wyskoczyć w powietrze z prędkością jakichś trzydziestu mil na godzinę i przelecieć ponad czterdzieści stóp z całym tym złomem na plecach  a on nic. Widzę tylko, że już nie może się doczekać.
       Pedałuję jak szalony, staram się trzymać uklepanego pasa. Kiedy już łapię rytm, jadę prościuteńko. Mam silne nogi i ani trochę się nie oszczędzam. Takich rzeczy nie robi się na pół gwizdka. Ptasiek stoi przede mną na ugiętych nogach, skrzydła rozpostarte, gotowy do lotu. Mam naprawdę niezłe tempo, gdy na wyznaczonej linii wciskam hamulec.
       Ptasiek wyskakuje poza krawędź wysypiska. Trzepie skrzydłami jak nakręcana mewa. Przez kilka sekund leci prosto do przodu; rozstawił nogi, płynie w powietrzu jak olbrzymi srebrny ptak. W pewnej chwili zaczyna naprawdę unosić się do góry, tylko że traci ruch do przodu i zawisa w miejscu. Zaczyna opadać, z dala od śmietnika, nogami w dół, z rozłożonymi skrzydłami, którymi nadal trzepoce, tylko że równolegle do ziemi. Skrzydła pracują prostopadle, ale tylko jak Ptasiek leży płasko w powietrzu. Nie udaje mu się podciągnąć nóg. Wpada do rzeczki, bez sensu wymachując cały czas skrzydłami.
       Biegnę za nim. Ześlizguję się z kupy śmieci, nabierając świństwa w buty i w ogóle. Jeden szczur o mało nie wykitował przeze mnie ze strachu. Gdy dobiegam na miejsce, Ptasiek stoi w samym środku rzeczki i odczepia skrzydła.
        Jak tam, Ptasiek, w porządku?
        Tak, nic mi nie jest.
        Jak zleciałeś ze zbiornika, mówiłeś to samo. Na pewno nic ci się nie stało?
        Mówię, że na pewno. Jak człowiek waży tylko dziewięćdziesiąt trzy funty, to nie spada zbyt szybko, szczególnie jeśli stawia powietrzu taki opór jak ja. Wcale tak gwałtownie nie spadałem.
       Ten Ptasiek jest nie z tej ziemi. Wyłazi z wody, poprawia kilka odkształconych łopatek na skrzydłach i chce próbować jeszcze raz. Tłumaczę mu, że się zabije, a ja nie chcę z tym mieć nic wspólnego.
       Gramolimy się po zboczu na wysypisko, taszczymy skrzydła i nabieramy w buty jeszcze więcej brudów. Stajemy na szczycie, Ptasiek bierze jakiś patyk i w pyle na pasie startowym udowadnia mi, że przy swojej małej wadze i rosnącym przyspieszeniu trzydziestu dwóch stóp na sekundę, prędkość opadania nie zwiększy się do pierwszych dwudziestu stóp, czy coś koło tego. Mówi, że nauczył się już lądować z wysokości dwudziestu stóp: trzeba podkurczyć nogi i się przeturlać. Trochę go zatyka, ale nic poza tym. Wmówił sobie, że potrafi bezpiecznie skoczyć z każdej wysokości. To już jest pełna szajba.
       Mówi, żebym się przyjrzał na filmie dokumentalnym, jak ludzie spadają z dużej wysokości albo skaczą w strażackie płachty. Najpierw przyspieszenie jest bardzo duże, ale w pewnym punkcie osiąga stałą wartość i ten, co spada, wydaje się płynąć w powietrzu. Kota, mówi, możesz wyrzucić z trzeciego czy czwartego piętra  i wyląduje bezpiecznie, a to jest przecież tyle samo, co dla człowieka dwudzieste piętro albo i trzydzieste. Wszystko zależy od wagi, powierzchni i ciężaru właściwego, no a przede wszystkim od wiary, że da się zrobić. Pytam go, dlaczego w takim razie ci, co spadają, kitują po zetknięciu z ziemią. Ptasiek na to odpowiada, że jak się nie wie, co się robi, to można wykitować nawet spadając z krawężnika. Wałkujemy ten problem przez całą drogę do Ptaśka domu, gdzie taszczymy skrzydła i rower na podwórko i zamykamy w garażu. Chwilę rozglądamy się za piłkami, ale bez skutku. Pewnie je jednak Ptaśka stara sprzedaje. Ptasiek pokazuje mi, gdzie trzyma ten swój kretyński kostium gołębia. Pytam go, czy jak się nauczy latać, zacznie go nosić na stałe, tak jak to było z Clarkiem Kentem i jego strojem Supermana.
       Ptasiek nie upiera się już, żebyśmy natychmiast odbyli drugą próbę. Doszedł do wniosku, że musi jeszcze trochę popracować nad skrzydłami i wzmocnić ramiona. Zanim znów weźmie się do latania, chce poćwiczyć szybowanie. Mówi, że przy machaniu skrzydłami garbi plecy. Wszystkie treningi odbywał na desce i zapomniał, że trzeba usztywnić ciało w powietrzu. Jeszcze raz próbuję mu wytłumaczyć, że to wszystko nie ma za grosz sensu, ale gadaj mu tam. Obmyśla specjalny pas, który przechodziłby mu pod brzuchem i dawał podporę do wygięcia się w przeciwną stronę.
       Tyle opowiada o tych trzech czy czterech sekundach, kiedy podobno fruwał, że myślałby kto, że obleciał cały świat dookoła, i to kilka razy.
       W domu pokazuje mi, że umie zeskoczyć z dachu tylnej werandy i w ogóle nie zrobić sobie krzywdy. Coś niesamowitego. Kuli się, wyskakuje jak nurek z rozwartymi ramionami, w powietrzu zwija się w kłębek, wystawia stopy do przodu tuż przed zetknięciem z ziemią i pada, przeciwnie do kierunku skoku i do pionu. Mówi, że im bardziej uda się złapać ruch w poziomie, tym skuteczniej likwiduje się siłę działającą pionowo.
       Idziemy na górę. Ptasiek pokazuje mi wykresy i obliczenia na ten temat. Mówi o wektorach i o środkach działania siły, chce mi objaśnić, ile się da. W pale się nie mieści, że to ten sam Ptasiek, który był ze mną w jednej grupie na algebrze i z ledwością wyciągał tróję.
       Siedzimy chwilę w Ptaśka pokoju. Każe mi patrzeć na ptaki przez lornetkę. To awiarium, które zbudował pod łóżkiem, jest naprawdę strasznie klawe. Nie mam tylko pojęcia, jak przekabacił swoją starą. Moja obdarłaby mnie ze skóry. Ptasiek każe mi się przypatrzeć, jak ptaki startują i lądują. Upiera się, że ptak wylatuje w powietrze, jeszcze zanim machnie skrzydłami. Ja tam tego nie widzę. Ptasiek ma bystre oko i obserwuje ptaki od dawna. Ja nawet nie bardzo wiem, o czym on mówi.
       Tego chudego nazwał Alfonso, na moją cześć. Alfonso wygląda jak wściekła jaskółka po głodówce. Mówię Ptaśkowi, że nie mam nic przeciwko nazywaniu kanarka Alfonso, pod warunkiem, że będzie się pisał przez ph". Jestem jedynym Alfonso przez f" w okolicy, Ptasiek mówi, że to wszystko jedno, bo to i tak nie jest jego prawdziwe imię, tylko on go tak woła. To jak on się naprawdę nazywa?"  pytam. Ptasiek mówi, że nie wie. Mówi, że nie zna jeszcze na tyle języka kanarków, żeby go spytać. Na tyle!  mówi coś takiego i nawet okiem nie mrugnie, tylko przewraca te swoje głupie gały. Nie uśmiecha się i wiem, że mówi serio. Trudno powiedzieć o kimś takim jak Ptasiek, czy jest normalny, czy nie.
       

8
       
       Nazajutrz rano postanawiam zaryzykować. Otwieram drzwi klatki, w której siedzi Ptasia, wychodzę z awiarium i chowam się w kącie z lornetką. W razie niebezpieczeństwa będę ją mógł w każdej chwili wyratować.
       Ptasia natychmiast wyskakuje z klatki. Alfonso siedzi na najwyższej poprzeczce. Ptasia zauważa, że wstawiłem świeżą wodę do kąpieli, więc po kilku pytających kwiipach zeskakuje na dół, żeby się wypluskać. Całkowicie ignoruje Alfonsa. Alfonso dalej stoi na górze w pozie wojowniczej. Czekam, kiedy rzuci się w dół.
       Ptasia spokojnie celebruje rytuał kąpieli, a on ani drgnie  ale też nie spuszcza jej z oka. Czegoś podobnego w ogóle się nie spodziewałem. Ptasia podfruwa na szczyt swojej klatki i zaczyna układać piórka.
       Alfonso jeszcze chwilę się jej przygląda, po czym pikuje w dół jak bombowiec, łapie kilka ziarenek i wypija łyk wody. Skacze, trzepiąc skrzydłami po wszystkich miejscach, gdzie Ptasia rozchlapała wodę przy kąpieli. Wskakuje na krawędź wanienki, zanurza łebek w wodzie i kręci nim w prawo i w lewo, jakby też zamierzał się wykąpać, ale w końcu zmienia zdanie. Wraca do miseczki z pokarmem i zjada jeszcze kilka ziarenek. Wrzuciłem tam także odrobinę przysmaku, do którego natychmiast się dobiera.
       Potem wykonuje swój słynny wyskok i po kilku zaledwie machnięciach skrzydłami lokuje się z powrotem pod samym sufitem awiarium. Rozsiada się wygodnie i kilkakrotnie prostuje skrzydła, usiłując przybrać wygląd znudzonego. Z dziesięć razy czyści dziobek o żerdź, żeby pokazać, co to nie on, a potem otwiera szeroko dziób i młynkuje językiem, co jest ptasią wersją płukania gardła. Zadziera ogon i dziobie się parę razy w kuper. Już sam zaczynam się nudzić, szczególnie że spodziewałem się co najmniej próby morderstwa.
       I wtem, bez żadnego widocznego powodu, Alfonso zaczyna śpiewać. Z początku dość cicho, przez kilka pierwszych taktów śpiew w ogóle nie przybiera na sile, stopniowo jednak wzrasta natężenie i poziom emocjonalny dźwięku. Wyraźnie zaczyna dominować niska, chrypliwa nuta. Alfonso kołysze się równocześnie w tył i w przód na swoich cienkich nogach i drepcze niespokojnie wzdłuż poprzeczki. Śpiewa wychylony do przodu z maksymalnie wyciągniętą szyją. Skrzydła lekko odstają od korpusu, a brzuszek jest mocno napięty. W sumie robi niesamowite wrażenie. Ale tylko na mnie, na Ptasi ani trochę. Właśnie skończyła czesać ostatnie miękkie piórka na grzbiecie.
       Alfonso przetrzymuje kolejne dźwięki. Ciągnie i ciągnie na jednej nucie, mało nie spadnie z poprzeczki. Wygląda, jakby w ogóle nie oddychał. Wpadł w istny amok. Nagle leci w dół jak kamień w stronę, gdzie siedzi rozleniwiona Ptasia. Ląduje w odległości mniej więcej stopy od niej, ani na chwilę nie przerywając śpiewu. Ptasia zerka na niego. Alfonso momentalnie rozpoczyna pościg. Ptasia wyskakuje w górę i przelatuje na żerdź, gdzie on przed chwilą siedział. Alfonso natychmiast ląduje tuż przy niej, wyśpiewując jak opętany. Dygoce na całym ciele.
       Zaczyna się regularna walka powietrzna, jak w I wojnie światowej: gdzie Ptasia nie przycupnie, on ją natychmiast dopada. Udaje mu się nawet raz i drugi skubnąć ją w locie. Wyraźnie widać, że Alfonso ma chęć na gody, ale Ptasia jest równie wyraźnie całkiem nie przygotowana na zaloty ptaka jaskiniowca. Na koniec popełnia błąd i wlatuje do swojej klatki. Alfonso za nią. Następuje taka szamotanina, że wpadam do awiarium i sięgam ręką do klatki, żeby ratować Ptasię. Alfonso zablokował jej drogę wyjścia. Ptasia nie stawia oporu, ale za to sam wściekły tygrys daje mi dziobem solidnie w wierzch dłoni, i to kilka razy. Zamierzałem zamknąć drzwiczki i potrzymać go trochę w klatce, ale ani się obejrzałem, a on już wyleciał i straszy mnie z najwyższej żerdzi z rozpostartymi skrzydłami i rozwartym dziobem.
       Wychodzę z awiarium i zamykam drzwi, żeby przynajmniej stamtąd nie uciekł. Wypuszczam Ptasię na pokój. Stroszy piórka, rzuca mi pojedynczy kwiip, jeden KiiRiip i kilka piipów, po czym frunie wprost do siatki awiarium. Zaczyna flirtować z Alfonsem. Wie, że teraz jest bezpieczna, i zamierza go trochę podrażnić.
       Przysiada, Alfonso natychmiast rzuca się w jej stronę, śpiewając na całe gardło, wtedy ona odlatuje kawałek od siatki i wraca, już w inne miejsce. Alfonso leci jej na spotkanie. I tak przez jakieś pięć minut. W końcu Alfonso frunie na swoją najwyższą żerdź. Pewnie się obraził albo zmęczyły go jej przekomarzania. Ptasia zawisa na siatce i posyła mu rozpaczliwy, kategoryczny kwiip.
       Po chwili Alfonso zaczyna śpiewać normalnym głosem. Słuchamy. Ten Alfonso naprawdę umie śpiewać. Zaraz jednak w jego głosie znów zaczyna narastać niepokój; jakby podniecał go własny śpiew. Tym razem sfruwa na podłogę. Stamtąd kieruje pieśń do góry, w stronę, gdzie Ptasia przylgnęła do siatki. Wygląda teraz jak śpiewak operowy: stoi w powodzi światła na białym piasku, obraca się na prawo i lewo i drepcze drobnymi kroczkami to w przód, to w tył. Po raz pierwszy w życiu widzę, żeby kanarek chodził.
       Ptasia sfruwa na podłogę na zewnątrz i przygląda mu się przez siatkę. Alfonso, nie przerywając pieśni, drepcze w jej stronę i z bliska raczy ją dźwięcznym tenorem. Ptasia ani drgnie. Alfonso podchodzi tuż-tuż do siatki: nie dzieli ich teraz więcej niż cal odległości. Wyśpiewuje jak opętany. Ptasia patrzy, nasłuchuje i w końcu zaczyna wydawać z siebie ciche, płaczliwe sygnały nakarm mnie". Przysiada nisko i spiesznie trzepoce skrzydłami, wciskając rozwarty dziobek między pręty.
       Alfonso przerywa pieśń i patrzy na Ptasię. Widać, że nie bardzo może się połapać, o co jej chodzi. Przekrzywia łebek, zagląda jej do gardła, wsłuchuje się, a potem znów zaczyna śpiewać. Biedna Ptasia. Alfonso kiwa się w tył i w przód, wyciągając przy tym szyję tak, że chwilami dotyka nią podłogi. Głową chwieje tam i z powrotem pod przemożnym ciśnieniem emocji. Kiedy już wreszcie nie może znieść napięcia, rzuca się na pręty awiarium.
       Wystraszona Ptasia odlatuje w głąb pokoju. Alfonso wspina się w górę po prętach, starając się nie stracić jej z oczu. Ptasia podfruwa do lusterka na komodzie i przegląda się. Alfonso chwilę wisi uczepiony siatki, wreszcie sfruwa na dół, żeby się napić. Musiało mu zaschnąć w gardle od natłoku emocji.
       I tak w kółko przez cały dzień powtarza się niezmienny rytuał. W krytycznym momencie Ptasia domaga się karmienia, a Alfonso albo nie potrafi się przemóc, albo naprawdę nie wie, jak to zrobić. Zniechęcony, umieszczam Ptasię z powrotem w klatce i wychodzę z pokoju.
       Tego dnia wieczorem daję Ptasi polatać po pokoju, a sam rysuję nowy projekt skrzydła. Siedzę przy biurku, lampa na biurku jest jedynym źródłem światła, tak że w awiarium praktycznie panuje mrok. Jest jednak na tyle jasno, że widzę Alfonsa uczepionego prętów klatki. Zaczyna śpiewać, cicho, bez wysiłku. Gdy przerywa pieśń, Ptasia znów kwili i trzepoce skrzydłami. Nareszcie! Karmi ją przez szparę między prętami. Co za ulga. Alfonso zadziera łebek, żeby wydobyć pokarm z wola i delikatnie umieścić go w jej rozwartym dziobku. Z każdą kolejną porcją popiskiwania Ptasi przybierają na sile, po czym następuje chwila ciszy, gdy przełyka pokarm. Alfonso nie ustaje aż do całkowitego wyczerpania zapasu. Ptasia nadal wydaje rozkazujące piipy i zamiata kuperkiem podłogę, więc Alfonso leci po nowy zapas jedzenia. Gdy wraca, rytuał karmienia zaczyna się od początku.
       Potem wzlatuje na sklepienie jej klatki i śpiewa. Śpiewa, jakby próbował coś powiedzieć. Jego glos brzmi teraz błagalnie, nie ma w nim nic z chojrackiego chodź no tu, mała", którym dotychczas nas raczył. Ptasia siedzi nieruchomo; słucha. Ja też. Pieśń jest niesłychanie bogata. Niektóre kawałki wychodzą Alfonsowi bardzo dobrze i te powtarza po kilka razy, z różnym natężeniem, na różnych tonach i z najróżniejszymi wariacjami.
       W jego śpiewie jest bezmiar powietrza, moc skrzydeł i delikatność piór. Alfonso opowiada Ptasi, jak to będzie, gdy przyjmie jego mały kutasik do swojej małej dziurki. Śpiewa miłosną pieśń, która nie wymaga tłumaczenia. Śpiewa o rzeczach, których nie mógł widzieć ani znać w awiarium u pana Lincolna. Przekłada na pieśń obrazy, które musiał mieć we krwi. Jest to pieśń o rzekach i o szemrzącej wodzie, pieśń o polach i o ziarnie spoczywającym tam, gdzie powinno spoczywać. Pieśń, której nigdy nie zapomnę. To właśnie przy niej zacząłem po raz pierwszy pojmować język kanarków. Nie jest to język złożony, jak nasz, z pojedynczych słów czy słów tworzących zdania. Śpiewając trzeba wyłączyć mózg, nie myśleć, i wtedy przychodzi znaczenie jaśniejsze niż słowa. Przychodzi tak, jakby się je samemu wymyśliło. Język kanarków jest znacznie bardziej emocjonalny, znacznie bardziej abstrakcyjny niż jakikolwiek inny język. Słuchając Alfonsa tamtej nocy odkryłem rzeczy, o których wiedziałem, że być muszą, ale których nigdy dotąd nie znałem. Była to pieśń kogoś, kto potrafi latać.
       Nazajutrz wypada niedziela i po kościele wypuszczam Ptasię do awiarium. Szybuje w dół i zbliża się w podskokach do jedzenia. Alfonso dostrzega ją i natychmiast pikuje na ziemię. Już mam stracha, że wszystko zacznie się od początku, ale Alfonso ustawia się po przeciwnej stronie naczyńka i zjada kilka ziarenek. Ptasia przeskakuje do wanienki i rozpoczyna poranne ablucje. Alfonso przygląda się z boku. W pewnej chwili Ptasia rozchlapuje wodę i robi mu prysznic. Alfonso wzlatuje na najwyższą poprzeczkę, ale zaraz wraca. Zbliża się do wanienki i wskakuje do środka. Chlapie na całego, pryska wodą po awiarium i polewa sobie dziobkiem grzbiet, czego Ptasia nigdy nie robiła. Pluskają się razem, wskakują i wyskakują, aż w wanience nie pozostaje już ani kropla wody. Oboje puszczają się w opętańczy lot po awiarium, żeby osuszyć skrzydła. Ptasia podchwyciła nowy, wariacki styl kąpieli. Alfonso ma okropnie zmierzwione piórka wokół dzioba i ledwo widać mu oczy. Przemoczył się do cna, ciężkie pióra zwisają w dół na całym ciele. Wygląda jak ostatni łachmyta. Ptasia już dawno usiadła i układa piórka, a ten dalej lata i lata. Wyciera mokry łebek o żerdź i o pręty klatki. Sfruwa na dół i wyciera go jeszcze o ścianę, żeby było śmieszniej. Wyraźnie widać, że nieczęsto się kąpie, a gdy już się zdecyduje, nie sprawia mu to wielkiej przyjemności.
       Nareszcie jest czysty i suchy; Razem wracają do jedzenia; Ptasia zaczyna kwilić i sygnalizować nakarm mnie". Alfonso karmi ją, ale tak się tym podnieca, że zaraz zaczyna śpiewać, a po chwili puszcza się w taniec. Zatacza małe kółka tuż obok Ptasi, cały czas ciągnąc przy tym jedną nutę. Gwałtownie zarzuca i opuszcza łebek i przytupuje w sobie tylko wiadomym rytmie. Czuję, że zaraz znów się zacznie.
       Gdy tak Alfonso pokazuje, co potrafi, Ptasia zaczyna swój własny taniec. Przysiada, kwiląc cały czas, i obraca się tak, żeby w każdej chwili stać równo z nim. Jednym jedynym ruchem Alfonso wzbija się w powietrze, zawisa nad Ptasią z rozpostartymi skrzydłami i wchodzi kutasikiem pod jej wzniesiony ogonek, prosto do dziurki. Trwa to zaledwie parę sekund, przy czym Alfonso nie przestaje unosić się na skrzydłach. Dotyka Ptasi tylko tam, gdzie w nią wszedł.
       Kiedy jest już po wszystkim, ląduje obok niej, przysiada nisko i sam zaczyna wydawać sygnał nakarm mnie". Przez pół minuty drepczą jedno obok drugiego, karmiąc się na zmianę. Potem Alfonso robi to jeszcze raz. Tym razem nie śpiewa i słychać tylko pełne zadowolenia kwilenie Ptasi i odgłos skrzydeł, którymi Alfonso pompuje powietrze, żeby się nad nią utrzymać. Ptasia trzepie skrzydłami, nie ruszając się przy tym wcale z miejsca, za to kiedy chce podfrunąć, wystarczy jeden szybki, nieznaczny wymach skrzydeł i już jest wysoko w górze, pokonując dwudziesto- i trzydziestokrotnie własny wzrost. Fruwać to coś znacznie więcej niż machać skrzydłami.
       Ptasia kompletnie zwariowała. Lata po całej klatce, wydając ciche piipy i trzepocząc skrzydłami, jakby ani sekundy nie mogła ustać w miejscu. Jest tak przejęta, że nawet jeść już nie umie jak należy. Zlatuje, zjada jedno ziarenko, nagle waha się, jakby czegoś zapomniała, i znowu rzuca się w obłąkańczy lot. Co pięć minut daje nura do starej klatki, sprawdza, upewnia się. Potem zaczyna wyrywać z dna klatki skrawki papieru i latać z nimi dookoła. Układa je w kupki po kątach awiarium i we własnej klatce. Mniej więcej raz na pół godziny Alfonso odzyskuje siły, rzuca się w pościg za Ptasią, karmi ją i znowu robią swoje. Szalona niedziela.
       Na drugi dzień, czyli w poniedziałek, kupuję druciane sitko bez rączki o średnicy u góry około czterech cali. Przymocowuję je drutem wewnątrz małej klatki. We wszystkich podręcznikach piszą, że to najlepszy typ gniazda, bo nie lęgną się w nim wszy. Potem obcinam górny brzeg konopnego worka, tnę go na dwucalowe kwadraty, a te na wąskie paseczki długości dwóch cali. Kłębki ścinków rozmieszczam po wszystkich kątach awiarium. Ptasia ochoczo podejmuje nowe wyzwanie. Zaczyna od rozprowadzenia kłaczków po całej podłodze, następnie wybiera jeden i fruwa z nim tam i z powrotem, aż zapomni, że trzyma coś w dziobku, i upuszcza szmatkę na ziemię. Zdaje się, że wzięła to za jakąś nową zabawę. Jest zaciekawiona, ale nie ma pojęcia, jaki praktyczny użytek mogłaby zrobić z kupy ścinków.
       Mijają dwa dni i powoli zaczynam się martwić. Samiczka na ogół znosi jajko w ciągu czterech dni od zapłodnienia. Czytałem o ptakach, które składają jaja na podłodze, i o różnych innych dziwacznych przypadkach. Ptaki, tak samo jak ludzie, od tak dawna żyją w klatkach, że pozapominały masę rzeczy, które powinny im przychodzić naturalnie.
       Na trzeci dzień sprawę przejmuje Alfonso. To on pierwszy podnosi kłaczek bawełny. Leci z nim wprost do gniazda i wrzuca do środka. Ptasia obserwuje go, najwyraźniej nic nie rozumiejąc. Wtedy Alfonso wskakuje w sitko-gniazdko i wierci się, jakby brał kąpiel. Wyskakuje. Ptasia już przyleciała za nim do klatki. W dziobku trzyma skrawek szmatki. Alfonso raz jeszcze wskakuje do gniazda i ponawia pokaz. Ptasia robi to samo, ze szmatką w dziobku. I wyskakuje. Alfonso wyrywa jej szmatkę i wrzuca na dno gniazda. Ptasia patrzy na niego jak na wariata i wylatuje z małej klatki, żeby się dalej bawić szmatkami. Alfonso siada na gnieździe i czeka na nią. Ptasia wraca z dwoma kłaczkami w dziobie. Alfonso wydostaje się z gniazda i Ptasia wskakuje na jego miejsce. Alfonso skacze jej na grzbiet, śpiewa, trzepoce skrzydłami i dziobie ja w kark. Ptasia nie wie, czy ma kwilić z radości, czy salwować się ucieczką. Alfonso daje jej spokój, przysiada i karmi ją w gnieździe. Potem śpiewa jej piosenkę. Ptasia próbuje wygramolić się na krawędź gniazda, ale Alfonso zawraca ją siłą i powtarza cały ceremoniał ze śpiewem, trzepotaniem i dziobaniem w kark. Sfruwa na dół po zapas kłaczków.
       Ptasia w końcu łapie, o co chodzi. Wyskakuje na brzeg gniazda, ale zaraz wraca do środka. Mości się na wszystkie strony. Znowu wyskakuje i wskakuje. Alfonso właśnie zdążył wrócić. Ptasia odbiera mu z dziobka ścinki i wrzuca je do środka. Zeskakuje i mości się na kupce szmatek. Nabieram nadziei, że jesteśmy na dobrej drodze.
       

9
       
       Wieczorem po jedzeniu natykam się na pacyfistę, który akurat ma dyżur na piętrze Ptaśka. Gadu-gadu; mówi, że się nazywa Phil Renaldi, jest Włochem, ale nie Sycylijczykiem. Jego dziadkowie pochodzą z okolic Neapolu. Zaprasza mnie do siebie na placek z owocami, który właśnie dostał z domu. Dalej nie jestem pewien, czy to przypadkiem nie pedał, ale idę. A jakby pedał to co, sam o sobie też nie wiem na pewno. Może się trafi okazja spytać go, jak to jest z tymi wariatami.
       Ma strasznie klawy pokój: mała służbówka, ze wszystkich stron oddzielona przepierzeniem od reszty pomieszczeń. Jak pokój dowódcy plutonu w Jackson. Nikt tam więcej nie mieszka. Renaldi urządził się prawie jak w domu. W nogach łóżka ma stolik z adapterem i drugi stół pośrodku pokoju. Zmajstrował lampę z abażurem, która zwisa z sufitu równo nad stołem. Ma nawet maszynkę elektryczną i czajnik.
       W wojsku było parę rzeczy, do których się za Chiny nie mogłem przyzwyczaić, ale jedną z gorszych były gołe żarówki. W domu matka na wszystkie lampy nakłada kolorowe abażury. Przez to nasze mieszkanie ma solidny, włoski wygląd: zaraz widać, że tu się jada fettucini i zeppoli. W wojsku żarówki są nie osłonięte i wiszą tuż pod sufitem. Światło z takich żarówek wszystko spłaszcza i robi się od niego jeszcze beznadziejniej, niż jest.
       Renaldi zrobił sobie abażur z pomarańczowego papieru. Pokój wygląda przez to przytulnie i cywilnie. Renaldi podaje ciasto i okazuje się, że to dziewczyna mu je przysłała, a nie matka. Renaldi pochodzi z miasta Steubenville w Ohio. Jego dziewczyna też tam mieszka i codziennie do niego pisuje. Pokazuje mi pliki listów: wystarczyłoby na cały worek pocztowy. Renaldi trzyma je w pudełkach pod łóżkiem. Pokazuje mi też zdjęcia tej dziewczyny: Włoszka, roztyje się po pierwszym dziecku.
       Nie wiem, jak by tu rozpocząć rozmowę o tym, co robi z człowieka wariata. Nawijam nieudolnie i ni stąd, ni zowąd wdajemy się w dyskusję o pacyfistach. Też chętnie posłucham. Mówię Renaldiemu, że wstąpiłem na ochotnika do Gwardii Stanowej, a później do wojska. Samemu trudno mi teraz w to uwierzyć. Renaldi dopytuje się, dlaczego to zrobiłem. Nie udaje, że jest ciekawy: naprawdę chciałby wiedzieć. Jak już mówiłem, lubię słuchać ludzi, ale ten Renaldi to istny mistrz słuchania. Naprawdę ciekawi go, co się do niego mówi.
       Niewielu jest ludzi, którzy się interesują tym, co kto inny myśli albo co ma do powiedzenia. W najlepszym razie słuchają cię, żebyś ty potem musiał ich wysłuchać. I wszyscy nawzajem wciskają sobie tony kitu. Czasami trafi się ktoś, kto wygląda, jakby słuchał, ale w końcu się wydaje, że tylko czai się na jedno twoje słowo, takie, od którego będzie mógł odbić z własną opowieścią. Mnie rozmowy towarzyskie przeważnie nudzą.
       Renaldi słucha naprawdę. Chce się dowiedzieć. Człowiek ma wrażenie, że robi mu swoim opowiadaniem dużą frajdę. Słucha tak, jakby to, co się mówi, było dla niego naprawdę ważne, i zadaje dokładnie te pytania, na które się czeka, i to zawsze w odpowiednim momencie. Działa na mnie jak jakaś lewatywa mózgu: o mały włos nie puszczam farby na całego. W ostatniej chwili gryzę się w język. Może on mi się taki wydaje tylko dlatego, że potrzebuję z kimś pogadać.
       Renaldi zaczyna od tego, jakie to straszne dla jego rodziców, że on, jedynak, sam jeden na całą okolicę zadeklarował się jako pacyfista. Matka nie może się zdobyć na wywieszenie w oknie błękitnej gwiazdy. Sąsiadki podsyłają jej niebieskie proporczyki z żółtą gwiazdą. Żółtą  nie złotą. Szczęściarze, którym zatłukli na wojnie syna, męża czy tam brata, mogą sobie wywiesić w oknie złotą gwiazdę i mówi się o nich matka/siostra/ojciec/żona spod złotej gwiazdy". Sąsiadki starej Renaldiego mówią o niej matka spod żółtej gwiazdy", że niby Renaldi taki tchórz. Matka pisuje mu o tym, albo na przykład pisze, że ktoś zesrał jej się na ganku czy wysmarował gównem klamkę. Renaldi mówi, że już parę razy mało nie skapitulował. Jego dziewczyna pisuje do niego w sekrecie, a on wysyła jej listy na poste restante.
       Obaj zgadzamy się, że tak naprawdę nienormalna jest tylko wojna. Trzeba go było przy tej okazji pociągnąć za język w sprawie wariatów, ale się zgapiłem. Renaldi nastawia maszynkę i nalewa z manierki wody do czajnika. Dalej rozmawiamy.
       Renaldi ma dwadzieścia pięć lat i właśnie robił magisterium z filozofii na uniwersytecie Kolumbia, kiedy chcieli go powołać. Renaldi uważa, że takie rzeczy jak wojna można zwalczać tylko w pojedynkę. Nikt nigdy prawnie ich nie zakaże. Pyta się mnie, czy w mojej jednostce chłopaki rzeczywiście chcieli walczyć. Nie pamiętam, żeby po pierwszym starciu z artylerią chociaż jeden rwał się do wojaczki. Renaldi dopytuje się jeszcze, jak to było w Stanach, zanim nas przerzucili. Tak Bogiem a prawdą to przypomina mi się tylko jeden głupi, którego łapy świerzbiły  czyli ja sam.
       Potem zaczynamy o tej bombie atomowej, którą właśnie zrzucili. Ten temat naprawdę bierze Renaldiego. Dla mnie to zakończyło wojnę z Japonią i tyle; lepiej się stać nie mogło. A ilu tam Japońców zabiło, czy po jednym, czy po parę tysięcy, to mnie obchodzi mniej więcej tyle, co zeszłoroczny śnieg. Jak o mnie chodzi, nie widzę lepszego i łatwiejszego sposobu.
        No tak, Al, tylko że pomyśl: bombardowali kobiety i dzieci, które nie miały z wojną nic wspólnego.
        A pies im mordę lizał, Japoniec to Japoniec. Walczymy z Japońcami, to zabijamy Japońców.
        Dobra, Al, tylko że żołnierz walczy z wyboru, a to były niewinne ofiary.
       Do kogo ta mowa, pytam się go. Pewnie, niechby wyrżnęli takich durniów jak ja, zasranych chojraków, którzy tylko szukają draki  ale większość chłopaków w ogóle nie chce się bić w żadnej wojnie; to są takie same ofiary jak każdy. Noszą spluwy, bo akurat mają tyle a tyle lat i tak a nie inaczej ich wychowano. Kobiety, starcy i dzieciaki nawet są tak samo winni wojen jak wszyscy. Nie każdy jest taki jak Renaldi czy jak Ptasiek  a przecież nawet Ptaśka wzięli. Wokół nich też nie da się wybudować świata, bo jest ich za mało.
       Renaldi dalej patrzy na mnie szklanym wzrokiem, więc postanawiam opowiedzieć mu o Ptaśku i o moim starym. To jest opowieść, która, mam nadzieję, wyjaśni mu, o co mi chodzi. Zresztą, zdaje się, że mógłbym zacząć recytować tabliczkę mnożenia, a Renaldi dalej by słuchał z oczami jak spodki.
       Dokłada sobie i mnie jeszcze po jednej porcji placka i dolewa herbaty. W pale się nie mieści! Herbata! Pół roku temu nikt by mi nie wmówił, że to nie pedał.
       Na Long Lane, jak się idzie do Sześćdziesiątej Dziewiątej, był parking używanych samochodów. Co piątek, jak odnosiliśmy książki do biblioteki, chodziliśmy tam z Ptaśkiem pogapić się na auta. Obaj mieliśmy hopla na punkcie motoryzacji. Interesowały nas nie tyle samochody  Ptasiek się nawet zaklinał, że nigdy w życiu nie siądzie za kierownicą  co systemy pracy silników. Już co nieco majstrowaliśmy przy małych silnikach samolotowych i przy silniku zbombardowanego motocykla, no i udało nam się zreperować kosiarkę pana Hardinga.
       Mój stary rokrocznie kupował nowy samochód i parkował go przed domem, żeby wszystkim pokazać, co to nie on. Raz na tydzień musiałem gada myć i pucować do połysku; zwykle Ptasiek mi pomagał. Czytaliśmy wszystkie broszury dołączane do samochodów. Ojciec kupował De Sotosy, bo gang miał filię w Filadelfii i jak ojciec zdał stary wóz, to nowy dostawał praktycznie za frajer. Brat mojej matki jest w Filadelfii grubą rybą i to on nam wszystko załatwiał. Tylko my ze wszystkich sąsiadów miewaliśmy coś takiego jak nowy samochód. Rodzice Ptaśka nawet nie umieli prowadzić. Ptaśka stary dojeżdżał do pracy szkolnym autobusem.
       No, nieważne; w każdym razie czyściliśmy świece, sprawdzaliśmy zapłon, pucowaliśmy styki, regulowaliśmy gaźnik, więcej niż to w ogóle było konieczne. Taki silnik wyglądał po naszej robocie, jakby nigdy nie schodził z wystawy.
       Łaziliśmy z Ptaśkiem po wszystkich sklepach samochodowych. Wiedzieliśmy, jaką który silnik ma moc, jak ustawione są biegi, skok tłoka, średnica cylindra  no wszystko. Prawie każdy wóz umieliśmy rozpoznać po odgłosie silnika, z zamkniętymi oczami.
       W któryś piątek wieczorem kręciliśmy się po parkingu, oglądaliśmy sobie najnowsze nabytki i nagle patrzymy  a tu fantastyczny okaz. Stutz Bearcat z 1915 roku. Nie mogliśmy dojść, jak się tam w ogóle znalazł. Był nie na chodzie i wszystkie gumy miał sflaczałe. Schwartz, taki facet, który prowadził cały parking, mówił, że trzeba go było doholować. Dał za niego dwadzieścia pięć dolców komuś, kto kupił Dodge'a, rocznik 1938. Ptasiek i ja nie mogliśmy się od tego auta oderwać. Miało ośmiocylindrowy silnik i karoserię w idealnym stanie. Targowaliśmy się przez jakieś dwa tygodnie i w końcu facet sprzedał je nam za trzydzieści dolarów, a za następne trzy doholowali je nam do garażu. Stary powiedział, że możemy korzystać z garażu do zimy, bo jak nadejdą chłody, on tam wstawi swój samochód.
       Pracowaliśmy nad tym wozem jak opętani. Rozebraliśmy caluteńki silnik. Tłoki pozakleszczały się w cylindrach. Odblokowaliśmy je i wyszlifowaliśmy cylindry. Wstawiliśmy nowe pierścienie i zawory. Ptasiek sam porobił na tokarce części zamienne, których nie mogliśmy kupić. Robił je w szkolnych warsztatach, tam gdzie swoje skrzydła. Zdrapaliśmy całą farbę, wyklepaliśmy wklęśnięcia i oczyściliśmy chromowanie. Solidna stal chromowa, nie powlekana. Postaraliśmy się o nowe dętki i napompowaliśmy koła  z autentycznymi drewnianymi szprychami.
       Próbowaliśmy z tysiąc razy, zanim wreszcie udało nam się zapalić silnik. Sprzęgło, przekładnia i wszystko było w idealnym stanie. Wyregulowaliśmy ten silnik tak, że chodził jak zegarek. Połataliśmy, poczyściliśmy i natłuściliśmy oliwą firmy Neetsfoot skórzane obicia, a drewnianą deskę rozdzielczą odnowiliśmy, używając papieru ściernego i pokostu. Pięknie wyszło, jak Boga kocham. Zdarliśmy lakier aż do metalu i pociągnęliśmy wszystko srebrzystoszarym kolorem. Zajęło nam to trzy miesiące.
       Kiedy zapalaliśmy nasze auto na korbę, rozlegał się fantastycznie rezonujący, głęboki ryk motoru: cały garaż aż chodził. Wyturlaliśmy samochód z garażu i przejechaliśmy się parę razy aleją tam i z powrotem. Żaden z nas nie miał prawa jazdy. Samochód był nie rejestrowany i nie miał kontroli technicznej. Czyli że wszystko odbywało się nielegalnie. Wiedzieliśmy, że mamy w rękach wartościową rzecz, ale nie chcieliśmy jej sprzedawać. To była nasza wielka miłość, ten samochód.
       Czasami śnił mi się w nocy; właściwie śni mi się do dziś. We śnie jedziemy sobie przez piękną, ciepłą okolicę w jakimś obcym kraju, coś jak Francja. Przy szosie nie ma ani jednej tablicy reklamowej, tylko drzewa po obu stronach, a na polach rośnie masa kwiatów.
       Postanawiamy zgłosić się do punktu kontroli technicznej pojazdów na stan Pensylwania i zarejestrować auto, żebyśmy potem mogli robić prawo jazdy. Mój stary mówi, że sam tam pojedzie i odwali za nas kontrolę. My z Ptaśkiem jesteśmy za młodzi, żeby być formalnymi właścicielami samochodu. Auto przechodzi przez kontrolę i dają mu rejestrację na nazwisko mojego starego. Pamiętam numer rejestracyjny: QRT 645.
       Przez wiosnę, kiedy Ptasiek siedzi u siebie i zajmuje się ptakami, ja albo majstruję w garażu koło samochodu, albo ćwiczę ciężary w piwnicy. Wyciskam już ponad sto pięćdziesiąt funtów. Pracuję tak samo nad kontrolą mięśni. Umiem ściągnąć żołądek w sznur i przekręcić z lewa na prawo. Namawiam Ptaśka, żeby mi na próbę przyłożył w brzuch z całej siły, ale on nie chce.
       W jakieś dwa miesiące po uzyskaniu rejestracji i papierów przychodzę po szkole do garażu, żeby założyć nową osłonę kierownicy  a samochodu nie ma! Na pewno go ktoś ukradł! Lecę na górę. Stary siedzi w dużym pokoju i czyta gazetę. Siedzi noga na nogę, a te nogi ma takie krótkie i grube w udach, że ta, co jest na górze, sterczy prosto do przodu. Ma czarne półbuty i białe jedwabne skarpetki. Kolorowe skarpetki nigdy mu nie pasowały, tak samo wełniane.
        Ukradli samochód!
        Żadne ukradli. Sprzedałem.
       Nawet nie spojrzy znad gazety.
        Daj spokój! Nie zalewaj! Wcale nie sprzedałeś! Komu sprzedałeś?
        Przyszedł wujo Nicky z jednym kumplem i kumplowi spodobało się auto. Powiedział, że sobie zaszaleje, i dał mi stówę w papierku. A co ty sobie w ogóle myślisz  że dam się w coś wpakować przez głupią kupę złomu?
       Przy ostatnich słowach patrzy na mnie, potem odwraca gazetę  trzepie ją parę razy, żeby się wyprostowała, i chowa oczy. Wujo Nicky to ten brat-szycha mojej matki. Odwracam się do matki.
        To prawda? On rzeczywiście sprzedał nasz samochód jakiemuś gangsterowi od wuja Nicka?
       Matka prasuje w przejściu między kuchnią a jadalnym. Bóg raczy wiedzieć, dlaczego zawsze ustawia się z prasowaniem właśnie tam, gdzie akurat najbardziej zawadza. Właściwie nawet nie wiem dlaczego. Chce mieć oko na kuchnię, żeby coś nie wykipiało, a jednocześnie móc pogadać ze starym.
       Mówi coś po włosku, a właściwie po kredencku, czyli w dialekcie sycylijskim. Jak zawsze, kiedy ma coś prywatnego do powiedzenia. Bez sensu, bo ja i tak rozumiem każde jedno słowo. Mówić nie mówię, ale rozumiem. I oni to wiedzą. Stara mówi ojcu, żeby dał mi pieniądze.
        On tam akurat wie, co zrobić z setką dolarów. Znowu się w coś wpakuje. Włożę forsę do banku. Jak będzie na coś potrzebował, może mnie poprosić. Starczy tego uciekania z domu.
       Zmienia nogi i w tym samym czasie znowu rozkłada i składa gazetę. Zawsze czyta gazetę złożoną we czworo, jakby jechał metrem, czy co, i nie chciał się za bardzo rozpychać.
        Połowa tej forsy nawet nie jest moja. Pół samochodu należy do Ptaśka.
       Nawet na mnie nie spojrzy. Matka zostawia deskę do prasowania.
        Vittorio, daj mu te pieniądze. Brać cudze pieniądze to kradzież.
       Znowu po kredencku. Stary podnosi oczy na matkę. Podoba mu się odgrywać wielką świnię.
        Nic mu nie muszę dawać ani w ogóle nikomu. Auto jest moje, zapisane na moje nazwisko. Mogę je sprzedać, komu mi się spodoba.
       Robi pauzę, żeby do wszystkich dotarło. Potem unosi się na jednym półdupku i wyciąga zwitek. Tak zawsze nosi pieniądze: w bocznej kieszeni, zwinięte w ciasną rolkę, duże banknoty z wierzchu. Odlicza pięć dziesiątek. Tamtą setkę ma na samym wierzchu, ale wyciąga dziesiątki, od spodu. Trzyma to wszystko w gumowej opasce, nie w gumce aptekarskiej, tylko w takiej mniej więcej, z jakiej matka robi sobie podwiązki. Wyciąga te pięćdziesiąt dolców w moją stronę.
        Masz, daj to temu swojemu kumplowi, co tak wywraca gałami. Ja ci mówię, że jeszcze się przez niego w coś wpakujesz. Ten szczeniak ma nierówno pod sufitem.
       Cofam się. Co za cholerne świństwo. Stary zwija rolkę z powrotem, nakłada gumę, przegina się na bok i chowa forsę do kieszeni. Dalej trzyma tych pięć skręconych w grajcarki banknotów. Ani myślę je brać. Stoję i nic. Matka wraca do roboty: zrobiła, co mogła, i dobrze o tym wie. Jak staremu odbije, gotów każdemu przyładować. Patrzy mi twardo w oczy. Jeszcze nie jest wściekły, ale już go bierze.
        Nie chcesz? Żebyś tylko potem nie opowiadał temu swojemu kumplowi, że mu nie chciałem zapłacić za jego połowę żelastwa.
       Przechyla się i sięga do kieszeni. Wiem, że jak dołoży te pięćdziesiąt z powrotem do rolki i schowa w kieszeni, to już do widzenia. Wyciągam rękę i biorę. Stary nic, chrząknął tylko pod nosem, jakbym go okradał, i czyta dalej.
       Lecę do Ptaśka. Wszystko mu opowiadam, a jak dochodzę do końca, Ptasiek każe sobie powiedzieć jeszcze raz. Potem muszę mu po parę razy powtarzać niektóre kawałki. Oczy latają Ptaśkowi jak głupie. Próbuję wcisnąć mu forsę, ale bierze tylko połowę. Właściwie tylko dwadzieścia, bo mówi, żebym rozmienił jedną dziesiątkę, to pięć sobie odbierze później. Widać, że myśli o czymś innym.
       Pyta, czy mógłbym się dowiedzieć, kto dokładnie kupił nasz samochód. Mówię mu, że nie ma szans: jak facet należy do mafii, nigdy go nie odnajdziemy. Ptasiek mówi, że w takim razie pójdzie pogadać z moim ojcem. To samobójstwo; próbuję go powstrzymać. I tak nic nie załatwi. Mój ojciec go zabije; nigdy go nie lubił. Ale na Ptaśka nie ma siły. Mówię, że niech w takim razie idzie sam, bo ja nie chcę zostać obryzgany jego krwią. Ptasiek nawet nie słucha, już wyszedł.
       Drzwi otwiera matka. Matka nigdy nic po sobie nie pokazuje, ale tym razem się nie uśmiecha. Ja stoję z tyłu, na schodku werandy. Ptasiek pyta, czy mógłby porozmawiać z moim ojcem. Matka wpuszcza go do środka. Obiegam cały ciąg domów od tyłu, włażę przez piwnicę i dostaję się do kuchni. Matka dalej prasuje w przejściu. Słyszę z pokoju głosy starego i Ptaśka.
        Co znaczy: chcesz swój samochód?
        Pan nie miał prawa sprzedać tego samochodu, panie Columbato. To jest samochód Ala i mój. Nie chcieliśmy go sprzedawać. Jest wart o wiele więcej niż sto dolarów.
        Wynoś się stąd, synu. Auto było zapisane na mnie i mogłem je sprzedać każdemu. Zmiataj. Chcę poczytać gazetę.
       Ptasiek ani drgnie. Widzę, że stary zaczyna się gorączkować. Podrzuca górną nogą. To zły znak  jak kot, co pręży ogon. Matka stawia żelazko na sztorc i patrzy, co będzie.
        Panie Columbato, czy może mi pan podać nazwisko człowieka, któremu się zdaje, że kupił nasz samochód?
       Stary jakby go w ogóle nie słyszał. Noga mu dalej chodzi. Ptasiek stoi. Czekam, kiedy rozpęta się piekło. Matka odwraca się do mnie i mówi, żebym zabrał Ptaśka, zanim ojciec coś zrobi. Nie mogę się ruszyć. Ptasiek stoi, jak stał. Stary nie patrzy na niego, tylko mówi:
        Słuchaj no, synu. Ty się stąd lepiej wynoś, zanim zawołam gliny!
        Bardzo panu będę wdzięczny, panie Columbato. Właśnie sam to zamierzałem zrobić. Chcę zgłosić kradzież samochodu.
       Tego właśnie było trzeba! Stary rzuca gazetę na ziemię i skacze na równe nogi. Ptasiek nie cofa się ani o milimetr. Stary nie jest za wysoki, niewiele wyższy od Ptaśka, ale co najmniej dwa razy grubszy. Potrząsa pięścią tuż przed nosem Ptaśka. Trzęsie z całej siły, aż z tyłu głowy podskakują mu włosy ulizane brylantyną.
        Będziesz mnie tu wyzywał od złodziei? Że niby ukradłem tę kupę złomu?
       Ptasiek patrzy mu w oczy, prosto przez tę pięść. Ciekawe, czy stary go uderzy. Ptasiek ani drgnie. Sterczy jak piórko w kapeluszu.
        Pan się chyba pomylił, panie Columbato. Sprzedał pan samochód, który wcale nie był pana. Zaszło jakieś nieporozumienie. Proszę mi podać nazwisko kupca, a ja mu wyjaśnię, co się stało, i zwrócę pieniądze.
       Starego zatkało na dłuższą chwilę. Oczy wyłażą mu z orbit. Widzę, że korci go, żeby wziąć Ptaśka za frak i wystawić za drzwi, ale zaczyna być podejrzliwy.
        Jeszcze raz ci powtarzam, synu. Ten facet, co kupił auto, w ogóle nigdy go już nie odda. Zaczniesz mu robić kłopoty, to wylądujesz na dnie rzeki w betonowej koszulce.
       Ptasiek jakby go w ogóle nie słyszał.
        Proszę mi tylko podać jego nazwisko, panie Columbato. Skontaktuję się z nim osobiście i nie będę musiał zawiadamiać policji.
       Stary zaczyna swój słynny numer: poszturchiwanie palcem. Umie tak dziabnąć środkowym palcem w miękkie miejsce tuż pod obojczykiem, że człowiek się czuje, jakby trafiła go tam kula. Ptasiek twardo stoi i wszystko wytrzymuje. Ani drgnie. Trudno uwierzyć, że stary się nie oszczędza. Opuszcza rękę i gapi się na Ptaśka; widzę, że ta opuszczona ręka aż go świerzbi, żeby palnąć na całego. Powoli zaczynam myśleć, że wygra niewzruszony spokój i nieodparta siła.
        Widzi pan, panie Columbato, my z Alem mamy poświadczenie zakupu z podpisem pana Schwartza. Samochód jest formalnie naszą własnością.
       Oczywiście wpuszcza starego w maliny. Schwartz nic takiego nam nie dał.
        Zgodził się pan przeprowadzić samochód przez oficjalną kontrolę i rejestrację i rzeczywiście w papierach figuruje pana nazwisko, ale nie jest pan formalnym właścicielem pojazdu: nie wydaliśmy panu przecież dowodu zakupu. Samochód nie przestał być naszą własnością. Dlatego jeszcze raz proszę, żeby podał mi pan nazwisko tego, kto go kupił, a ja mu wszystko wyjaśnię.
       Stary siada. Nie wierzę własnym oczom. Ptasiek stoi, gdzie stał.
        Ktoś, kto kupił nasz samochód, na pewno wolałby uniknąć pytań policji. To przecież nic przyjemnego.
       Stary autentycznie oblewa się potem. Na czole i nad ustami zbierają mu się małe kropelki.
        A coś ty, synu, taki honorowy? Patrz, zrobię ci przyjemność.
       Przegina się, wkłada rękę do kieszeni i wyciąga rolkę. Starannie odlicza następne pięćdziesiąt dolców i wyciąga je w stronę Ptaśka. Ptasiek nic. Stary macha wachlarzykiem banknotów.
        Tyle za niego dostałem, synu, ani grosza więcej. Bierz i zmiataj stąd. Daj mi święty spokój, dobra?
       Matka jest już w pokoju. Bierze od ojca pieniądze i wyprowadza Ptaśka za ramię. Ptasiek nie opiera się i idzie za nią do kuchni. Jest biały jak ściana, usta mu posiniały i trzęsie się cały jak galareta. Matka mówi do Ptaśka po angielsku.
        Weź pieniądze, chłopiec. Wujek Ala, mój brat, da mi więcej. Nie rób kłopotów. Ile pieniędzy ty chcesz?
       Ptasiek patrzy jej prosto w oczy. Wzrok mu się szkli. Bierze od niej banknoty i podaje mnie. Kręcąc głową, schodzi po schodkach do piwnicy i tylnym wyjściem wydostaje się na dwór. Chcę lecieć za nim, ale matka każe mi zostać.
       Kończę opowieść. Renaldi siedzi jak wmurowany, nie odrywa ode mnie oczu, cały zamienił się w słuch. Przez cały czas kiwał głową i na różne sposoby dawał mi do zrozumienia, że słucha, i to z dużym zaciekawieniem. Czasami trudno mi jest opowiadać dalej, bo nie wyrabiam nerwowo. Z nerwami nie jestem jeszcze tak całkiem w porządku.
       Po jakimś tygodniu matka daje mi następne sto dolarów. Właściwie zmusza mnie, żebym je wziął, i przysięga się, że to od brata. Brat dałby jej i dziesięć tysięcy dolców, jakby go poprosiła, nawet nie pytając na co.
       Oddaję wszystko Ptaśkowi i mówię mu, że Nicky odpalił matce dwie stówy. Ale Ptasiek dalej ma żal. Obliczył, że auto jest warte co najmniej trzysta, prowadzi wywiad w sprawie kupca i myśli wezwać gliny. Pisał nawet do wydziału samochodowego, żeby mu podali, na kogo zarejestrowany jest nasz samochód. Mówię mu, że go zaciukają, ale on ma to gdzieś. Jak już Ptasiek na coś się zaweźmie, szczególnie kiedy jest wściekły jak teraz, trudno mu to wybić z głowy.
       Mijają dobre trzy tygodnie, zanim znów odwiedzam Ptaśka. Ptasiek ćwiczy machanie skrzydłami na podwórku za domem. Na piersi ma wielkie czarnosine ślady. Dopiero po paru sekundach dociera do mnie, że to tam właśnie stary dźgał go paluchem. Nie oszczędzał się ani trochę, a Ptasiek przy każdym szturchnięciu nacierał całą siłą na jego palec. Łaska boska, że mu go nie złamał.
       Przerywam opowieść. Męczy mnie. I tak nie zdaje mi się, żeby Renaldi kapował, o co mi chodzi. Sam nawet nie bardzo wiem, o co.
        Ale heca, Al. Naprawdę powinieneś to powiedzieć Weissowi. Może potrafiłby coś zrozumieć i pomóc Ptaśkowi. Weiss pewnie nawet nie wie, że wołacie Ptaśka Ptasiek. To mu powinno wiele wyjaśnić. To twój obowiązek wobec Ptaśka.
        Jeszcze czego. I ty też nic nie mów, rozumiesz? Niech już lepiej Ptasiek zostanie pierdolnięty, niżby go miało wyleczyć takie gówno jak Weiss. Jakbym tak ja otrząsnął się z obłędu i zobaczył przed sobą Weissa, płakałbym pewnie rzewnymi łzami do końca życia.
       Tu trzeba było zapytać, co to znaczy być wariatem", ale nie zapytałem. Ten Renaldi wie zdaje się tyle, co i ja. Każdy ma jakąś swoją prywatną szajbę. Jak z nią włazi w paradę zbyt wielu ludziom, mówią na niego wariat. Czasami człowiek sam już nie wyrabia, przyznaje się, że zwariował, i wtedy inni się nim zajmują.
       

10
       
       Odkąd zaczęły się gody, Alfonso jest dla mnie bardziej łaskawy. Nie powiem, że przyjazny, ale panuje między nami coś w rodzaju paktu. Szczerze mówiąc, polega to na tym, że mnie w zasadzie ignoruje. Nie wiem, co mu powiedziała Ptasia, ani jak dalece kanarki radzą sobie z tego typu pojęciami, ale przyjął zdaje się do wiadomości, że nie zamierzam go skrzywdzić.
       Budowa gniazda posuwa się w dobrym tempie. Oboje kręcą się przy nim całymi dniami. Alfonsowi wolno pomagać w transporcie, ale nie ma prawa niczego układać w gnieździe. Ptasia ma ściśle określoną koncepcję, jak co powinno być. Alfonso podfruwa na górę ze strzępkiem szmatki, a Ptasia zabiera mu go z dziobka. Zdaje się, że Alfonso ma tylko ogólną wizję budowy, a brak mu koncepcji.
       Kiedy zbliżam się, żeby zajrzeć do gniazda, Ptasia nie podnosi alarmu i wydaje się bardzo z siebie dumna. Nie przeplata paseczków tkaniny, tylko nakłada je starannie jeden na drugi tak, że tworzą w końcu zwartą, konkretną fakturę. Alfonso jest mniej zachwycony moim wścibstwem. Cały czas stoi na szczycie klatki, racząc mnie najgroźniejszym spojrzeniem, na jakie go stać. Ptasia nadaje gniazdku kształt głębokiej studzienki, o obwodzie nieco mniejszym niż obwód jej klatki piersiowej i nieznacznym zwężeniu u szczytu. Wnętrze przypomina formę na mały wazonik. We wtorek wieczorem widzę, że praca skończona.
       W środę przychodzę ze szkoły i z przerażeniem stwierdzam, że gniazdo zostało rozniesione na strzępy po całym awiarium. Rany boskie, tego tylko brakowało! Zwariować można. Trwa budowa nowego gniazda. Ptasia jest już wyraźnie niespokojna. Gdyby nie Alfonso, który dokarmia ją od czasu do czasu, pewnie zagłodziłaby się na śmierć. W górę, na dół, tam i z powrotem, staranne wybieranie właściwego strzępka z kupki ścinków, przelot do gniazda, układanie szmatki z jeszcze większą pieczołowitością. Ptasia za każdym razem mości się w gniazdku przez chwilę, żeby sprawdzić wymiary, i leci dalej. Nie mam zielonego pojęcia, dlaczego pierwsze gniazdko uznała za niedobre. Ptasia zmusza nieszczęsnego Alfonsa do katorżniczej roboty. Alfonso nie ma z tego za grosz satysfakcji twórczej, ale Ptasia nie popuszcza. On jest tu transportowcem, ona budowniczym. Dwa razy widzę, jak Alfonso podlatuje na swoją ulubioną górną żerdź, żeby trochę pośpiewać i odsapnąć. Ptasia natychmiast leci za nim i goni go z powrotem do kieratu.
       Tym razem, gdy budowa dobiega już końca, Ptasia rozszarpuje kłaczki na beżowy puch pojedynczych nitek. Wykłada nim spód i górną krawędź gniazda. Wygląda to przepięknie. Okazuje się jednak, że Ptasi dalej jest za twardo, więc zaczyna ścigać Alfonsa i wyszarpywać mu puch z okolic piersi. Alfonso z początku nie protestuje, ale wreszcie traci cierpliwość. Za następnym podejściem daje jej parę razy dziobem po głowie i przegania po całym awiarium, aż w końcu Ptasia ucieka do klatki i siada na gnieździe. Siedzi, a Alfonso śpiewa tę samą cichą, czułą pieśń, którą śpiewał w nocy, gdy go słyszałem po raz pierwszy. Jego śpiew mówi mi, że gniazdo gotowe.
       Kanarki w klatce są jak ludzie, w tym sensie, że wiodą nie całkiem naturalny dla siebie tryb życia. Żyją bezpieczniej, niż gdyby żyły naturalnie, dlatego niewiele wiedzą o zagrożeniu fizycznym i brak im doświadczenia w walce o byt. Ptak, który umarłby na wolności z przyczyn naturalnych, bywa często specjalnie utrzymywany przy życiu przez hodowcę, który ma w tym własne cele  inne niż walka o przetrwanie  na przykład kolor albo śpiew, albo kształt ciała, czy co tam jeszcze. Ptak w klatce stopniowo traci witalność i samodzielność, która umożliwiłaby mu przetrwanie.
       Dla przykładu: w warunkach naturalnych samica ptaka składa pierwsze jajo i natychmiast tak ją pochłania polowanie na pokarm i ochrona własnego terytorium, że zazwyczaj nie od razu zaczyna wysiadywać. Dopiero gdy złoży wszystkie jajka, zaczyna siedzieć na nich na dobre. Z ptakiem w klatce jest inaczej. Samiczka w klatce jest tak niecierpliwa i tak dalece skazana na gniazdo przez ciasnotę klatki, że siada twardo natychmiast po złożeniu pierwszego jajka. Oznacza to, że jeśli składa cztery, pierwszy pisklak wylęgnie się cztery dni przed ostatnim. Cztery dni to dla pisklęcia bardzo dużo: największy zgarnia całe jedzenie i depcze po młodszych, które w zasadzie mają znikome szansę na przeżycie. Dlatego hodowcy usuwają z gniazda jajka w miarę ich przybywania. Umieszczają je tam z powrotem, dopiero gdy samica skończy się nieść. W miejsce usuniętego jaja podkłada się sztuczne albo szklaną kulkę, żeby ptak nie zniechęcił się i nie porzucił gniazda.
       W czwartek rano mam już gotowy komplet sztucznych jajek. Ptasia dwie ostatnie noce przespała w gnieździe, a mówią, że to pewny znak. Przyszykowałem też oliwę i watkę na wypadek, gdyby jajko utknęło. W podręczniku piszą, że młoda samiczka może mieć czasem trudności ze zniesieniem jajka: napina się tak bardzo, że jajko nie jest w stanie wydostać się na zewnątrz. Ptak może od tego umrzeć. W takim przypadku należy kapnąć na odbyt ptaka ciepłą oliwą i masować go delikatnie wacikiem, póki mięśnie się nie rozluźnią i jajo nie wydostanie się na zewnątrz.
       Z samego rana stawiam im na podłodze świeży pokarm i papkę z jajka. Papkę z jajka podaję obojgu od początku godów. Robi się ją z jajka na twardo utartego z odżywką dla niemowląt. I Ptasia, i Alfonso naprawdę to lubią. Ptasia sfruwa do miseczki, ledwie poczuje zapach jajka. Wchodzę do awiarium i zerkam do gniazdka. Jest jedno jajko. Z przejęcia aż boję się je wyjąć. Oddycham bardzo głęboko, żeby się uspokoić. Łyżeczkę mam już w pogotowiu: sięgam i delikatnie wsuwam ją pod jajko. Unoszę, jajko telepie się we wgłębieniu łyżki, ręka mi drży, przekładam jajko na posłanie z waty w małym naczyńku. Szybko podkładam atrapę. Cały czas trzymam ją w garści, żeby była ciepła. Wiem, że Ptasia jest za sprytna, żeby się dać nabrać na zimną, twardą grudkę.
       Ptasia zdążyła tymczasem podfrunąć do gniazda. Obserwuje mnie z dużą podejrzliwością. Wydobywa z siebie najbardziej błagalny kwiip, na jaki ją stać, co bynajmniej nie działa na mnie uspokajająco. Ledwie umieściłem na miejscu fałszywe jajko, Ptasia, już wyraźnie uspokojona, przeskakuje na obrzeże gniazda i schodzi do wysiadywania. Czoło i dłonie mam mokre od potu. Ostrożnie wynoszę miseczkę z jajkiem poza awiarium.
       Jajeczko jest piękne. Ustawiam naczynie na parapecie, żeby mu się dokładnie przypatrzeć. Na bladej, niebiesko-zielonej skorupie widnieją maciupeńkie rudobrązowe cętki. Nie są to ślady krwi, lecz prawdziwe cętki. Nie bardzo ciemne, trochę jak zblakłe piegi. Pod światło widzę przez skorupkę zarys żółtka. Niesamowite, jak się pomyśli, że tam właśnie zaczyna się ptak: że pióra, dziób i lot zamknięte są w jajku. Chciałbym znaleźć się tam w środku i narodzić się na nowo jako ptak. Chciałbym mieszkać w gnieździe i grzać się pod piórkami Ptasi, dostawać od niej jeść, tulić się ciasno do braciszków i siostrzyczek, czuć, jak moje skrzydła nabierają mocy i jak rosną mi pióra.
       Ptasia nie przykłada się zanadto do wysiadywania pierwszego jajka, ale nie odstępuje gniazda, a Alfonso sporo czasu spędza przy niej w klatce. Na drugi dzień rano przybywa nowe jajeczko. Trochę intensywniej niebieskie niż pierwsze. Ptasia na serio bierze się do wysiadywania. Przez całe popołudnie tylko jeden raz opuszcza gniazdko. Alfonso przynosi jej co prawda pokarm, ale organizm Ptasi potrzebuje teraz wapna do budowy jajeczek, więc Ptasia sfruwa na dół skubnąć trochę ossa sepia. Alfonso nie tylko ją karmi: często staje obok i śpiewa. Od czasu do czasu pieprzy ją na gnieździe. Nie wiem, czy to przypadkiem nie zaszkodzi jajkom, które Ptasia jeszcze nosi, i czy nie byłoby lepiej zamknąć klatkę z Ptasią w środku i potrzymać Alfonsa z dala, ale nie decyduję się na taki krok.
       Rano w gniazdku leży trzecie jajko. Podobne do pierwszego, tylko ma mniej cętek. Poza tym jest dłuższe i węższe. Za każdym razem podmieniam jajeczko. W książce piszą, że jedna atrapa wystarczy, żeby utrzymać samicę w gnieździe, ale ja jestem pewien, że albo Ptasia, albo Alfonso potrafi zliczyć do czterech. Kiedy Ptasia sfruwa na dół, żeby coś zjeść albo trochę się poruszać, na gnieździe siada Alfonso. Za pierwszym razem widzę, że stoi na krawędzi i zagląda w głąb; mam pietra, że zapuści dziób do środka i zacznie zjadać jajeczka. Z kanarkami czasem tak bywa. Karmię je w końcu kurzym jajem, a różnica nie jest aż tak wielka. W książce piszą, że jeśli jajko przypadkiem się stłucze, należy je natychmiast usunąć z gniazda, żeby ptaki nie zdążyły go zjeść. Ptak, który raz nauczy się jeść jajka, przestaje się nadawać do hodowli.
       Po czwartym jajku wkładam, wszystkie prawdziwe do gniazda i zaznaczam datę w kalendarzu. Wylęg powinien nastąpić w trzynaście dni po umieszczeniu jaj w gnieździe. Na drugi dzień rano ze zdumieniem stwierdzam, że Ptasia złożyła piąte jajko. Samica kanarka składa zazwyczaj dwa do czterech jaj, zwłaszcza tak młoda jak Ptasia.
       Zaczyna się długie czekanie. Wydaje mi się, że te dwa tygodnie nigdy nie miną. Robię się strasznie czuły na hałasy. W książce piszą, że nagły hałas lub wstrząs może zahamować rozwój embriona albo przestraszyć samicę do tego stopnia, że porzuci gniazdo. Wyklejam framugę drzwi gumowymi koreczkami, żeby nie dało się trzasnąć. Robię też wywieszkę na drzwi: PROSZĘ O CISZĘ. Matka już się cała gotuje i tylko czekać, aż wybuchnie. Na szczęście akurat przynoszę dobre stopnie okresowe: na szczęście dla mnie, oczywiście, chociaż matka nadal marudzi, że śmierdzi i że myszy. Boję się tylko, żeby któregoś dnia nie weszła do mojego pokoju i nie otworzyła okna albo drzwi do awiarium, albo i jednego, i drugiego. Nie wiem, dlaczego ona taka jest.
       Alfonso uczy się siedzieć na gnieździe tuż obok Ptasi. Karmi ją, a ona karmi jego. Trudno uwierzyć, że to ten sam ptak, co kiedyś. Do mnie odnosi się już prawie przyjaźnie, pod warunkiem, że nie zbliżam się zanadto do gniazda.
       Którejś soboty idę odwiedzić pana Lincolna i jego rodzinę i popytać, co dalej. Opowiadam panu Lincolnowi o Alfonsie, a on tylko kręci głową i mówi, że muszę mieć dobrą rękę do ptaków. Każe mi uważać, żeby Ptasia za mocno nie siedziała, bo dostanie potówek. Młoda samica tak się czasami przejmuje swoją rolą, że wytwarza przy wysiadywaniu nadmiar ciepła i zaczyna się pocić. Traci przez to energię i staje się nerwowa, w związku z czym potrafi niechcący przekłuć jajko szponem albo nawet porzucić gniazdo. Pan Lincoln mówi jeszcze, że powinienem przestać je karmić jajkiem, przysmakami i zieleniną, a zwłaszcza z mleczem koniec. Aż do dnia wylęgu. Tym sposobem krew im się trochę uspokoi. Pan Lincoln powinien sam napisać książkę o ptakach. Jest lepszy od wszystkich podręczników.
       Dwunastego dnia Ptasia sfruwa z gniazda i kąpie się w miseczce do picia. Zakrawa to na takie szaleństwo, że aż się boję, czy w ostatniej chwili nie postanowiła porzucić gniazda. Chociaż to normalny wieczór po szkole, wskakuję na rower i pędzę do pana Lincolna. Pan Lincoln śmieje się i mówi, że Ptasia to bystry ptak. Czasami samiczki takie są, że czy to przez wyliczenie, czy przez wyczucie ruchu małych wewnątrz jajka, potrafią stwierdzić, że pisklęta niedługo zaczną się wykluwać, a wtedy lecą się wykąpać i wracają do gniazda jeszcze mokre. Woda zmiękcza skorupki, przez co pisklętom łatwiej jest wydostać się na zewnątrz.
       Wracam do domu dopiero po siódmej, jest już po kolacji. Matka się wścieka, ojciec nic nie mówi. Rodzice zabraniają mi być po ciemku poza domem w normalny dzień szkolny. Mówię, że byłem u pana Lincolna w związku z ptakami. Marnie będzie, jak się kiedyś dowiedzą, że pan Lincoln jest czarny. Mają w tej sprawie dość szczególne poglądy.
       Czternasty dzień wypada w sobotę, więc mogę spokojnie słuchać i obserwować. Jeszcze w łóżku, ledwie się obudziłem, słyszę cieniutkie piip-piip pierwszego nowo narodzonego pisklęcia. Jajko i papkę wstawiam już do klatki. Ostrożnie schodzę z łóżka i zaglądam do awiarium. Alfonso raczy się papką z jajka. Ptasia siedzi twardo na gnieździe. Zaglądam na podłogę klatki  jest skorupka. Za jakąś godzinę rodzi się drugi ptaszek. Widzę, jak Ptasia sięga pod brzuszek, żeby mu pomóc. Wyciąga skorupkę i wyrzuca na podłogę klatki. Nie potrafię powiedzieć, czy karmi małe, czy nie. Potem muszę zejść na śniadanie, a gdy wracam, jest już kolejny pisklak. Właściwie nie wiem, jeden czy dwa. Słabiutkie piip-piip-piip-piipy tak się na siebie nakładają, że trudno je rozróżnić.
       Obserwuję Ptasie cały dzień  nie karmi małych. Zaczynam się niepokoić. Mówiłem już, że kanarki są jak ludzie: nie żyją w sposób naturalny i w związku z tym czasami robią głupstwa. Oprócz tego, że potrafią zjadać jajka, zdarza się, że nie chcą ich wysiadywać albo nie karmią nowo narodzonych piskląt. Czasami na widok małych samica wpada w taki popłoch, że wyskakuje z gniazda i za nic się więcej do niego nie zbliży. Ładne, gładziutkie jajeczka  w porządku, ale wijące się pisklaki  o nie, tego już za wiele. I to nie dlatego, że taki ptak jest wredny albo coś  po prostu nie wie albo nie pamięta, co ma robić. Ludzkie matki i ojcowie też czasem porzucają gniazdo, z tych samych powodów.
       Około trzeciej po południu Ptasia sfruwa na dół do jedzenia. Alfonso leci na jej miejsce. Staje na krawędzi, patrzy do środka, potem zanurza łebek w głąb gniazda. Boję się, czy nie zacznie wyrzucać małych  to też się czasem zdarza. Ale widzę, że unosi łebek, żeby wydobyć więcej pokarmu z wola, i już wiem, że karmi pisklęta. Jestem tak przejęty, że chce mi się skakać po całym pokoju. Kiedy Ptasia wraca, Alfonso nadal karmi dzieci. Za każdym razem, gdy pochyla łebek, słyszę wzmożone popiskiwania. Robię, co mogę, żeby wspiąć się jak najwyżej i zobaczyć pisklęta. W końcu nawet włażę na łóżko i zwieszam głowę w dół, ale i tak nic z tego. Ptasia chwilę przygląda się temu, co robi Alfonso, zaraz jednak osłania sobą młode i kończy całą operację. Znów zaczynam się martwić. Czy Alfonso poradzi sobie sam z karmieniem? Czy Ptasia nigdy się nie nauczy?
       Dopiero w niedzielę wieczorem widzę, że Ptasia karmi swoje dzieci. Chyba wcale by nie zaczęła, gdyby nie Alfonso. Dwa razy siłą zepchnął ją z gniazda, żeby dać małym jeść. Ptasia zupełnie od tego ogłupiała, nie potrafi wymyślić nic innego, jak siedzieć twardo na gnieździe z nadzieją, że wszystko się w końcu wyjaśni. Ostatnie pisklę wylęga się tego samego dnia.
       Nie wiedziałbym o tym, gdyby nie skorupka na podłodze. Pisklęta bez przerwy nadają: piip-piip-piip-piip jedno przez drugie, bez ładu i składu, pojedynczo albo chórem, gdyż popiskują z nieco różną częstotliwością. Nie potrafię rozróżnić ich po głosie.
       Na drugi dzień w szkole kompletnie nie kontaktuję. Łapię się na tym, że siedzę sztywno, cały spięty  wykluwam jaja. Bez przerwy próbuję sobie wyobrazić, jak wyglądają pisklęta. Czy są ciemne, czy jasne, czy choć jeden jest podobny do Alfonsa, czy to samce, czy samiczki? Czy Ptasia będzie je dalej karmić? Jak zachowa się Alfonso, kiedy małe wyjdą z gniazda? Czy okażą się złośliwe i będą wojować w gnieździe? Nie mogę się doczekać końca lekcji.
       Wieczorem korzystam z okazji, że Ptasia sfrunęła jeść. Wchodzę do awiarium i udaje mi się prześcignąć Alfonsa w drodze do gniazda. Jeszcze jedno jajko leży nie wyklute. To znaczy, że małych jest cztery. Na dnie gniazda wyglądają jak jednolita masa mizernie opierzonego ciała. Alfonsa zbiera się w sobie i ląduje na krawędzi gniazda. Ledwie drgnęło pod jego ciężarem, cztery małe łebki wysuwają się chwiejnie z masy nagiego ciałka. Miękko wyglądające dziobki rozwierają się na oślep między zaciśniętymi powiekami. Alfonso karmi je, jakby niepomny mojej bliskiej obecności. Jeden pisklak ma skórę całkiem ciemną: będzie pewnie tak ciemny jak Alfonso. Dwa są jasne, a jeden chyba cętkowany. Postanawiam odczekać jeszcze jeden dzień, zanim usunę nie wyklute jajko. Wszystkie pisklęta są jednakowo duże, więc nie potrafię powiedzieć, które urodziło się dzień później  a może właśnie to ostatnie siedzi w nie wyklutym jajku.
       Ptasia podfruwa do gniazda i pomaga Alfonsowi w karmieniu. Małe łebki wysuwają się chętnie do góry, a rodzice niemalże chowają je całe w swoich dziobach, żeby wepchnąć pokarm w głąb gardzieli. Alfonso sfruwa na dół po następną porcję jedzenia, ale Ptasia postanawia, że dzieci miały dość, i zasadza się na gnieździe.
       Następnego dnia rano sięgam między ciepłe, rozedrgane ciałka i wydobywam ostatnie jajko. Biorę je pod światło i widzę, że jest przezroczyste. Patrzę jeszcze raz, z bliska, pod zapaloną żarówką  w środku nie ma nic. Jakimś cudem nie zostało zapłodnione; jest sterylne. Nie do wiary, zważywszy, jakie tu odchodziło pieprzenie. Nie mogę go przecież wyrzucić, więc układam na watce w pudełeczku i chowam do szuflady, tam gdzie skarpetki. Może to i lepiej, że się nie wykluło  czwórka to już i tak tłok jak na jedno gniazdo.
       

11
       
       Na drugi dzień rano odbywam kolejne posiedzenie z Weissem. Ciekawe, czy Renaldi coś mu mówił. Nie przypuszczam, ale nigdy nic nie wiadomo. Może to kapuś na usługach Weissa.
       Weiss gra dzisiaj pana psychiatrę, od razu widać. Fartuch czyściutki, wykrochmalony, okulary wyświecone tak, że ledwo widać mu oczy. Ręce złożone, podwinięte palce opiera na blacie biurka. Do tego przywdział swój najlepszy uśmiech: spokój, miłość bliźniego, wszyscy-ludzie-są-braćmi-życie-jest-parszywe-ale-wspólnie-jakoś-damy-sobie-radę. Zdradzają go grube kciuki  cały czas nieudolnie kręcą młynka. Tak mocno ślizgają się jeden po drugim, że prawie słychać tarcie opuszków.
       Stoję, wytrzymuję salut, a ten suszy do mnie zęby. W końcu poddaje się i salutuje byle jak, kończąc ten gest wskazaniem tłustą łapą  paluchy rozcapierzone, kciuk lekko zagięty do środka dłoni  na krzesło po drugiej stronie biurka.
        Siadaj, Alfonso.
       Alfonso! Och, ty Karol! Nawet matka nie mówi do mnie Alfonso. Szkoda, że nie wiem, jak ta pierdoła ma na imię. Na czarnej tabliczce w rogu biurka pisze tylko Mjr S. O. Weiss. Kusi mnie, żeby go spytać, od czego może być to S" prócz Skurwysyn", ale co się będę niepotrzebnie narażał. On w końcu robi to, co do niego należy. Tylko szkoda, że tak kiepsko.
       Który dobry psychiatra pójdzie pracować do zasranego wojska? Jakby był chociaż średni, daliby go do lotnictwa. Zakład, że pierwszy z brzegu psychiatra z lotnictwa poznałby się na Ptaśku lepiej niż ten bubek. I sam też miałby jakąś odmianę. Całymi dniami użerają się tam z facetami, co nie chcą latać, a tu nagle znalazł się jeden, co chce  i to w dodatku bez samolotu.
       Weiss ciągle się do mnie uśmiecha. Ciekawe, czy trenuje w lustrze. Tak się mamy bawić?  proszę bardzo. Widać, że mało miał do czynienia z Sycylijczykami. Sycylijczycy potrafią tak cały dzień przesiedzieć przy stole: będą się do siebie szczerzyć jak kukurydza, będą ględzić o pogodzie, będą sobie prawić Bóg wie jakie komplementy, chociaż przez cały czas wiedzą, że przed tym drugim facetem stoi zatrute wino, sami trzymają pod stołem otwarty nóż, a trzej kumple celują tamtemu z ukrycia prosto w łeb. I to nawet jak wiedzą, że ten drugi obstawił się dokładnie tak samo. Prawie w każdym Sycylijczyku siedzi jakieś szaleństwo  to pewnie przez to, że od pokoleń chowają się w słońcu, no i od przemieszania Fenicjan, Greków i Rzymian. To nie jest dobra kombinacja. Po Fenicjanach jesteśmy miglance, po Grekach  cwaniacy, a po Rzymianach wredni. Kupuję tę rolę. Wyszczerzam się od ucha do ucha, chociaż Weiss przez badanie dużo traci. Postanawiam zagaić rozmowę.
        Co skłoniło pana do zostania psychiatrą, panie majorze?
       Ani drgnie. A może on jest sycylijskim Żydem?
        Ciekawi mnie, czy myślał pan o tym jeszcze w szkole, czy też to przyszło nagle, jak to czasami w życiu bywa?
       Weiss odchrząkuje w głębi gardła. Pytanie było całkiem fair. Weiss pochyla się nad biurkiem; dalej przytrzymuje się blatu rękami.
        No cóż, Alfonso, mówiąc szczerze, decyzję podjąłem na akademii medycznej. Znasz taką starą zagadkę: Kto to jest psychiatra?"
       Znam, ale chcę go zmusić, żeby sam powiedział.
        Nie znam, panie majorze  uśmiecha się.
        Psychiatra, mówią, to żydowski lekarz, który nie cierpi widoku krwi.
       Fantastycznie, fantastycznie. Nie wiem, czego Weiss się po mnie spodziewał, ale wybucham śmiechem. Śmieję się oczko za długo. Prawie każdy Sycylijczyk rodzi się ze sztucznym śmiechem, który może włączyć na zawołanie. Sycylijczyk, jak czuje w tym swój interes, potrafi się obśmiać z własnego pogrzebu. Każdy się nabierze na ten śmiech, prócz drugiego Sycylijczyka.
        Bardzo dobre, panie majorze.  Nie będę mu ułatwiał, jeszcze czego.  Ale teraz poważnie: dlaczego zaczął się pan zawodowo interesować głupkami i szajbusami?
        Pracuję nie tylko z ludźmi nienormalnymi, Alfonso. Wiele osób skarży się na jakiś drobiazg, który im doskwiera, a ja pomagam im wyrzucić to z siebie i tym samym poczuć się lepiej.
        I wojsko za to płaci, panie majorze?
       Chytrus, skubany, nie ma co. Aż go roznosi, żeby się jakoś dobrać do mojej mózgownicy. Nic się nie obcyndala.
        Wojsko, sierżancie, nie jest takie złe. Udział w wojnie to nic miłego, w żadnych warunkach, ale wojsko swojemu zginąć nie da.
        Wiem to po sobie, panie majorze.  Też walę prosto w oczy. Ale on dobry jest: uśmiecha się i nic więcej.
        Powiedz no mi, Alfonso, jaki był twój ojciec?
        Mój ojciec jeszcze nie umarł, panie majorze.
       Weiss patrzy na kupę papierów, o którą opiera dłonie. Tam nic nie może być, a już na pewno nie o moim starym. Znowu gramy psychiatrę.
        Tak, naturalnie. Chciałem zapytać, jaki on jest. Jak się ze sobą dogadujecie.
        To jest wdechowy facet, panie majorze. Zawsze byliśmy jak dwaj kumple. Zabierał mnie na biwaki i budowaliśmy razem modele samolotów  no, takie tam. On jest naprawdę bombowy i fantastyczny dla matki. Matkę mam najlepszą na świecie.
       Można by jeszcze dodać kilka linijek z wierszyka Jack Armstrong, mały Amerykanin".
        Ach tak, A czym się trudni twój ojciec, Alfonso?
        Jest kanalarzem, panie majorze. Mówi o sobie hydraulik, ale tak naprawdę to całymi dniami szufluje łajno. Wieczorami wchodzi do domu od podwórza, bierze prysznic w piwnicy i szoruje się od góry do dołu wielką ryżową szczotką. Paznokcie nosi takie krótkie, jakby je obgryzał. To po to, żeby gówno mu się pod nimi nie zbierało. Jak przychodzi do stołu na kolację, nikt by nie powiedział, że cały dzień stał w szambie. Jest kapitalny i tyle, panie majorze. Nigdy nie słyszałem, żeby narzekał, a pieniądze co do grosza oddaje matce. Jesteśmy biedni, ale czyści i uczciwi, panie majorze. Cieszymy się, że nasza wspaniała ojczyzna dała nam taką szansę.
       Tu przydałoby się wrzucić Któż to, ach któż, to wszak sierotka Annie". Powiedzieć mu, że mam w domu niezwykłego psa z pustymi oczodołami?
       Wciskam mu ten cały kit z kamienną twarzą. Odezwała się we mnie sycylijska krew. Wujo Nicky byłby dumny z siostrzeńca. Wujo Nicky zbija na wojnie ciężki szmal. Sprzedaje zaświadczenia o alergii wystawiane przez autentycznych lekarzy, po tysiąc pięćset dolców sztuka. Z każdego ma tysiąc na czysto. Takie zaświadczenie to pewna kategoria D. Oprócz tego ma jeszcze jedną żyłę złota. Pootwierał kliniki", do których można się zgłaszać na złamanie ręki. Faceci przychodzą do wuja pod koniec przepustki, a on łamie im ręce za opłatą. Cała jednostka wędruje za ocean, a taki gość zostaje w domu. Idziesz do wuja do kliniki, dają ci coś na znieczulenie i sadzają przy takiej jakby małej gilotynce, tylko że zamiast ostrza ona ma ciężką, obłą bryłę ołowiu. I siup! Budzisz się, a tu rączka już w gipsie, na temblaku. Dostajesz zdjęcie rentgenowskie, podpis doktora, wszystko jak należy. Wujo robi też i nogi, ale to już jest bardziej skomplikowane i niebezpieczne. W rękach jest lepszy. Sam myślałem, że dam sobie zrobić taki zabieg, jakby mnie puścili do domu przed końcem tej pierdolonej wojny. Nicky mnie by obsłużył za frajer. Ale go Szwaby wyprzedziły, i też nic nie wzięły za fatygę, a ja jeszcze dostanę rentę. Ciekawe, czy Weiss by w to wszystko uwierzył, jakbym mu powiedział.
       Weiss znowu grzebie w papierzyskach.
        Sierżancie, czy możecie udzielić mi pewnych informacji na temat pacjenta? Znaliście go dobrze. Czy nigdy nie zaobserwowaliście niczego, co pomogłoby nam wyjaśnić ten nagły stan absolutnej katatonii i dziwaczną skuloną postawę, którą pacjent uparcie przybiera?
       Wracamy do sierżanta, aha. Nie do wiary! Weiss jeszcze się nie połapał, że Ptasiek uważa siebie za kanarka! Zakuty łeb, jak słowo honoru!
        Zawsze był jak najbardziej normalny, panie majorze. Bida, ale z porządnej rodziny, tak jak ja. Mieszkali w takim dużym trzypiętrowym domu, dużo wolnej przestrzeni dookoła. Uczył się dobrze; nie żeby był genialny, ale chodził do klasy ogólnej i zwykle lądował na czwórkach. Mógłby mi pan powiedzieć, co mu się stało, panie majorze? Chyba musiało go spotkać coś potwornego, że tak mu się porobiło.
       Zobaczymy, jak z tego wybrnie. Przerzuca papiery, po jednej kartce. Nie wydaje mi się, żeby coś tam czytał. Po prostu gra na zwłokę. Może ma nadzieję, że moje pytanie samo rozejdzie się po kościach. Może coś wie i nie chce mi powiedzieć, albo  i chyba raczej to  nie wie więcej niż Renaldi!
        Rozmawiałem z jego rodzicami. Przyjechali tutaj, żeby potwierdzić tożsamość pacjenta. Przez ponad miesiąc podawany był za zaginionego. Rozpoznali go, ale ze strony pacjenta nie było żadnej reakcji. W tamtym okresie, gdy ktokolwiek się do niego zbliżył, pacjent zaczynał gwałtownie skakać, skręcać się i padać na podłogę. Jak gdyby chciał uciekać.
        To zupełnie do niego niepodobne, panie majorze.
       Aż tak głupi to on być nie może. Jeszcze trochę i się pokapuje, że chodzi o ptaka. Ciekawe, czy Ptaśka starzy powiedzieli mu, że Ptasiek hodował kanarki. Pewnie im nie przyszło do głowy, że to ważne. Ale zakład, że mu opowiedzieli, jak wtedy zwialiśmy z Ptaśkiem z domu.
        Panie majorze, może powinienem coś panu powiedzieć, to chyba ważne: pacjent i ja uciekliśmy kiedyś z domu. Mieliśmy wtedy po trzynaście lat. Udaliśmy się do Atlantic City, a później do Wildwood w stanie New Jersey.
       Tak, tak, tak. No tak, dupo wołowa, tak było! Zaciekawił się. Będę mu wydzielał po małym kawałeczku. Spogląda w papiery. Coś tam czyta z żółtej kartki.
        Tak, sierżancie, mam to tutaj. Razem ze sprawozdaniem policji. Wynika z tego, że byliście oskarżeni o kradzież rowerów.
       No, to już jest szambo do kwadratu. Nie ma co dalej gadać. Ta pierdoła Weiss nie uwierzy w ani jedno moje słowo. Przecież wszystko ma tam przed nosem, czarno na żółtym.
       Przechylił się do mnie przez biurko. Gębę już otarł z uśmiechu. Teraz ćwiczy wnikliwe spojrzenie psychiatry. Ja też pochylam się do niego i robię minę z gatunku przepraszam-że-żyję. Rzeczywiście, już mi się pomału odechciewa żyć.
        Powiedz no mi, Alfonso, tak między nami, czy często masz wrażenie, że ludzie są wobec ciebie niesprawiedliwi? Że czyhają na ciebie?
       O, drań skubany! Jakiś pierdolony jasnowidz, czy co? Znowu spogląda w papiery i znowu na mnie: surowy, poważny, ale wyrozumiały.
        Z raportu o incydencie w New Cumberland wynika, że byliście wtedy w wojsku zaledwie od pięciu dni  czy to prawda?
        Tak jest, panie majorze.
        Piszą tu, że wybiliście podoficerowi osiem zębów i złamaliście mu nos.
       Nic się nie odzywam. Co to, do kurwy nędzy, ma wspólnego z Ptaśkiem?
        Czy tamten podoficer potraktował cię niesprawiedliwie, Alfonso? Sam jesteś już podoficerem. Czy wspominając tamto zdarzenie, nie myślisz czasem, że zadziałałeś zbyt pochopnie? Czy dziś, gdyby sytuacja się powtórzyła, postąpiłbyś tak samo?
       Twardo trzymam się linii a fe, brzydki piesek".
        Wszyscy popełniamy błędy, panie majorze. On pewnie chciał tylko zrobić swoje, jak każdy.
       Sam nie wiedziałem, że umiem tak świetnie bajerować. Może zacznę handlować używanymi samochodami. Nabieranie tego dupka sprawia mi niesamowitą frajdę. To trochę tak, jak przyłożyć wielkiemu dryblasowi, aż się poryczy, tylko że mniej się człowiek wysila.
       Już coś niecoś do niego dociera. Chowa oczy za wyglansowanymi okularami. Bierze papiery w ręce, ustawia je na sztorc, parę razy stuka krawędzią pliku w biurko, sięga po tekturową teczkę i wsuwa papiery do środka. Opiera się swobodnie.
        No cóż, sierżancie. Nie stanie się wam wielka krzywda, jeśli spędzicie przy pacjencie jeszcze jeden dzień. Przełom może nastąpić nagle. Czy przypominacie sobie coś więcej, cokolwiek w związku z przeszłością pacjenta? Gdybyście sobie przypomnieli, dajcie mi znać.
       I wtedy mówię mu o piłkach baseballowych. Ja to nigdy nie umiem sobie powiedzieć dość".
        Tak, panie majorze, właśnie sobie coś przypomniałem. Może to zabrzmi głupio, ale wiem, że ta sprawa nigdy nie dawała pacjentowi spokoju. Otóż dom pacjenta stał tuż za ogrodzeniem lewego skrzydła boiska baseballowego w naszej dzielnicy. Ile razy któryś z graczy przestrzelił za płot, matka pacjenta konfiskowała piłkę i odmawiała zwrotu. Wszyscy ją przez to znienawidzili. Pacjent czuł się paskudnie z tego powodu. Przepraszał i przysięgał się, że odzyska piłki. Prowadził listę wszystkich kolegów, którym jego matka pozabierała piłki. Obiecywał, że kiedyś wszystkie zwróci. Godzinami szukał ich po domu, na strychu, w garażu, gdzie się dało. Gdyby udało się panu namówić jego matkę, żeby przysłała tutaj wszystkie tamte piłki, może pacjentowi by się polepszyło. Jestem pewien, że spadłby mu ciężki kamień z serca i może właśnie przez to odzyskałby pamięć.
       Weiss patrzy na mnie, jakbym doszczętnie zbzikował. Zaraz jednak wyraźnie dochodzi do wniosku, że czegoś podobnego z palca bym nie wyssał. Sierżanci znani są z tego, że nie mają za grosz wyobraźni. Weiss na nowo wyciąga papiery. Zaczyna coś notować. Podnosi na mnie oczy.
        Kiedy to było, sierżancie?
        O, to się ciągnęło latami, panie majorze. Co najmniej przez siedem lat. To musi być niesamowita kolekcja piłek, panie majorze.
       Weiss pisze i mamrocze pod nosem. Gryzę się w język, żeby nie parsknąć śmiechem.
        W porządku, sierżancie. Gdybyście sobie przypomnieli więcej podobnych rzeczy, bezzwłocznie dajcie mi znać. Także gdybyście zauważyli w jego zachowaniu tu, na terenie szpitala, cokolwiek, co waszym zdaniem powinienem wiedzieć, natychmiast mnie o tym powiadomcie. I dalej mówcie mu jak najwięcej o przeszłości. Może traficie na coś, co wróci mu pamięć.
       Już się nie bawimy w żadne psychiatryczne dyrdymałki. Weiss wstaje. Ja też wstaję i salutuję. I on salutuje, tym razem w miarę porządnie. Odwracam się na pięcie, mijam pluja i wychodzę na dwór, na słońce.
       Autentycznie ciągnie mnie z powrotem do Ptaśka. Coś czuję, że on wie, kiedy jestem blisko. Opowiadanie mu tego wszystkiego bardzo dobrze mu robi. Fajnie by było, żeby Ptasiek doszedł do siebie i żebyśmy się wspólnie mogli ponabijać z Weissa. Tacy jak Weiss budzą we mnie najgorsze instynkty. Powinienem więcej się koło niego kręcić dla ćwiczenia samokontroli. Inaczej sam skończę w ekipie najgorszych gnid na świecie.
       Przez szpitalny dziedziniec dochodzę do bloku, gdzie siedzi Ptasiek. Cały czas trzęsę się ze śmiechu przez te piłki. Naprawdę chyba się zesram, jak się okaże, że Ptaśka stara trzymała je przez cały czas i teraz przyśle wszystkie aż tutaj. Wyobrażam sobie telegram Weissa.
       PROSZĘ O BEZZWŁOCZNE NADESŁANIE WSZYSTKICH PIŁEK BASEBALLOWYCH STOP NIEZBĘDNE DLA KURACJI SYNA STOP MAJOR WEISS
       Już to widzę: dwieście używanych piłek baseballowych w wielkim kartonie leci do nas pocztą lotniczą  może nawet specjalnym samolotem wojskowym. Ptasiek skakałby z radości.
       Spotykam Renaldiego i mówię mu o posiedzeniu z Weissem. Na historię o piłkach Renaldi wybucha śmiechem. Komuś musiałem powiedzieć. Renaldi mówi, że Weiss na pewno po nie pośle.
       Otwiera zewnętrzne drzwi. Słysząc hałas, Ptasiek okręca się i patrzy na mnie. Biorę swoje krzesło z korytarza i siadam gdzie zwykle. Renaldi mówi, że spotkamy się na lunchu.
       Przez chwilę siedzę cicho i myślę, co by tu powiedzieć. Już wiem.
        Ty, Ptasiek! Pamiętasz, jak jeździliśmy na łyżwach po strumieniu? Pamiętasz? Wtedy, co zamknęli szkołę, bo wszystkie rury pozamarzały? Pamiętasz?
       Ptasiek słucha, wiem to na pewno. Od czasu do czasu spogląda na mnie, a raz uśmiecha się słynnym Ptaśkowym uśmiechem nie z tego świata. Nawijam dalej.
       Było około zera stopni Fahrenheita i jak przyszliśmy do budy, odesłali nas wszystkich z powrotem. Nawet woda w klozetach pozamarzała. Wracaliśmy ze szkoły w piątkę i umówiliśmy się na łyżwy. Mieliśmy się spotkać koło wysypiska, tam gdzie tory kolejowe przecinają szosę.
       Byli: Jim Maloney, Bili Prentice, Ray Connors, Ptasiek i ja. Prentice'a akurat nie było, kiedy Ptasiek powiedział, że jak człowiek przyłoży język do zamarzniętej szyny kolejowej, to język się przylepi i nie można go oderwać. Jim Maloney na to, że srali muszki będzie wiosna. Zaczęliśmy się kłócić. W końcu Maloney mówi, że on przyłoży język do szyny. Ptasiek próbuje mu to wybić ze łba, ale Maloney to dupek żołędny pierwsza klasa, jak każdy Irlandczyk. Klęka i kładzie swój ciepły jęzor płasko na szynie. Oczywiście mu się przykleja. Maloney się szarpie, ale na nic. Pękamy ze śmiechu, a Maloney jęczy i zaczyna ryczeć. Mróz jest naprawdę kurewski.
       Connors się drze, że słychać pociąg. Zaczynamy wszyscy ganiać po szynach tam i z powrotem, wrzeszczymy i udajemy pociąg. Connors mówi, że poleci  ale tylko tak udaje, wcale nie leci  spróbuj zatrzymać pociąg, wymachując płachtą. Bierze kija i zaczyna nim walić akurat w tę szynę, do której Maloney ma przylepiony jęzor, naśladując stukot kół na złączach szyn. Maloneyowi gały wyłażą z orbit. Wrzeszczy, jak potrafi: Hehii! Ehehii!" Ptasiek mówi, że nic nie pomoże, tylko ciepła woda. Do najbliższego domu kawał drogi. Connors wraca i już z daleka wydziera się, że nie zdołał zatrzymać pociągu. Mówimy Maloneyowi, że z ciepłej wody pod ręką mamy tylko szczyny; każdy wyciąga swojego i zaczynamy mu wszyscy sikać na język. Co za obłędny widok. Rechoczę tak, że prawie nie mogę lać. Ptasiek tylko udaje.
       Może to siki, a może Maloney wreszcie wkurwił się jak należy, dość że odrywa jęzor od szyny. Z jęzora leci krew i cały jest zesztywniały, płaski. Maloney nie może go wciągnąć z powrotem do ust. Zaczyna nas ganiać. Uciekamy każdy w inną stronę. Mnie tak przemarzły nogi, że podeszwy aż bolą, jak biegnę. Nie rozumiemy, co tam Maloney bałaka, dość że płacze, przeklina i cały czas próbuje zobaczyć własny jęzor. Szarpie za kamienie, żeby w nas porzucać, ale wszystkie powmarzały w ziemię. W końcu Maloney pada na kolana i zaczyna głośno płakać. Connors mówi, że weźmie go do domu; mieszkają blisko siebie, na Clinton Road. Mówi, że i tak jest za zimno na łyżwy.
       Odczekujemy z Ptaśkiem jeszcze parę minut, ale Prentice nie przychodzi. Ruszamy wzdłuż torów w stronę Marshall Road, tam gdzie ten stary młyn i tama. W niektórych miejscach na szynach są kożuchy lodu. Ptasiek próbuje iść po oblodzonej szynie.
       Dochodzimy do sadzawki przy młynie i pierwsza rzecz: rozpalamy ognisko. Kopniakami wyrywamy z młyna kilka nadgniłych belek i znajdujemy starą puszkę zastygłego praktycznie oleju silnikowego. Polewamy nim drewno, żeby się lepiej paliło. Kiedy już rozgrzaliśmy stopy, przypinamy łyżwy.
       Woda zamarzła tak gwałtownie, że lód jest jak lustro  my mówimy na taki czarny lód": przejrzysty, jakby się szło po wodzie. Widzimy zębacze pływające tuż przy dnie. Kiedy nad nimi przejeżdżamy, skaczą i wznoszą drobne tumany szlamu.
       Ślizgamy się w kółko i zagrywamy w dwuosobowego hokeja jakimiś kijami i kamieniem. Wpada nam do głowy pojechać na łyżwach w górę strumienia, tak daleko jak się da. Najpierw dorzucamy do ognia kilka sporych kłód, żeby nie wygasł, i chowamy buty w pobliżu ogniska. Ruszamy.
       Kapitalnie objeżdża się na łyżwach głazy w strumieniu. Niektóre mają ze cztery stopy średnicy. Chwilami trafia się tylko wąziutki pasek lodu między wałami piasku, a czasem znów strumień tak się rozlewa, że dochodzi do szerokości sadzawki.
       Ptasiek jest naprawdę dobry w jeździe na łyżwach. Umie obrócić się w wyskoku i wylądować na dowolnej nodze. To wszystko przez te ćwiczenia, które robi, żeby nauczyć się latać. Przez niektóre kamienie przeskakujemy z rozpędu. Ptasiek potrafi oczywiście przesadzić głaz dwa razy wyższy niż mój najlepszy rekord. Mierzę mu odległość i okazuje się, że jednym skokiem robi ponad dwadzieścia stóp. A jakby tak startował w normalnym skoku w dal!
       Przejeżdżamy całe pole golfowe, pod mostkami, potem za fabryką i wzdłuż Sześćdziesiątej Trzeciej. Raz słyszymy odgłos elektryki. Jest nam tak kapitalnie, że nawet nie czujemy zimna. Ale frajerzy te chłopaki, że z nami nie poszli, chociaż wcale nam ich nie brakuje. Obaj z Ptaśkiem czujemy już, że tworzymy właśnie ważny kawałek swojej biografii. Klawo będzie o tym opowiadać, kiedy znowu pójdziemy do szkoły. Trochę się zabajeruje, żeby ciekawiej brzmiało, i za każdym opowiadaniem będzie się dorzucać parę drobiazgów. Zawsze nam tak jakoś samo wychodzi, bez żadnego namawiania. Ptasiek wymyśla całą bujdę, a ja dopowiadam szczegóły, żeby było bardziej prawdopodobnie. Niezawodna ekipa.
       Przejechaliśmy ze trzy mile w górę strumienia i stajemy pod zamarzniętym wodospadem. Ściana wodospadu wspina się pod ostrym kątem. Latem woda ścieka po niej strużkami; cała ściana porośnięta jest mchem. Na samym dole jest świetne miejsce na ryby. Teraz lód potworzył na całej ścianie wielkie białe bulwy. Te bulwy są idealnie gładkie, a niektóre przezroczyste.
       Chcemy sprawdzić, czy dałoby się wspiąć na górę. Tam na górze jest spora sadzawka  na pewno świetne lodowisko. Moglibyśmy po prostu obejść wodospad na łyżwach, ale wspinaczka po oblodzonej ścianie jest bardziej w stylu Richarda Halliburtona. Obaj z Ptaśkiem uwielbiamy Halliburtona. Uważamy, że nikt na świecie nie miał fajniejszej odżywki. Kiedy Halliburton próbował przeprawić się przez Morze Chińskie, nadał z dżonki następującą wiadomość: Bawię się świetnie; szkoda, że was tu nie ma  zamiast mnie". Więcej o nim nie słyszano.
       Ściana wodospadu musi mieć z piętnaście, dwadzieścia stóp wysokości. Czubkami łyżew wczepiamy się w lód i wypinamy tyłki dla utrzymania równowagi, rękami i twarzami przylegając do lodowatych bulw. Ptasiek wyłazi na górę pierwszy.
       
       Jestem na samej górze, Al gramoli się przez krawędź tuż obok mnie. Krawędź tamy obłożona jest lodem gładziuteńkim jak szyba. Nie ma się czego przytrzymać. Kiedy przechylam się przez nią tułowiem, tracę zaczepienie łyżwami w ścianie. Al mówi, że mnie podsadzi. Bierze pod łyżwę i wypycha mnie w górę ponad krawędź. Słyszę, jak zjeżdża po ścianie aż na sam dół. Oglądam się: Al koziołkuje i turla się, podskakując na lodowych bulwach. Na koniec przejeżdża w poprzek całą sadzawkę na dole.
       Jeziorko tu na górze jest przepiękne: większe niż tamto koło młyna i żadne trzciny nie wyrastają ponad lód. Staję i patrzę w dół na Ala. Już jest na nogach, otrzepuje się. Woła, że nic mu nie jest. Chce włazić na górę drugi raz. Kładę się na brzuchu, żeby się wychylić i podać mu rękę, jak już będzie blisko krawędzi.
       Al gramoli się na górę; już go mam. Zaczynam go wolno podciągać; ubranie mam tak rozgrzane, że samo czepia się lodu. W ostatniej chwili Al szarpie odrobinę za mocno, a ja tracę przyczepność. Zaczynamy obydwaj zjeżdżać w dół. Nic już nie możemy poradzić i wybuchamy śmiechem. Przez chwilę balansujemy na samej krawędzi, a potem siup! z górki na pazurki. Zjeżdżam głową do przodu; Al przekręca się na plecy. Trzęsionka nie jest taka straszna, jakby się zdawało, bo mamy na sobie grube kurtki. Lądujemy na dole z całym impetem i lód załamuje się pod nami.
       Wpadam cały do wody, głową w przód, i wypływam pod lodem. Walę w niego głową, ale nie mogę przebić. Między wodą a taflą jest margines powietrza i widzę do góry przez lód, ale woda jest piekielnie zimna. Al wybija przerębel i wyciąga mnie. Tu pod wodospadem woda musi mieć z siedem, osiem stóp głębokości. Zachłysnąłem się solidnie i nie mogę złapać tchu. Al kładzie mnie płasko na ocembrowaniu i wypompowuje ze mnie wodę. Kiedy już mogę usiąść, ze zdumieniem, stwierdzam, że wcale mi nie jest zimno: czuję tylko bezwład i zmęczenie.
       Al podskakuje w miejscu i ściąga z siebie mokre ubranie. Mówi, że musimy się rozebrać i wyżąć ciuchy, żeby dojechać na łyżwach do ogniska, zanim poprzemarzamy na kość. Zaczynam się rozbierać i próbuję biec w miejscu, ale nogi całkiem odmawiają mi posłuszeństwa. Al wyżyma ciuchy, w miarę jak je zdejmujemy, po czym ubieramy się na nowo. Ubrania już sztywnieją od mrozu. Potem popełniamy błąd i zdejmujemy łyżwy, żeby wyżąć skarpetki. Żadną siłą nie możemy z powrotem nałożyć łyżew: stopy nam popuchły, a ręce zgrabiały. Zapałki nasiąkły wodą i nie ma jak rozpalić ognia. Al jakimś cudem zawiesza sobie łyżwy na szyi i mówi, że trzeba będzie pobiec z powrotem łożyskiem strumienia.
       Ledwie ruszamy, czuję, że oddychanie coś mi nie idzie. Jak tylko głębiej wciągnę powietrze, zaczynam się krztusić i całkiem mnie zatyka. Przed oczami wirują mi plamy: czarne punkciki na tle śniegu. Chce mi się stanąć i odpocząć. Jestem, nie tyle zziębnięty, co zmęczony, i nie mogę oddychać. Przystaję i siadam na lodzie. Al zawraca, a ja nie mogę nawet wydobyć głosu. Brakuje mi powietrza. Mam uczucie, że w uszy nawiało mi pełno śniegu.
       Al podnosi mnie i przerzuca sobie przez plecy chwytem strażackim. Nie mam siły się opierać. Al biegnie truchtem, samym środkiem strumienia. Szybciej nie może, bo jest ślisko. W pewnej chwili kładzie mnie na ziemi i rzuca łyżwy pod wrośnięte w lód drzewo. Dalej nie pamiętam.
       
       Odjechaliśmy od młyna dobre trzy mile. Biegnę i przez cały czas rozglądam się, czy koło starej fabryki albo na polu golfowym nie ma kogoś, kto mógłby nam pomóc. Ptasiek zemdlał. Nie decyduję się wspinać po skarpie na Sześćdziesiątą Trzecią. Nie dałbym rady. Zasuwam jak automat. Gdybym się choć na chwilę zatrzymał  to koniec.
       Ognisko już ledwo się tli, kiedy do niego docieramy. Kładę Ptaśka koło ognia i dorzucam drewna. Ptasiek wysiadł na amen. Klepię go parę razy po twarzy, żeby się ocknął. Leży jak w bardzo głębokim śnie. Głośno i płytko wciąga nieduże hausty powietrza. W ogóle nie jest mi zimno, nawet się spociłem, tylko że jestem zmachany jak pies. Stawiam Ptaśka i usiłuję z nim przemaszerować parę kroków, żeby przywrócić mu krążenie w nogach. Ogień zaczyna buzować, ale nie daje dość ciepła. Wiem, że muszę dotaszczyć Ptaśka do domu. Na żadnego z nas nie daje się wcisnąć butów, więc zawieszam obie pary na szyi i znowu biorę Ptaśka na plecy. Tym razem niosę go na garba. Zgroza mnie ogarnia na myśl o spotkaniu z Ptaśka starą, zołza jedna. Gramolę się przez las i przez łąki, wzdłuż torów kolejowych. Do Ptaśka domu zachodzę od tylnej strony, koło Cosgrove'ów. Ostatni kawałek jest pod górkę, i mało nie wysiadam. Donoszę Ptaśka do bramy i stawiam go na ziemi, żeby za kiepsko nie wyglądał. Nawet już trochę może iść.
       Na szczęście w domu nikogo nie ma. Ptasiek wyjmuje swój klucz. Prowadzę go na górę i puszczam wodę do wanny. Ptasiek nie daje rady porozpinać guzików, więc go rozbieram i wsadzam do kąpieli. Siadam na klozecie i pilnuję, czy wszystko w porządku. Sam też już zaczynam czuć zimno: ciuchy tają pomału w cieple mieszkania i cały ociekam wodą. Pot na mnie też stygnie. Kąpiel świetnie Ptaśkowi robi. Po piętnastu minutach jest prawie jak nowy. Zabieram się do domu.
       W domu wskakuję prosto do wanny. Mokre ciuchy wrzucam do kosza na bieliznę. Co najmniej pół godziny leżę w gorącej wodzie. Poobcierałem i pokaleczyłem sobie stopy; teraz bolą, kiedy gorąca woda je rozmraża. A jak biegłem, nie czułem nic a nic.
       Na drugi dzień buda jest dalej zamknięta. Idziemy z Ptaśkiem szukać łyżew na strumieniu. Są. W taką pogodę nie szwendają się tutaj złodzieje łyżew. Idziemy na to miejsce, gdzie wpadliśmy pod lód. Zamarzło z powrotem. Sprawdzamy grubość lodu: ponad trzy cale. Gdyby Ptasiek był wczoraj sam, nie przebiłby się na zewnątrz za skarby świata.
       Wracając mierzymy krokami odległość od wodospadu do ogniska: wychodzi nam ponad trzy mile. Stamtąd jeszcze mila do Ptaśka domu.
       Ptasiek nawet kataru nie złapał, ale u mnie kończy się faktycznie zapaleniem płuc. Przez trzy tygodnie muszę siedzieć w domu, nie chodzę do szkoły, chudnę o dziesięć funtów. Ptasiek aż do mojego powrotu nikomu nic nie mówi; dopiero razem wszystko opowiadamy i mamy frajdę, że hej.
       

12
       
       Wierzyć się nie chce, jak one szybko rosną. Pod koniec tygodnia mają już otwarte oczka i zaczynają opierać łebki na obrzeżu gniazda. Ptasia teraz o wiele mniej na nich siedzi; przeważnie zajmuje się dostawą pożywienia.
       Pod koniec drugiego tygodnia obrastają w puch i piórka na grzbiecie. Oczka mają świecące, szeroko rozwarte; kiedy zbliżam się, by na nie popatrzeć, kulą się na dnie gniazda. Na ogonkach sterczą im już mniej więcej półcalowe piórka. Zaczynają powoli przypominać ptaki. Zdaje mi się nawet, że odróżniam samce od samiczek. Moim zdaniem, samce są trzy i jedna samiczka. Ten ciemny to samiec na sto procent, tak samo jak jeden z żółtych. Cętkowany też chyba jest samczykiem. Sądzę tak częściowo po kształcie głowy i wyrazie oczek, ale przede wszystkim po sposobie zachowania się w gnieździe. Wszystkie samce trzymają się z dala od drzwiczek i prętów klatki, za to mały żółty pisklak, którego uważam za samiczkę, boi się o wiele mniej. Przez tę swoją odwagę mało nie przenosi się na tamten świat.
       Gniazdko jest już solidnie zapaskudzone. Z początku Ptasia wynosiła odchody piskląt w dziobku, ale kiedy małe miały około tygodnia, przyuczyła je wystawiać kuperki poza krawędź gniazda. Ponieważ nie zawsze uda się trafić poza krawędź, całe gniazdo jest z wierzchu pokryte ptasimi odchodami. Robią tak dużo, że codziennie muszę wymieniać papier pod gniazdkiem.
       Jakoś tak w połowie trzeciego tygodnia ta mała żółta samiczka zaczyna wyłazić na obrzeże gniazda, żeby zaczerpnąć świeżego powietrza i rozejrzeć się po świecie. Już widzę, że będzie z niej taka sama ciekawska jak z Ptasi. Kiedy wypada z gniazda po raz pierwszy, liczy sobie niewiele ponad dwa tygodnie. Co znaczy, że spada na dno klatki z wysokości ośmiokrotnie przekraczającej jej wzrost. Skrzydełka ma jeszcze praktycznie gołe, więc leci w dół jak kamień. To tak, jakbym ja spadł z dachu naszego domu. Waga czy też gęstość są bardzo ważne przy spadaniu. Pisklęta czasami nawet spadają z drzew i nic sobie nie robią.
       Nie widziałem, jak leci: przypadkiem tylko patrzę do klatki, a tu mała gramoli się i próbuje ustać na podłodze. Alfonso skacze dookoła w kompletnej panice. Daje małej jeść i to wszystko, co może dla niej zrobić. Ptasia zerka w dół ponad krawędzią gniazda. Mała zamarznie, jeśli przesiedzi na zewnątrz całą noc. Nie ma jeszcze dość piór.
       Sięgam do klatki, podnoszę ją i wsadzam z powrotem do gniazda. Na brzuszku i udach ma właściwie nagą skórę. Łebek też jest jeszcze mizernie opierzony. Mała wtrynia się między rodzeństwo, a ja uznaję przygodę za zakończoną.
       Następnego dnia przychodzę ze szkoły, a ta znowu na podłodze. Alfonso i Ptasia szaleją z przerażenia. Zdaje się, że mała jest już na dole od dość dawna. Ciałko ma chłodne, kiedy biorę ją do ręki. Przez chwilę ogrzewam ją w dłoni, potem wkładam z powrotem do gniazda z nadzieją, że jakoś to będzie. Ptasia karmi wszystkie dzieci po kolei i kiedy schodzę na kolację, wszystko wydaje się w najlepszym porządku.
       Wracam na górę  znowu wyleciała. Umieszczam ją w gnieździe po raz kolejny i zastanawiam się, co by tu zrobić. Patrzę, czekam, co będzie. Może Ptasia nabrała do niej niechęci i wyrzuca ją z gniazda, a może Ptasi wydaje się, że skoro mała z własnej woli opuściła gniazdo, nie ma już prawa do niego wrócić? Kto wie, co takiemu kanarkowi chodzi po głowie. Mija może godzina i widzę, że mała gramoli się na obrzeże gniazda. Wychyla się za krawędź i patrzy do awiarium, gdzie fruwa Alfonso. Stoi na tych swoich cherlawych, gołych nożynach i trzepie ledwo opierzonymi kikutkami skrzydeł. Leci do przodu i o mało nie wypada z gniazda. Po jakichś dwóch minutach robi dokładnie to samo i tym razem spada. Jedyne wyjście, to ulokować ją na nowo w gnieździe i mieć pewność, że tam siedzi, gdy będę gasił światło na noc.
       W następnym tygodniu już wszystkie pisklaki próbują stawać na krawędzi gniazda. Przechodzi to w nowy obyczaj. Widać, że przygotowują się do latania. Ćwiczą skrzydła jak najęte: wspinają się na palce, rozcapierzają nagie kikutki i trzepią nimi w tempie przekraczającym prędkość światła. Ciekawe, czy chociaż trochę je unosi. Próbuję też tak machać rękami, ale nie czuję za grosz unoszenia. Trzeba mieć pióra. Czuję, że gdybym nie musiał -machać do góry, tylko cały czas w dół, wtedy na pewno bym się uniósł. Kiedy skoczyłem ze zbiornika, był to właściwie głównie upadek.
       Pod koniec trzeciego tygodnia wszystkie już stają na gnieździe, nawet w nocy, a Ptasia już w ogóle nad nimi nie siedzi. Zaczyna znów zbierać kłaczki konopi, więc umieszczam w klatce nowy stelaż pod gniazdko, po przeciwnej stronie. W przerwach między karmieniem Ptasia buduje drugie gniazdo. Alfonso stopniowo przejmuje rolę głównego żywiciela dzieci. Znów rozpoczęli gody i zdaje się, że niedługo Ptasia będzie się niosła po raz drugi.
       Dwa razy zdarza się, że Ptasia podlatuje do małych i wyszarpuje im miękkie piórka. Czytałem, że samica potrafi czasem oskubać pisklęta do naga, żeby zdobyć puch na nowe gniazdo. Młode mogą wówczas nawet umrzeć, z bólu albo z zimna. To jeszcze jeden wynik tego, że kanarki od lat żyją w klatkach. Ciekawe, czy dzikim ptakom też się to zdarza.
       Kiedy Ptasia po raz trzeci szykuje się podskubać któreś z piskląt, żeby wymościć nowe gniazdo, Alfonso rzuca się na nią i przegania z klatki do awiarium. Ptasia jeszcze dwukrotnie próbuje podchodów, ale za każdym razem Alfonso przybywa małym na odsiecz. Przez kilka dni z rzędu trzyma wartę tuż przy gnieździe. Jak strasznie łatwo wszystko może się popsuć!
       Ptasia skończyła wreszcie budowę nowego gniazda. Kiedy je wiła, ja zaśmiewałem się, obserwując pierwsze próby lotu młodych. Ta żółta samiczka spada i spada, jakby ćwiczyła spadanie metodą prób i błędów. Zaczynam podejrzewać, że ona to po prostu lubi. I mnie się to zresztą podoba: skoczyć, ale nie upaść, tylko spadać bezwładnie tak długo, jak się da. Potrafię już skoczyć z wysokości ośmiu stóp i nic sobie nie zrobić.
       Pierwszy samczyk postanawia wreszcie wyfrunąć z gniazda. To ten żółty. Jest zanadto ostrożny, żeby miał spaść  i chyba za ostrożny, żeby fruwać. Bardzo długo chwieje się na samej krawędzi gniazda. Wyciąga się, trzepie z całej siły skrzydełkami  i nic. Zdaje się, że unosi go mniej więcej tak samo jak mnie, kiedy macham rękami. To tak jak ktoś, kto nie umie pływać i wymachuje w wodzie rękami i nogami jak popadnie. Trzeba poczuć, że powietrze jest gęste i można się na nim oprzeć. To głównie kwestia zaufania. Ten żółty samczyk nie umie obudzić w sobie dość zaufania do powietrza, żeby się odbić. Obserwuję go całymi godzinami, całymi dniami  sam staję się tym ptakiem. Wiem, że czuję i myślę dokładnie to, co on, kiedy już prawie robi decydujący krok, ale cofa się w ostatniej chwili.
       Teraz już wszystkie pisklęta wyglądają prawie jak normalne kanarki. Ogonki nadal mają krótkie, wałeczki ciała w kątach dziobków jeszcze im nie stwardniały i wciąż mają nad oczkami niewielkie pierzaste kępki włosów, które przypominają czułki. Ale poza tym wyglądają jak regularne kanarki, tyle że dwa razy mniejsze.
       Żółty samczyk w końcu bierze na odwagę. Natychmiast chce się wycofać, ale jest już za późno: z wielkim trzepotem szybuje w najdalszy róg klatki. Przewrócił się i robi, co może, żeby ustać na śliskiej gazecie posypanej żwirem, którą wyłożone jest dno klatki. Skacze w ślad za Alfonsem: chciałby coś przekąsić.
       Samiec czasami odmawia karmienia młodych poza obrębem gniazda, ale Alfonso godzi się widać z tym, co nieuchronne. Przez jakiś czas będzie przecież głównym rodzicem czworga piskląt. Karmi oboje uciekinierów: żółtego samca i żółtą samiczkę, która już cały dzień spędziła poza gniazdem. I właśnie wtedy ciemny samczyk, z czystej chciwości, nie mającej nic wspólnego z chęcią latania czy ucieczki z gniazda, ląduje z hukiem tuż obok Alfonsa i zaczyna domagać się karmienia. Dokonał jednego z najważniejszych posunięć w całym swoim życiu  odbył pierwszy lot  i tylko żarcie mu w głowie. Po prostu nie mógł usiedzieć w gnieździe, kiedy tu na dole inni dostawali jeść. Jak łatwo przegapić to, co ważne w życiu.
       Ostatni, ten cętkowany, zeskakuje później tego samego dnia. Jest wyjątkowo mało pewny siebie. Gramoli się z gniazda na poprzeczkę i tylko dlatego ląduje w końcu na dole, że nie potrafi utrzymać równowagi.
       Wszystkie cztery zbijają się ciasno w kącie na podłodze klatki, usiłując odnaleźć ciepło i bezpieczne zacisze gniazda. Ilekroć Alfonso pokaże się w klatce, ścigają go i mało nie zadręczą na śmierć nieustannym wołaniem o pokarm. Alfonso jest dla nich bardzo dobry; dostarcza jedzenie systemem ciągłym. Robi mi się go żal i wstawiam do klatki sporą porcję pasty z jajka.
       Nadeszło to, na co czekałem. Chcę bardzo dokładnie zaobserwować, jak pisklęta uczą się latać. Na razie fruwają mniej więcej tak jak ja.
       Przyglądam się, jak czyszczą piórka i prostują skrzydła. Wciąż tak niepewnie stoją na nogach, że kiedy próbują rozpostrzeć skrzydełko za pomocą łapki, prawie się przewracają. Nie potrafią jeszcze spać na jednej nóżce.
       Bardzo dużo ćwiczyły skrzydła przy okazji karmienia. Trzepocząc skrzydełkami podczas karmienia, pisklę, bezwiednie chyba, przygotowuje się do późniejszych lotów. Nie widzę innego wytłumaczenia, może tylko chęć przyciągnięcia uwagi matki lub ojca. Pisklak macha kikutami skrzydeł, na długo zanim obrosną w piórka. Postanawiam pracować w ten sposób rękami przez co najmniej godzinę dziennie. Można chyba z powodzeniem zacząć właśnie od tego. Tak przecież zaczynają ptaki. Tego wieczoru, gdy pisklęta po raz pierwszy opuściły gniazdo, macham przez dziesięć minut i dalej ani rusz. Rano mięśnie ramion mam tak zesztywniałe, że ledwo mogę unieść rękę. Klatki piersiowej w ogóle nie mogę dotknąć, bo strasznie boli.
       Najpierw uczą się wzlatywać na najniższą poprzeczkę koło naczyńka z pokarmem i miseczki z wodą. To tak, jak dla mnie wyskok na stół. Pisklaki już próbują zerwać kontakt z ziemią. Jakby wiedziały, że ich miejsce jest w powietrzu. Nocą wytrwale próbują dostać się na najniższą żerdkę i jakoś się tam usadowić, żeby nie pospadać. Kiedy się patrzy na ich dzielność i determinację, łatwo odgadnąć, czemu ludzie nie fruwają: nie dość mocno chcą.
       Przy pierwszych wyskokach na żerdkę z jedzeniem małe z reguły robią na górze fikołka i lądują po przeciwnej stronie: potrafią już na tyle mocno wybić się nóżkami i pomóc sobie desperacką pracą skrzydełek, by dostać się, gdzie chcą, ale nie umieją używać ogonka, żeby zahamować w miejscu i utrzymać równowagę.
       Jeśli patrzą, jak łatwo Alfonso i Ptasia przenoszą się z żerdzi na żerdź, jak bez namysłu, bez żadnych starań, wykonują zwroty i podskoki wzdłuż poprzeczki, musi je to bardzo zniechęcać. Taka rzecz jak fruwanie nie jest prosta nawet dla ptaków: trzeba ćwiczeń i wysiłku. Nie widzę, żeby Alfonso czy Ptasia próbowali uczyć małe; pisklęta muszą same do tego dojść. Zauważyłem jednak, że z chwilą, gdy jedno coś wykombinuje, reszta natychmiast stara się go naśladować. Chyba uczą się od siebie nawzajem.
       Następnego dnia ustawiam na podwórzu stare kozły do cięcia drewna i czterocalową żerdź: na tym będę ćwiczył. Umieszczam żerdź na wysokości trzech stóp i skaczę z rozbiegu, machając ramionami. Uświadamiam sobie, jak wielką siłę wybicia mają już teraz w nogach te pisklaki. Jeśli sprężystość nóg rośnie proporcjonalnie do siły skrzydeł, dojrzały ptak powinien skakać prawie tak dobrze jak żaba, nawet bez użycia skrzydeł. Ciekawe byłoby zobaczyć zachowanie ptaka, który rozwija się bez skrzydeł. Nie myślę o pingwinie czy innym gatunku, który utracił zdolność latania na korzyść poruszania się w wodzie, ale o ptaku naturalnie zdolnym do lotu, tylko pozbawionym skrzydeł.
       Wieczorem ramiona mam śmiertelnie obolałe od trzepotania, ale nie robię przerwy w ćwiczeniach. Jeśli małe ptaszki potrafią wytrzymać, to i ja potrafię. Wreszcie udaje mi się wskoczyć na żerdź i nie spaść. Największą trudność sprawia mi to samo, co pisklakom: zatrzymać ruch do przodu i nie spaść na drugą stronę poprzeczki. Dla utrzymania równowagi macham ramionami.
       Już wiem, czego mi trzeba: ogona. Mógłbym wszyć kawał materiału między nogawki, ale nie o to chodzi. Ogon musi pracować niezależnie od nóg, a ja muszę nim sterować. Pisklaki już umieją podnosić i opuszczać ogonki, a także je rozcapierzać. Wyćwiczyły to, załatwiając się z gniazda. Jeszcze ciągle trzymam się na tym samym etapie, co one, ale już widzę, że bez pomocy mechanicznej nie dam rady. Jedno wiem na pewno: nie chcę żadnego silnika ani niczego w tym rodzaju. Jeśli nie zdołam unieść się w powietrze o własnych siłach, to wolę w ogóle nie latać.
       Pierwszy wzlot udaje się ciemnemu. Alfonso po karmieniu siada wyżej, żeby trochę odpocząć od dzieci, a ten mały leci za nim jakby nigdy nic. Nie wydaje mi się, żeby i nad tym lotem choć trochę się zastanowił. Może na tym częściowo polega tajemnica latania: nie myśleć o nim za wiele. Nie wiem, jak miałbym się powstrzymać od takiego myślenia.
       Ciemny samczyk ląduje na poprzeczce tuż przy Alfonsie, ustawiony do niego bokiem, ale tak gwałtownie macha skrzydełkami na znak, że chce jeść, że traci równowagę i wali się w dół. W trakcie upadku opamiętuje się i bardziej szybuje niż spada prosto do naczyńka z pokarmem pod ścianą klatki.
       Wygląda na to, że taki pisklak zniesie każdy upadek i nic po nim nie będzie znać. Ten ciemny malec przeskoczył sam siebie cztery razy z nawiązką  to tak, jakbym ja miał wybić się z ziemi na dach. Nawet zeskoczyć bym nie umiał z tej wysokości w ten sposób, żeby nic sobie nie zrobić  a on nie ma jeszcze miesiąca. Niezbyt to zachęcające, ale i tak będę dalej patrzeć i ćwiczyć. Żadnemu kanarkowi nie może zależeć na lataniu bardziej niż mnie. Nie potrzebuję wcale fruwać tak świetnie jak kanarek: starczy, jak się nauczę szybować w dół z wysoka przy pomocy ramion.
       Ptasia złożyła pierwsze jajko: nowe gwiazdko zaczyna żyć. Wybieram jajeczko tak jak poprzednio i podkładam atrapę. Ptasia nie przykłada się zanadto do wysiadywania pierwszego jajka, ale trzyma się gniazda, żeby je chronić przed młodymi. Daje do zrozumienia, że już z nimi skończyła i byłaby szczęśliwa, gdyby wyniosły się z klatki. Trochę tak, jak czasami rodzice nastolatków. Znosi ich obecność i karmi je, jeśli bardzo nalegają, ale myślami jest gdzie indziej.
       Mija kilka dni i wszystkie pisklęta potrafią już wzlecieć na dowolną żerdź albo do gniazda: zaczyna je bawić sondowanie własnych możliwości. Ptasia zasadza się na gnieździe na całego po złożeniu ostatniego jajka. Zdaje się, że to bardziej z obawy przed atakiem starszych dzieci na nowe gniazdo, niż z jakichkolwiek innych powodów.
       Wszystkie młode zaczynają dziobać papkę z jajka, którą wstawiam na dno klatki. Na początku smarują się nią przypadkowo, kiedy skaczą wokół jedzącego Alfonsa. Wskakują do pełnego naczyńka, wyskakują z powrotem i nagle, całkiem niechcący, dochodzą do wniosku, że przecież mogą samodzielnie dobrać się do jedzenia. Oznacza to moment zwrotny. Postanawiam nie zamykać wejścia do klatki i czekać, co nastąpi.
       Ledwie Alfonso zobaczył drzwi otwarte, natychmiast wyrywa się do awiarium. Przez pięć dni z rzędu siedział zamknięty z małymi i teraz, pod koniec, wygląda, jakby lada chwila miał dostać kręćka. Fruwa w kółko jak opętany, próbuje po kolei wszystkich starych sztuczek i ogólnie pastwi się nad własnymi skrzydłami. Myślę, że obserwując go przez lornetkę mam nie mniejszą frajdę niż on sam z latania. Nie mija chwila, a mała żółta samiczka, która z takim uporem wypadała z gniazda, stoi na samym progu klatki i wygląda na awiarium. Czuję nieomal, co się tam teraz kłębi w jej małej głowinie. Naprzeciwko niej, trochę w dół, jest poprzeczka  prawie dwa razy dalej, niż kiedykolwiek w życiu skoczyła. Mała przekrzywia łebek z boku na bok; stara się oszacować odległość. Ptak nie widzi stereoskopowo i ma pewne trudności z oceną dystansu. Po jakichś trzech minutach namysłu mała startuje i kończy idealnym lądowaniem na żerdzi. Teraz dopiero wydaje się naprawdę maleńka. Alfonso, jakby chciał ją nagrodzić, podfruwa i daje jej jeść.
       To niesamowite przeżycie patrzeć, jak małe ptaszki po kolei przelatują do awiarium. Z początku każdy przelot z poprzeczki na poprzeczkę jest dla nich wielką przygodą: spadają raz po raz i kotłują się z wielkim trzepotem na podłodze. A skoro już się znajdą na dole, nie ma ważniejszej sprawy niż wzlecieć z powrotem na najniższą żerdź. Czyli co najmniej dwie stopy do góry. A jednak wszystkie w końcu jakoś sobie radzą i po kilku dniach rozpoczynają prawdziwe loty ćwiczebne. Zdaje się, że bardziej je bawi trzepotliwe sfruwanie z wyższej poprzeczki na niższą, niż mozolne wzlatywanie do góry. Mija parę tygodni, zanim wpadają na pomysł, że przecież można szybować.
       Ze mną będzie odwrotnie. Z tego, co już wiem, wynika, że najpierw będę się musiał zadowolić szybowaniem, a dopiero potem dojdę może kiedyś do lotu z trzepotaniem skrzydłami.
       Upływa kilka dni od opuszczenia klatki, zanim pierwszy z młodych, ten ciemny, odnajduje drogę powrotną. Ptasia skończyła właśnie składanie jajek, znowu pięć, a ja umieściłem wszystkie jajeczka w gnieździe. Alfonso może od jakiegoś czasu pozwolić sobie na odwiedzanie klatki i karmienie Ptasi, a nawet zmienia ją przy wysiadywaniu, kiedy Ptasia chce coś zjeść albo polatać. Ten mały ciemny siada przy gnieździe i zaczyna sygnalizować nakarm mnie". Ptasia mości się głębiej i nie zwraca na niego uwagi. Zastanawiam się, czy nie należałoby zamknąć Ptasi w klatce, pozostawiając Alfonsa na zewnątrz, ale bardzo bym nie chciał tego robić. Alfonso sam rozwiązuje problem. Zupełnie jakby myślał to, co ja.
       Wpada do klatki i przepędza pisklaka na zewnątrz. Kiedy już mały, przerażony wrogą postawą tak kochającego dotąd ojca, trafia do awiarium, Alfonso daje mu jeść. Wszystkie młode zostają w ten sposób nauczone, że mają trzymać się z dala od wysiadującej jaja Ptasi.
       Chociaż tak naprawdę to nie ma z tym problemu. Na razie mają wszystkie taką frajdę z latania, że całymi dniami nie robią praktycznie nic, tylko na zmianę jedzą i fruwają. Ćwiczą różne sztuczki. Dobrze widzę, że podpatrują Alfonsa i wiele się od niego uczą. Ciekawe, jak długo ptak uczyłby się latać, gdyby w ogóle nie widział innych ptaków w akcji. Zamierzam to sprawdzić, kiedy już będę miał ich więcej.
       Prowadzę zapis obserwacji. Robię wiele rysunków, a także notuję spostrzeżenia i myśli. Spisuję też wszystkie projekty doświadczeń, które chcę kiedyś przeprowadzić, żeby wreszcie dojść do tego, co to jest latanie i w jaki sposób ptaki się go uczą. Dziesięć stron mam na przykład tylko o tym, jak ptak uczy się wykonywać zwrot na poprzeczce. Jest to bez wątpienia jedna z rzeczy, których ptak musi się wyuczyć: pisklęta nie potrafią wykonać tej sztuki przez blisko tydzień po opuszczeniu gniazda. Ja też ćwiczę zwrot na poprzeczce w podwórzu za domem - nie jest to łatwe.
       Ptasia wygląda na zdrową i zadowoloną. To, że złożyła po raz drugi pięć jajek, jest naprawdę wyjątkowe. W książce piszą, że samiczka może wysiedzieć bez szkody dla zdrowia trzy gniazda rocznie  jeśli oczywiście nic jej nie dolega. Na moje rozeznanie, Ptasia jest w świetnej formie, a Alfonso pomaga jej coraz więcej, w miarę jak małe usamodzielniają się w kwestii jedzenia. Znosi pokarm i karmi ją na gnieździe albo sam siada, gdy ona sfruwa do miseczki. Ptasia odbywa długie loty, całkowicie ignorując przy tym pisklęta  one ją zresztą też. Zdaje się, że z chwilą gdy młode opuszczą gniazdo, matka przestaje się nimi interesować. Tak przynajmniej jest z Ptasią. Robi się coraz cieplej, więc Ptasia nie wysiaduje już tak zapamiętale jak za pierwszym razem. Czasami opuszcza gniazdo na całe piętnaście minut, żeby poczyścić sobie piórka. Póki Alfonso krąży w klatce nad gniazdem, nie ma właściwie żadnego niebezpieczeństwa. Nie sądzę, żeby Alfonso rzeczywiście wysiadywał jajka  na pewno nie tak jak Ptasia. Staje nad nimi w rozkroku, bardziej jakby je osłaniał, niż próbował wysiadywać. Gdyby Ptasia porzuciła gniazdo albo umarła, Alfonso nie potrafiłby chyba doprowadzić do wylęgu.
       Małe rosną jak na drożdżach. Fruwanie wyraźnie przyspiesza wzrost ogonków  a może na odwrót. Kiedy kończą piąty tydzień życia, z trudem odróżniam je od dorosłych ptaków. Niektóre zaczęły już nawet łuskać ziarno. Póki nie wszystkie to potrafią, nie są jeszcze tak naprawdę bezpieczne. Wyczytałem, że momentem krytycznym jest wypadanie pierwszych pisklęcych piórek i obrastanie w dorosłe. Niezbyt mnie to przeraża: wszystkie pisklęta wyglądają bardzo zdrowo.
       Któregoś wieczoru, zmieniając pokarm, uświadamiam sobie nagle, że umieściłem tu w awiarium dwa ptaki, trochę wody, ziarna i nic poza tym  a teraz ptaków jest już sześć. Wiem, że to normalna rzecz, że tak właśnie dzieje się w życiu, a jednak fakt, że zdarzyło się to w moim pokoju, na moich oczach, zakrawa na cud.
       Moje awiarium nareszcie wygląda i dźwięczy tak jak powinno. Trwa nieustanny łopot skrzydeł, słychać nawoływania ptaków i tarcie dziobków o drewno poprzeczek. Matka, która nie bardzo się tym interesuje, robi mi wieczorem przy kolacji wymówki, że dokupuję ptaki. Tłumaczę jej, że to dzieci pierwszej pary. Matka chrząka znacząco i spogląda z ukosa na ojca, który właśnie wkłada do ust kawałek pieczonego kartofla, po czym mówi, że w całym domu śmierdzi nie do wytrzymania. Okropnie się boję, kiedy matka zaczyna tak mówić. Ma tak wielką władzę nad moim życiem i nad ptasim światem w moim pokoju.
       Na drugi dzień kupuję butelkę preparatu, od którego wszystko pachnie sosną. Daję go po trochu we wszystkie kąty pokoju, tylko nie do klatki. Pokój zaczyna pachnieć jak sztuczny las. Fantastycznie jest mieć ptaki. Zrobię wszystko, żeby ich nie stracić.
       
13
       
       Po południu znowu zostaję na karmieniu Ptaśka. Pytam Renaldiego, czy mogę wejść do środka. Renaldi mówi, że to wbrew przepisom, ale jak chodzi o niego  proszę bardzo. Otwiera drzwi swoimi kluczami, a ja wtaczam za nim wózek z jedzeniem.
       Ptasiek obserwuje nas w przysiadzie: gapi się we mnie jak sroka w gnat. Nabieram pewności, że robi sobie ze mnie jaja. Może nie od początku, ale teraz na pewno. Odpycham tacę na bok i staję na wprost Ptaśka. Renaldi obchodzi wózek dookoła i zdejmuje pokrywki.
       
        No co, Ptasiek, widzisz, jestem. To ja, Al, i ty dobrze o tym wiesz, draniu jeden. Naprawdę, chcesz tu kucać i trzepać łapami jak jakiś nieopierzony kanarek, kiedy tamten model będzie cię karmił łyżeczką?
       
       Mówię to po cichu, korzystając z tego, że Renaldi krząta się przy garach. Ptasiek patrzy mi prosto w oczy, żadnych przerzutek z oka na oko, żadnych ptasich numerów. Patrzy prosto na mnie; spojrzenie nawet mu się nie rozbiega tak jak dawniej. Nie mogę powiedzieć, żeby dawał oznaki rozpoznania, ale zdecydowanie dokładnie mnie sobie ogląda, sprawdza, czy może mi ufać. To jest Ptasiek, jasne, tylko że jakiś inny. To już nie ten dawny Ptasiek, który uwierzyłby w byle co: teraz wygląda, jakby nie umiał uwierzyć w nic. Wygląda, jakby nawet w siebie już nie wierzył.
       Renaldi pokazuje jakąś kaszę i łyżkę i daje mi do zrozumienia, że jak chcę, mogę Ptaśka sam pokarmić. Wyciągam rękę i biorę od Renaldiego miskę i łyżkę. Renaldi sprawdza drzwi, czy przypadkiem ktoś nie patrzy. A co by mu zrobili  wylaliby go z roboty? Nawet mu nie płacą ani nic; chcieli go wziąć do woja, nie wyszło. Zabić go przecież nie zabiją.
       Prawie wszyscy dają się wrobić w ten kretyński zwyczaj ciągłego sprawdzania, czy przypadkiem ktoś nie patrzy, jakby się człowiek bał, że w każdej chwili mogą go przyłapać na gorącym uczynku. Przez rodziców i zasraną szkołę człowiek ma później prawie bez przerwy nieczyste sumienie.
       Żarcie i łyżkę podtykam Ptaśkowi pod nos. Ptasiek dalej patrzy na mnie, nie na miskę.
       
        No dobra, Ptasiek. Teraz czas, żebyś zaczął machać skrzydłami i kwilić. Pokaż, bo nie wierzę.
       
       Ptasiek ani drgnie.
       
        Jak chcesz. I tak cię nakarmię. To jest jedno wielkie błazeństwo, powiem ci. Sam byś zdechł ze śmiechu, jakbyś zobaczył: ty w kucki na podłodze, a ja wpycham ci to gówno do ryja.
       
       Podsuwam mu łyżkę do ust. Zaciska wargi i odwraca głowę.
       
        Ptasiu, Ptasiu, otwórz buzię, mama da pysznej paciajki. Jedz, będziesz duży i silny.
       
       Ptasiek odwraca głowę w drugą stronę. Renaldi rusza do nas zza wózka, ale posyłam mu mordercze spojrzenie i zatrzymuje się w miejscu.
       
        Słuchaj, Ptasiek. Ten facet wyjątkowo pozwolił mi cię nakarmić. Otwieraj pysk! Wiem, że to uwłacza ludzkiej godności, ale co za różnica. Albo on cię nakarmi, albo ja. A jak już masz udawać cholernego ptaka, to przynajmniej nie rób fuchy. Sam wiesz, że nie srasz tak jak ptaki. I skakać w kółko sobie możesz, ile chcesz, ale wylecieć stąd, nie wylecisz. Będą cię trzymać w tej klatce do końca życia!
       
       Ptasiek wytrzeszcza na mnie gały. Ruszyło go. Bardzo trudno jest Ptaśka rozzłościć. Na ogół nic go aż tak nie obchodzi. Jego stałą odzywką było zawsze  Nieważne". Nic nie było ważne według niego. Czasem mu się zdrowo oberwało w szkole albo od matki, albo od mojego starego, a on nic tylko: Nieważne".
       Potem patrzę  rozkłada skrzydła, znaczy ręce. Przez chwilę myślę, że rzuci się na mnie jak jakiś wściekły nietoperz, ale on tylko powoli przenosi ręce do przodu i pilnie im się przypatruje. Odwraca dłonie, rozwiera pięści i niepewnie przebiera palcami. Patrzy na mnie i sięga po michę i łyżkę. Daję mu jedno i drugie. Nawet na nie nie spojrzy, przez cały czas świdruje mnie oczami. No wariat! Wcale nie jestem pewien, czy za chwilę nie wywali mi całej brei na łeb, ale nic, twardo patrzę mu w oczy. Coś się dzieje, a ja nie bardzo wiem co.
       Ptasiek gapi się na mnie jeszcze przez chwilę, potem spogląda w dół, najpierw na miskę, później na łyżkę. Kilka razy podnosi pustą łyżkę do góry, jakby sobie przypominał, w jaki sposób to się trzyma. Kusi mnie, żeby wyciągnąć rękę i mu pomóc, ale się hamuję. Po raz pierwszy dociera do mnie, jak strasznie Ptasiek się od wszystkiego oddalił. Czeka go długa droga powrotna. Mniej więcej daje sobie radę z łyżką; zaczyna przesuwać ją i miskę równocześnie. Dwa razy trafia obok, wreszcie udaje mu się włożyć łyżkę do packi i zamieszać. Miesza przez najmniej trzy minuty. Mięśnie łydek już mnie bolą od kucania. Zaczynam żałować, że mam obandażowaną twarz; bez tego Ptasiek łatwiej by mnie zobaczył i rozpoznał.
       Wreszcie unosi łyżkę, a na niej trochę żarcia i wkłada do ust. Cofnięcie łyżki idzie mu kiepsko, bo zacisnął na niej zęby. Zupełnie jak dziecko, co uczy się samo jeść: łokieć mu sterczy na kilometr w górę. Pewnie teraz myśli, że jest ptakiem, który naśladuje człowieka. Może i jest.
       Trwa to ponad godzinę, ale żarcia ubyło sporo. Dochodzi nawet do tego, że Ptasiek rozdrabnia kawałki mięsa widelcem. Pozwala mi odbierać miski, widelec i talerze, ale jest przy tym jak mumia. Jeśli chodzi o mimikę, mógłby mieć równie dobrze dziób zamiast twarzy. Taka twarz-maska, tylko oczy mu się spod niej świecą.
       Wychodzimy. Renaldi cały przejęty. Mówi, że to wielki przełom, że musimy powiedzieć Weissowi. Pytam się go, co niby Weiss zrobi z taką informacją, poza tym, że ją sobie zapisze w papierach albo powie plujowi, żeby wystukał na maszynie; nie lepiej, żebyśmy zachowali to dla siebie? Renaldi daje się przekonać. Z początku nie chce, ale w końcu się zgadza, żeby było po mojemu. Pytam go, co to da, jak Weiss przyjdzie tu pogapić się, że Ptasiek je sam. No co to da?
       Renaldi idzie sobie, a ja siadam jak zwykle na krześle między drzwiami. Renaldi mówi, że absolutnie nie może mnie zostawić z Ptaśkiem w klatce.
       Przez długą chwilę siedzę i patrzę. Coś mi się zdaje, że Ptaśkowi zaczyna być głupio tak w kółko kucać i kucać. Dwa razy prostuje jedną nogę i drugą. Dotąd tego nie robił. Idzie się odlać. Zamiast kucnąć na klozecie, tak jak to zwykle robił, wstaje do półprzysiadu, tak że pochyla się nad kiblem, jedną ręką rozpina piżamę, a drugą trzyma się ściany. Zdaje się, że tak prosto nie próbował stać od dobrych paru miesięcy. Bardziej nie może już chyba rozprostować pleców. Renaldi mówi, że Ptasiek sypia też w kucki; w ogóle nie używa łóżka. I jeszcze mówi, że czasami Ptasiek śpi na jednej nodze, oparty o ścianę. Wiadomo, Ptasiek zawsze przegnie pałę.
       Jak już się odlał, robił kilka kroków w stronę środka celi, jak jakiś wynędzniały garbus z Notre Damę, czy co, a potem znów kuca po dawnemu.
       
        Ptasiek, teraz nikt nie patrzy. Stań no ty jak człowiek, nikomu nie powiem. To ja, Al, możesz mi ufać.
       
       Patrzy mi prosto w oczy. Ciągle mam uczucie, że jest na mnie wściekły, a to naprawdę niebywała rzecz. Mówiłem już, jak ciężko Ptaśka wkurwić. Nawet wtedy z moim starym i z tym samochodem, był nie tyle wkurwiony, co zbity z pantałyku. Nie mógł uwierzyć, że kogoś stać na takie draństwo. Był przekonany, że to wszystko nieporozumienie i że starczyłoby pogadać z tym, kto kupił samochód, a cała rzecz by się wyjaśniła.
       Pamiętam tylko jeden raz, kiedy Ptaśka autentycznie poniosło. Wtedy właśnie pierwszy raz zobaczyłem, co to znaczy, jak się wścieknie taki szurnięty typ z klapkami na oczach jak Ptasiek. I zrozumiałem, że ja nigdy jeszcze tak naprawdę nie byłem wściekły; bywałem zły albo wkurwiony, ale prawdziwa wściekłość jest jak szaleństwo.
       
        Ptasiek, a pamiętasz, jak ten gówniarz O'Neill zwędził ci rower? Naprawdę mało brakowało, a byś go zakatrupił.
       
       To było niedługo po tym, jak się z Ptaśkiem poznaliśmy. Jeszcze obaj chodziliśmy do szkoły powszechnej Świętej Alicji. Uczyły nas siostry i to starczy, żeby człowiekowi obrzydzić życie. Zawsze siedziałem w ostatniej ławce i wyobrażałem sobie, jak to jest, kiedy siostry mają okres pod tymi swoimi długimi, gorącymi kiecami. One na to mówiły habity, na te kiece znaczy.
       Na honorowym miejscu w każdej klasie stała gipsowa figura Matki Błogosławionej". Matka Boska miała jasnoniebieską powłóczystą suknię z gipsu, a pod stopami zdeptanego węża i kwiaty. Zawsze byłem ciekaw, czy ma pod spodem cycki. W szkole były dziewczyny, ale chłopcy siedzieli zawsze po jednej stronie, a dziewczyny po drugiej. Wszystkie dziewczyny nosiły idiotyczne granatowe mundurki. Naprawdę się cieszyłem, kiedy mogłem w końcu przejść do średniej szkoły.
       To było wtedy, jak budowaliśmy nowy gołębnik na drzewie w lesie, przed aferą ze zbiornikiem gazu. Drewna nakradliśmy już dość, ale jeszcze potrzeba nam było forsy na siatkę, zawiasy i takie tam.
       Na trzecim piętrze Świętej Alicji jest aula. Tam dają obiady, a w piątki po południu wyświetlają filmy, po dziesięć centów od łebka. Kto nie chodzi na filmy, ten jest skrajnym nędzarzem, a w dodatku nie kocha Pana Boga. Kościół zna więcej takich drańskich sposobów na wydojenie biednych ludzi do ostatniego centa.
       No nic, w każdym razie na trzecim piętrze stoi też obskurne stare pianino. Połowa klawiszy nie działa i wszystkie właściwie są obłupane z kości słoniowej, tak że pianino wygląda, jakby mu ktoś powybijał prawie wszystkie zęby.
       Kościół otrzymał dar" w postaci nowego pianina, więc stare trzeba usunąć. Faceci, którzy przywieźli to nowe, mówią, że zniesienie grata na dół będzie kosztować pięć dolarów, na co ojciec O'Leary, nasz wikary, mówi, że to za dużo, i grat zostaje, gdzie stał. Każdy, kto koło niego przechodzi, wali w klawisze albo coś tam bębni. Nowe pianino ma klawiaturę zamykaną na klucz i siostra od muzyki pilnuje, żeby nigdy nie było otwarte. Siostra od muzyki daje lekcje po dwadzieścia centów od łba na tym nowym pianinie.
       Ptasiek zgłasza się do ojca O'Leary'ego i mówi, że ściągnie grata na dół za dwa dolary. O'Leary próbuje Ptaśka namówić, żeby ofiarował" swoją pracę z miłości do Pana Boga", ale Ptasiek upiera się przy forsie. Wprowadza mnie w swój plan i działamy razem. Wymyślił, żeby porąbać pianino i powyrzucać je w kawałkach na dziedziniec, po lekcjach, jak już nikogo nie będzie.
       No i któregoś dnia po szkole Ptasiek przynosi od siebie z garażu siekierę i solidny młot. Zaczynamy się szarpać z pianinem. Tak naprawdę to zależy nam na metalu. Płyta rezonansowa jest oprawiona w lite żelazo, warte na skupie złomu w Greenwood co najmniej pięć dolarów. Jest rok 1939 i wszyscy sprzedają złom Japońcom, żeby wesprzeć ich wysiłek wojenny.
       Idzie nam jak po maśle. Ja rozwalam, a Ptasiek wyrzuca wielkie kawały korpusu za okno. Bawimy się fantastycznie. Ile razy rąbnę w pianino, wydobywa się z niego niesamowity, rozchwiany, przeciągły dźwięk. Niezła gimnastyka. Walę w struny młotem, tak że wszystkie wibrują jednocześnie: muzyka jak w niebie. Przejeżdżam po nich siekierą i też wydają kapitalny dźwięk. Mamy zezwolenie na spalenie drewna w piecu, gdzie się pali śmiecie z wysypisk, a metal chcemy zabrać.
       Ptasiek już wtedy jeździł do szkoły rowerem. Tym samym, który nam później gliny ukradły w Wildwood. Ptasiek zawsze przypinał go na łańcuch za ogrodzeniem koło tylnej furtki boiska. Z auli dobrze go było widać. Zaraz po lekcjach Ptasiek pojechał po siekierę i młot, a potem zaparkował rower w zwykłym miejscu. Nie zamknął kłódki po powrocie, ale tego z początku nie wiedziałem.
       Już prawie skończyliśmy, we dwóch windujemy na okno wielki kawał litego metalu, aż tu patrzymy, a jakiś szczeniak wsiada na Ptaśka rower.
       Ptasiek nic nie mówi, tylko pędem przeskakuje przez całą aulę i po schodach na dół. Ja trzymam metalową płytę i drę się do szczeniaka: Zostaw, gnoju, ten rower!" Już widzę, kto to jest. Jeden z największych idiotów w całej szkole, Jimmy O'Neill. Tych O'Neillów jest u nas sześciu, jeden głupszy od drugiego. Nawet jakby zebrać wszystkich do kupy, nie wyszedłby z tego jeden porządny mózg. Ten cały Jimmy O'Neill jest w siódmej klasie, ale ma szesnaście lat. Kurdupel, z bulwiastymi muskułami. A wydaje mu się, że to nie on. Nie pamiętam, żeby chodził inaczej jak z gilem do pasa, a rękawy u swetra zawsze miał wystrzępione i obsmarkane. Specjalizuje się w łomotaniu na przerwach chłopaków z szóstej i siódmej klasy. Już dwa razy zrobiłem z niego mokrą plamę, ale coś mi się wydaje, że gnój ma krótką pamięć. Ostatnim razem rzucił we mnie końskim gównem. W pale się nie mieści, żeby taki głupi szczeniak mógł łazić po świecie, nie mówiąc już, że do szkoły. Nawet czytać się jeszcze nie nauczył.
       Wie, że go widzę, ale i tak rusza z miejsca. Jest taki głupi, że nawet na rowerze ledwo się trzyma. Przejeżdża w poprzek trotuaru, koło mu się cały czas wykrzywia, i skręca w Clarke Avenue. Jakoś opanowuje rower i zaczyna pedałować na całego. Po pół minucie mniej więcej Ptasiek wybiega na dwór. Pojechał w Clarke!  wrzeszczę do niego.  To Jimmy O'Neill!"
       Ptasiek puszcza się pędem w tamtą stronę. Wolę, żeby wiedział, na co się natknie, jak już dogoni swój rower  jeśli w ogóle ma szansę dogonić rower na piechotę.
       Opuszczam metal na podłogę i też lecę na dół. Czuję, że jak Ptasiek dopadnie O'Neilla, O'Neill rozwali mu łeb. Poza tym mam okropną ochotę powybijać gnojowi zęby. Tym razem będę miał za co, no i żadna zasrana siostra czy tam ksiądz nie rzuci się bronić jego białej irlandzkiej dupy.
       Dobiegam do rogu Clarke Avenue i Franklin Boulevard, patrzę w lewo, patrzę w prawo. Daleko, na samym końcu Franklina, widzę rower na ziemi; Ptasiek i O'Neill naparzają się na całego. Puszczam się pędem w ich stronę i nagle widzę ze zdziwieniem, że O'Neill wyrywa się Ptaśkowi i leci prosto do mnie. Ptasiek depcze mu po piętach. O'Neill podnosi głowę, widzi mnie i robi w tył zwrot.
       Sam bym nie uwierzył, gdybym nie widział na własne oczy. Ptasiek wyskakuje w powietrze, co najmniej na pięć, sześć stóp, i ląduje O'Neillowi na ramionach. O'Neill biegnie dalej, a Ptasiek kopie go i co i raz wali w mordę albo w ucho. O'Neill się wywala. Strząsa Ptaśka i wstaje. Całą gębę ma we krwi. Leci na skróty przez dziedziniec, prosto do kościoła. Kościół jest zaraz koło szkoły. Ptasiek dawaj za nim. Zwalniam. Po pierwsze dostałem zadyszki, a po drugie ciekaw jestem, co Ptasiek zrobi. Rower zostawił, leży tam na Franklin Boulevard.
       To niesamowite: wiadomo, jak się zawsze cackał z tym rowerem. Kupił go za własne pieniądze, jeszcze jak miał nie więcej niż dziesięć lat. Rower jest staroświecki, ma wielkie koła i starodawne wąskie opony bez dętek. Wszyscy naokoło mają opony balonowe i torpedo, ale balonówa na dwudziesto-ośmiocalowym zaledwie kole, to nie dla Ptaśka. Ptasiek pompuje opony, że mało nie trzasną, i jeździ na tym rowerze z obłędną szybkością. Potrafi na nim utrzymać równowagę w miejscu, tylko przez skręcanie od czasu do czasu przedniego koła. Widziałem go, jak tak siedział po pięć, dziesięć minut, patrzył na coś albo na kogoś, a potem momentalnie ruszał z miejsca, nawet nie dotykając nogą ziemi. Ale umie zrobić piruet: podnosi przednie koło i okręca rower jak konia na rodeo. I dba o niego. Szprychy i obręcze zawsze się błyszczą jak nowe. Na dobrą sprawę w ogóle nie schodzi z tego roweru.
       Odkąd się zaczęliśmy kolegować, ja też więcej jeżdżę na rowerze. W soboty robimy sobie wycieczki. Nie ma takiego miejsca w promieniu pięćdziesięciu mil, gdzie by Ptasiek wcześniej czy później nie zapedałował. Na ścianie w pokoju zawiesił dużą mapę i zaznacza na niej wszystkie zaliczone trasy. Może się przejedziemy do Albington?"  mówi  i jedziemy.
       Ptasiek powiedział kiedyś, że człowiek na rowerze jest prawie całkiem oderwany od ziemi, właściwie wolny od siły ciążenia i tarcia. Ptasiek bez przerwy czuje się obciągany w dół.
       No więc, jak widzę, że zostawił rower i leci za O'Neillem, naprawdę robię wielkie oczy. Może mnie widział i domyślił się, że zabiorę rower z ulicy, ale raczej myślę, że tak go poniosło, że już nic nie widział i nic go nie obchodziło. Idę, podnoszę rower i stawiam go na krawężniku, opierając o drzewo.
       Lecę za Ptaśkiem i O'Neillem. Nigdzie ich nie widać. Albo polecieli do diabła, myślę sobie, albo się zapadli pod ziemię  aż tu nagle słyszę z kościoła nieziemski ryk. Wpadam przez tylne drzwi i co widzę: Ptasiek rozłożył O'Neilla w przejściu tuż pod ołtarzem, siedzi na nim okrakiem i wali po mordzie, a O'Neill skręca się w prawo i w lewo, ale wyrwać się nie może. Ptasiek wali w milczeniu bez chwili przerwy: lewy, prawy, lewy. Biegnę między ławkami. O'Neill kwiczy jak zarzynana świnia. Ktoś go w końcu usłyszy i przyleci. Zaraz za szkołą i kościołem jest plebania i klasztor.
       Muszę Ptaśka dosłownie odrywać siłą. Patrzy na mnie dokładnie tak, jak tutaj przed chwilą znad miski z kaszą  jakby mnie w ogóle nie znał i w każdej chwili mógł przyładować. Oczy ma całkiem czarne i niesamowicie rozszerzone źrenice. Wygląda jak wściekły szaleniec.
        Zostaw go, Ptasiek. Wiejmy stąd, jak Boga kocham, zanim ktoś przyleci!
       Ptasiek patrzy na O'Neilla, jakby jego też pierwszy raz widział na oczy, nie wspominając już o tym, że nie ma pojęcia, jak się tutaj znalazł. Nie mówi ani słowa, tylko odwraca się i idzie między ławkami do wyjścia. Pochylam się nad O'Neillem. Gały ma spuchnięte i stracił parę zębów. Niewielka strata, i tak miał całe krzywe i popsute.
        Pamiętaj, gnoju zasrany, jak piśniesz, kto cię tak urządził, zakatrupię cię własnymi rękami. Zresztą, i tak ci nikt nie uwierzy.
       Patrzy na mnie z podłogi. Sięga ręką i po kolei maca puste miejsca w dziąsłach i obruszane zęby. Zamiast ust ma jedną krwawą jamę. Potem przetacza się na kolana, głową do ołtarza. Stoi tak na czworakach, ryczy i krew mu leci. Ale myślę sobie, że i tak lepiej mu się udało niż tym, których rozszarpywały lwy: może mu posłuży, jak się chwilę pomodli.
       Wracam na Franklin Boulevard. Ptasiek ogląda rower. Kilka szprych się wygięło i kierownica jest trochę porysowana. Przednie koło scentrowane, ale prostujemy je bez kłopotu. Patrzę na Ptaśka  ani śladu bijatyki, nie ma nawet jednej czerwonej plamki czy zadrapania. O'Neill tymi swoimi wielkimi łapskami musiał przez cały czas boksować powietrze. Pewnie myślał, że walczy z duchem albo z krasnoludkiem.
       Ptasiek robi rundkę na rowerze i mówi, że w porządku, tylko że to już nigdy nie będzie to samo. Jak starej daty Sycylijczyk, któremu zgwałcili żonę; nawet jak wie, że to nie jej wina, nawet jak widać, że się broniła, on już nie będzie dla niej taki jak kiedyś. Tak samo z Ptaśkiem i jego rowerem. Dlatego między innymi chciał go potem sprzedać w Wildwood i już nigdy nie kupił sobie przyzwoitego roweru. Tamten rower kochał; kiedy mu go splugawili, już nie chciał innego. Trudno się z kimś takim dogadać.
       Patrzę na Ptaśka: siedzi w kucki, obserwuje mnie, bezbronny, cały miękki, oczy puste. Zaczynam się domyślać, że i jego samego musieli gdzieś tam po drodze splugawić. I on już teraz siebie nie chce.
       

14
       
       Alfonso nie miał ostatnio czasu na śpiewanie, ale teraz, kiedy Ptasia wysiaduje nowe jajka, a małe same troszczą się o jedzenie, zaczyna znowu.
       Z początku wyśpiewuje cichutko z najwyższej żerdzi. Odrabiam właśnie lekcje, w pokoju jest ciemno. Fantastycznie tak słyszeć jego głos. Śpiewa bez wielkiej pasji, raczej jakby opowiadał, jakby próbował opisać swoim dzieciom wielki świat za prętami klatki.
       Na drugi dzień rano zaczyna śpiewać dokładnie w chwili, gdy się budzę. Leżę w łóżku, ponad nim, i próbuję odgadnąć, co opowiada. Wiem, że z chwilą, gdy otworzę się na niego, zrozumiem, co mówią mi kanarki. Leżę z zamkniętymi oczami i staram się być Alfonsem, czuć, jakbym to ja sam śpiewał. Zaczynam pojmować. Coś już wiem, ale nie potrafię ująć tego w myśli ani w słowa.
       Ten ciemny malec i ten żółty, którego z początku brałem za samiczkę, zaczynają wtórować Alfonsowi świergotliwym, gulgoczącym dźwiękiem. Najlepszy dowód, że to samczyki. Po kilku dniach przysłuchiwania się pieśni Alfonsa zaczynają już wszystkie podśpiewywać, raz jeden, raz drugi. Chociaż to prawie niemożliwe, wygląda, że z pierwszego gniazda wyszły wyłącznie samce.
       Do szkoły chodzę z głową pełną pieśni i tonów, które wyśpiewuje Alfonso. Moje wielkie gardło i miękkie usta nigdy nie zdołają ich naśladować, ale mam je w pamięci. To jest jak wspomnienie muzyki, którą się słyszało w wersji symfonicznej. Pamięta się nie tylko samą melodię, ale także dźwięki poszczególnych instrumentów i ich współbrzmienie. Tak właśnie brzmi w mojej głowie muzyka Alfonsa.
       Zaczynam przyuczać młode, żeby się mnie nie bały. Przychodzę do awiarium z porcją przysmaku, liśćmi mlecza albo kawałkiem jabłka, kładę to sobie na kolanie albo na czubku buta i czekam. Ptasia sfrunie zwykle, żeby się przywitać i skubnąć co nieco. Małe z początku są nieufne, ale w końcu zbliżają się jeden po drugim i podskubują nieśmiało. Po tygodniu ciemny i cętkowany siadają mi na palcu. Nawet Alfonso je mi z buta, a raz nawet z kolana. To jest dopiero podejrzliwy ptak.
       Ptasia już nie lubi, żebym ją brał do ręki. Zrobiła się nerwowa i odskakuje, kiedy nakrywam ją dłonią. Pewnie dlatego, że wysiaduje jajka. Jako matka dźwiga na sobie zbyt wielką odpowiedzialność, żeby w ten sposób ryzykować.
       Zdaje się, że Alfonsowa złośliwość idzie w parze z ciemnym upierzeniem. Ciemny malec już rozstawia rodzeństwo po kątach. Jedynym, który mu się choć trochę przeciwstawia, jest cętkowany. Oba żółte dobrodusznie ustępują z drogi albo czekają na swoją kolejkę.
       Któregoś razu ciemny się zapomina i próbuje zepchnąć z żerdzi Alfonsa. Alfonso w pierwszej chwili odfruwa. Mały leci za nim. Kiedy Alfonso połapuje się wreszcie, co jest, wpada w złość i daje małemu raz a dobrze po głowie. Bidula spada korkociągiem na podłogę awiarium i chwilę drepcze w kółko, całkiem ogłuszony. Alfonso wraca_do swoich spraw, daje małemu spokój, i na tym koniec.
       Nowe pisklaki rodzą się wszystkie jednego ranka. Są cztery. Zdaje się, że wszystkie ciemne, ani jeden nie będzie czysto żółty. Ptasia i Alfonso wracają do kieratu. Ustalili, zdaje się, że małym z pierwszego gniazda nie wolno wchodzić do klatki. Alfonso wymusza na nich przyjęcie tej zasady. Nawet nie musiał ich za bardzo walić po łbach ani odstraszać miną: małe szybko połapały się, o co chodzi.
       Usunąłem stary stelaż gniazda. Oczyściłem też grubo zapaćkany łajnem róg klatki. Nowe pisklęta szybko rosną. Ani się obejrzałem, a już wyłażą chwiejnie na krawędź gniazda. Dałem sobie spokój z odgadywaniem płci. Dwa pisklaki są całkiem ciemne, jak Alfonso, a dwa mają jasne brzuszki i ciemne skrzydła. Jeden z tych mieszanych ma do tego ciemny łebek. Drugi  plamkę nad lewym okiem. Kiedy zdarzył się wypadek, kończyły trzeci tydzień życia.
       Jeden z dwóch mieszanych, ten z ciemną główką, już kilka razy wypadał z gniazda. Zawsze przed zgaszeniem światła umieszczałem go tam z powrotem. Któregoś ranka patrzę, a on leży na ziemi  musiał wypaść w nocy. Podnoszę go, jest sztywny, łapki wyprężone, całkiem zimny. Biorę go w obie dłonie w nadziei, że ciepło przywróci mu życie, ale on ani drgnie. Wkładam go do ciepłej wody i trzymam z główką nad powierzchnią, ale i to na nic. Biedak zamarzł przez noc, jest martwy. Żal mi Ptasi i Alfonsa. Obserwuję ich, ale spokojnie karmią resztę dzieci i zdaje się, że w ogóle nie zauważyli, że jedno ubyło. Sam nie wiem, czego się po nich spodziewałem. Ptaki nie płaczą. Chyba jedynym zwierzęciem zdolnym do płaczu, śmiechu i kłamstwa jest człowiek. I chyba tylko my mamy jakieś wyobrażenie o śmierci. Większość zwierząt stara się uniknąć śmierci, ale niezbyt się nią przejmuje.
       Chciałbym dowiedzieć się o ptakach jednej rzeczy, której nigdzie nie udało mi się wyczytać: jaka jest gęstość ich ciała, czyli, ile waży ptak w stosunku do swojej objętości. Będę to mógł obliczyć na tym nieżywym. Na żywym nie chciałem próbować. Najpierw nalewam w szklankę wody aż po brzegi, stawiam ją na spodku i wkładam do wody martwego ptaka. Wpycham go całego pod powierzchnię. Nadmiar wody spływa po ściankach szklanki do spodka. Przelewam tę wodę do słoika, który chcę zanieść do szkoły, żeby dokładnie zmierzyć objętość. Ptaszka owijam w gałganek i razem ze słoikiem pakuję do śniadaniówki.
       Moja klasa mieści się w laboratorium, gdzie są wszystkie przyrządy do mierzenia i ważenia. Ważę ptaka, dzielę wagę przez objętość wypchniętej wody. Ptaki są zaskakująco lekkie.
       Następnego dnia przeprowadzam to samo doświadczenie na sobie. Napełniam wannę do połowy, zaznaczam jak wysoko sięga woda, potem wchodzę do środka, chowam się cały pod wodą i zaznaczam poziom, do którego się podniosła. Mierzę stopień wzniesienia i parametry wanny. Tym sposobem obliczam swoją objętość. Potem dokładnie się ważę i dzielę jedno przez drugie. Mój ciężar właściwy jest bez porównania większy niż ptaka. Trzeba będzie coś z tym zrobić.
       Tego samego dnia wieczorem umieszczam martwe pisklę w ukradzionej ze szkoły buteleczce spirytusu i chowam pod skarpetkami, tam gdzie sterylne jajko. Chcę kiedyś pokroić pisklaka i przyjrzeć się kościom. Czytałem, że ptak ma kości puste w środku  chcę zobaczyć, jak to wygląda. W ciele ptaka są też podobno pęcherze powietrzne, tak jak u ryby. Też chciałbym się przekonać, czy je znajdę. Ale jeszcze nie teraz; na razie nie mógłbym po czymś takim spojrzeć Ptasi w oczy. Reszta piskląt opuszcza gniazdo bez najmniejszych awarii i przechodzi rutynową szkołę latania. Obserwuję je całymi godzinami. Najczęściej siadam z dala od awiarium i patrzę przez lornetkę. Lornetkę przymocowałem do oparcia krzesła, na którym klękam, żeby nie zwichnąć sobie kręgosłupa. Muszę wyglądać jak jakiś niesamowicie religijny typ, który się modli od rana do nocy.
       Za pomocą lornetki mogę skupić całą uwagę na jednym ptaku. Próbuję odgadnąć, co taki ptak sobie myśli. Po jakimś czasie zaczynam sam czuć się ptakiem. Kiedy miną dwie, trzy godziny i z powrotem popatrzę na pokój i na siebie, wszystko wydaje mi się dziwne: jakieś takie wielkie, nienaturalne, jakby zaraz miało się zawalić. Dopiero po kilku, minutach wracam w siebie samego.
       Łatwo jest obserwować pisklęta, bo nie latają zbyt szybko. Cały czas próbuję odkryć, na czym polega różnica między machaniem skrzydłami podczas lotu a podczas karmienia. Przede wszystkim, przy karmieniu małe siadają nisko przycupnięte do podłogi, jakby się chciały w nią wcisnąć, i mocno wypinają brzuszki. Trzepią wówczas skrzydełkami bez jakiegokolwiek udziału klatki piersiowej. Kiedy próbują latać, dzieje się na odwrót: garbią się, wypychając w przód nasady skrzydeł, po czym następuje szybkie, silne machnięcie w dół i do tyłu. Jakby się podciągały w górę po ścianie. Ćwiczę to samo w biegu dookoła podwórza.
       Okazuje się, że to bardzo ułatwia wyskoki na żerdź. Potrafię już swobodnie wskoczyć i nie spaść. Albo robię wyskok, półobrót w powietrzu i lądowanie z twarzą w przeciwnym kierunku. Umiem też siadać na poprzeczce w kucki, z rękami po bokach, jak skrzydła. Kucając tak, czuję się, jakbym był ptakiem.
       Codziennie wieczorem ćwiczę mniej więcej przez godzinę na podwórzu, a poza tym macham ramionami pół godziny rano i następne pół wieczorem, przed pójściem do łóżka. Przy machaniu zamykam oczy i próbuję sobie wyobrazić, że lecę. Chciałbym złapać rytm mięśni grzbietowych. Gdyby tylko udało mi się rozluźnić łopatki, uruchomić proces rozrostu mięśni grzbietowych, a potem wzmocnić mięsień trapezowy, dwudzielny i trójgłowy, osiągnąłbym znaczną moc trzepotania. Dla uzyskania płynności ruchów przy każdym wymachu ćwiczę wyskok.
       Kiedy trenuję w pokoju, ściągam buty i składam dywan na pół, żeby matka nie usłyszała. Zaczyna się już dopytywać o ćwiczenia z poprzeczką, ale mówię jej, że to obowiązkowe, na gimnastykę w szkole. Mam wrażenie, że matka szuka pretekstu. Trzeba będzie znaleźć jakiś sposób, żeby się pogodziła z myślą o ptakach.
       Ledwie drugie gniazdko się opróżniło, Ptasia zabiera się do budowy trzeciego. Umieszczam w klatce sitko z pierwszego gniazda i zapas kłaczków. Alfonso fruwa jak szalony, broniąc wszystkie młode przed zakusami Ptasi na ich miękkie piórka. Te z pierwszego gniazda są już dość szybkie, żeby uciec, ale młodsze łatwo mogą paść ofiarą matki. Ciekawe, jak bardzo by je oskubała, gdyby nie interwencja Alfonsa. Może do gołej skóry  to straszna myśl. Zakrawa na istne szaleństwo.
       Ledwo ukończyła budowę, zaczyna składać jajka. Znowu pięć. Cały cykl rozpoczyna się od nowa. Jest maj, Ptasia zdąży z trzecim gniazdem tuż przed nadejściem pierwszych upałów.
       Małe z drugiego gniazda przeniosły się właśnie do awiarium. Nadal lubią być karmione i uganiają się w kółko za starszym rodzeństwem. Starsze umykają, z wyjątkiem jednego, tego, któremu nadałem imię Alfonso II  czyli ciemnego. Alfonso II na ogół raczy maluchy szybkim ciosem w głowę albo w kark.
       Alfonsa I pisklęta niedługo zadręczą na śmierć. Kiedy tylko może, chowa się na najwyższej żerdzi. Małe stopniowo uczą się jeść papkę z jajka, a niektóre zaczynają już nawet eksperymentować z ziarnem. Pierwsze gniazdo opanowało już sztukę łuskania, teraz całymi dniami ganiają się albo ćwiczą śpiew. Jak się czasem wszystkie wezmą do dzieła, podnoszą niezły harmider.
       Jeden z młodszych ciemnych próbuje nieśmiało podśpiewywać  a więc to też może być samczyk. W awiarium jest teraz dziewięć ptaków. Kiedy wchodzę do pokoju, podnosi się wielki łopot skrzydeł: wszystkie kanarki podfruwają na wyższą poprzeczkę. Dużo z nimi przebywam, są całkiem oswojone. Awiarium sprzątam codziennie. Ptaki nie mają mi za złe, że do nich wchodzę: siadają mi na głowie albo na ramionach. Tylko jeśli wykonam gwałtowny ruch, przerażone podrywają się w górę.
       Rosną rachunki za pokarm. Po spenetrowaniu całych okolic głównego rynku znajduję duży sklep z ziarnem, gdzie można kupić mieszany kanar w stufuntowych workach. Taki worek kosztuje osiemnaście dolarów, ale to i tak w przeliczeniu mniej niż jedna trzecia tego, co dotąd wydawałem. Obiecują dostarczyć mi do domu.
       Kiedy worek przychodzi ze sklepu, umieszczam go w garażu, w starej beczce po oleju, którą znalazłem na śmietniku i dobrze oczyściłem. Z pokarmem dla ptaków trzeba bardzo uważać na myszy. O zmierzchu albo o szarym świcie ptak nie odróżni ziarna od grudki mysiego gówienka. Mysi kał jest dla ptaków trucizną.
       Skoro już mowa o myszach, matka jest przekonana, że zalęgną się w domu przez moje ptaki. Jest piekielnie zawzięta na myszy. Któregoś ranka rzeczywiście łapię mysz na podłodze awiarium. Na pewno była w domu nie od dziś, ale matki nigdy bym o tym nie przekonał. Wkładam mysz do pudełeczka i wypuszczam na wolność koło szkoły. Jakby się matka kiedyś dowiedziała  koniec ze mną. Ptaki, klatki  wszystko won za okno. Tak czy owak, lada dzień może do tego dojść. Właściwie spodziewam się tego codziennie, gdy idę do siebie na górę po powrozie ze szkoły.
       W trzecim gnieździe wykluwają się wszystkie  cała piątka. Zaglądam do środka i widzę, że tym razem są przeważnie jasne. Ale na dnie gniazda trwa taka kotłowanina, że niczego nie można być pewnym. Jest ciepło, Ptasia nie siedzi zbyt mocno na gnieździe. Najczęściej staje na nim okrakiem i osłania skrzydłami. Starsze dzieci tak się rozzuchwaliły, że muszę zamykać klatkę, żeby utrzymać je z dala od Ptasi. Wstawiam do środka zapas jedzenia na czas mojej nieobecności. Zaraz po powrocie otwieram klatkę i Alfonso wpada do środka, żeby pomóc Ptasi przy wieczornym karmieniu. Ptasia stała się wspaniałą mateczką.
       Przy wyższych temperaturach i rosnącej liczbie kanarków, nawet ja muszę przyznać, że pokój zajeżdża ptakami". Na papkę z jajka zużywam tygodniowo tuzin jaj i całe opakowanie odżywki dla niemowląt. Mieszam też namoczone ziarno z papką jajeczną, żeby skłonić małe do samodzielnego łuskania. Daję im jeść z rana, tuż przed wyjściem do szkoły, potem jak wracam i trzeci raz późnym wieczorem. Zjadają niebywałe ilości. Wydałem już prawie całe oszczędności na ziarno i jajka. Trzeba się będzie latem rozejrzeć za jakimś zarobkiem.
       Trzask-prask i trzecie potomstwo już gotowe wyskakiwać z gniazda. Trzy są żółte jak Ptasia. Dwa z nich mają plamki na łebkach: jeden strzałkę nad lewym okiem, a drugi czarny berecik, trochę na bakier w prawą stronę. Dalej jest jeden ciemny jak Alfonso i ostatni, z ciemnymi skrzydłami, jasnym brzuszkiem i żółciuteńką główką. Sporo ich, nie ma co. Ptasia bohatersko dostarcza jedzenie, dba o czystość w gnieździe i matkuje całej bandzie. Nie mieszczą się wszystkie naraz na obrzeżu gniazda i zaczynają spychać jeden drugiego. Na szczęście nie ma już niebezpieczeństwa, że pozamarzają, bo zrobiło się ciepło. W ciągu trzech tygodni cała piątka wydostaje się z gniazda i zaczyna rezydować na podłodze.
       I tu właśnie robię błąd. Trzeba było zabrać Alfonsa z awiarium do oddzielnej klatki. Zanim się połapałem, Ptasia buduje kolejne gniazdo. Nie zawiesiłem sitka, ale buduje i tak, w odległym kącie klatki, wciśnięte między żerdź a pręty. Alfonso zrobił swoje, nowe jajeczka ciążą Ptasi w brzuchu i nie ma wyjścia. Psuję gniazdo, ale Ptasia w panice kleci je z powrotem. Zabieram z klatki wszystko, co mogłoby służyć wymoszczeniu gniazda, ale wtedy Ptasia rzuca się na dzieci i zaczyna je oskubywać tak gwałtownie, że wygląda, jakby padał żółty śnieg. Kilkoro dzieci ma już niemal ogołocone uda i podbrzusza. Poddaję się. Zdaje mi się, że Ptasia jest w dobrej formie, więc oczyszczam sitko, szoruję je i umieszczam w klatce razem z mościdłem. Ptasia kończy budowę jeszcze tego samego dnia, a w nocy składa pierwsze jajko.
       I znowu pięć. Tym razem Ptasia siedzi na nich dość lekko, a ja nabieram nadziei, że może się nie wyklują. Ciągle patrzę, czy Ptasia nie zdradza oznak wyczerpania, ale ona poćwierkuje do mnie przyjacielsko i mimo całego zaaferowania wydaje się szczęśliwa i zadowolona z własnego losu. Ciekawe, czy uświadamia sobie, że cały ten rozświergotany, rozwrzeszczany, gramolący się tłum  z wyjątkiem Alfonsa, oczywiście  wydostał się właśnie z niej. Już łatwiej uwierzyć, że wszystko to wzięło się znikąd. Mnie się to nadal nie mieści w głowie.
       I tym razem wykluwają się wszystkie. Drzwiczki klatki muszą być przez cały czas otwarte, żeby Alfonso mógł pomagać przy karmieniu. Ptasia chyba by sobie bez niego nie poradziła. Alfonso pilnuje, żeby starsze dzieci trzymały się z dala od klatki, i siedzi z Ptasią w środku przez większą część dnia i całą noc. Dochodzi do tego, że z trudem znoszę poranne obieranie gotowanych jaj i mieszanie ich z odżywką. Połączone zapachy jajka i odżywki, plus woń widelca, którym mieszam papkę, to dla mnie trochę za wiele.
       Bardzo ciemne gniazdo. Trzy są takie jak Alfonso, a dwa jasne z plamkami na łebkach. Mają równie kiepskie warunki lokalowe jak poprzednie pisklęta, a jest cieplej niż wtedy. Gdy tylko pierwsze pisklę wygramoliło się na krawędź gniazda, wycofuję Alfonsa z klatki. Wyszykowałem mu inną klatkę, starą, znalezioną na śmietniku. Nie chcę go łapać, bo wpadnie w popłoch. Gdybym go teraz zaczął ganiać po awiarium, a na koniec chwycił w garść, straciłbym u niego wszystkie punkty. Pewnie by mnie skaleczył i dostałbym zakażenia krwi. Dlatego wstawiam nową klatkę do awiarium, w klatce jest porcja papki z jajka, odczekuję, aż sam wejdzie do środka, i wtedy szybko zamykam drzwiczki.
       Wynoszę klatkę z awiarium i zawieszam nad biurkiem przy oknie. Alfonso jest przekonany, że nareszcie wylazło szydło z worka. Ciekawe, co mówi Ptasi o całym zajściu. Ptasia sama nie wie, czy ma rzucić gniazdo z powodu Alfonsa, czy zadbać o dzieci. Podfruwa do ściany awiarium i patrzy na niego z oddali. Alfonso zaczyna śpiewać bardzo hardą pieśń. Czuję się jak ostatnia szmata. Nie cierpię, kiedy ktoś mi tłumaczy, że robi coś dla mojego dobra, a tu sam zadziałałem właśnie tak wobec Ptasi i Alfonsa. Jeszcze trochę, a wpuściłbym Alfonsa z powrotem i zdał się na łaskę losu. Tylko że wiem, że zaraz założyliby nowe gniazdo, a to by już pewnie Ptasie zabiło. Dla obojga nadchodzi pora dorocznego pierzenia, a w tym okresie nie powinni mieć młodych. Utrata i wymiana piór jest dla ptaka bardzo wyczerpująca.
       Ptasia w końcu godzi się z losem  czyli ze mną. Wraca do karmienia małych i czyni to tak długo, póki nie opuszczą klatki. Ledwie wszystkie znalazły się na podłodze, wynoszę gniazdo. Tym razem Ptasia nie okazuje symptomów kolejnej ciąży. Przenosi się do awiarium i fruwa z dużą przyjemnością.
       Kiedy już młode nauczyły się jeść samodzielnie, zabieram Ptasię z awiarium; wynoszę też jej klatkę. Do młodych wpuszczam Alfonsa. Chcę, żeby Ptasia nareszcie dobrze wypoczęła. Kiedy tylko jestem w pokoju, wypuszczam ją z klatki. Jak za dawnych czasów. Sypia w klatce na półce nad moim łóżkiem, tam gdzie kiedyś.
       Idziemy z Alem do roboty łapać psy i w ten sposób zarabiam dość pieniędzy na pokarm dla ptaków. Cały wolny czas spędzam na obserwowaniu kanarków. Próbuję się zorientować, co mam robić dalej.
       

15
       
       Idę na posiedzenie z Weissem. Z miejsca czuję, że będzie mnie ciągnął za język. Nic mu nie powiem, po moim trupie; a już na pewno nie o Ptaśku. Nie może się dowiedzieć, że Ptasiek sam jadł, wstawał i chodził. Jestem święcie przekonany, że Weiss Ptaśkowi nie pomoże. Gdybym tylko mógł tu zostać trochę dłużej, może Ptasiek przyszedłby do siebie.
       Salutujemy, Weiss rozwala się w fotelu, zakłada ręce na tłustym brzuchu i uśmiecha się do mnie. Na biurku leży otwarta teczka z papierami. I jeszcze druga. Założyłbym się, że to moje papiery z Dix. Weiss ostro idzie, nie ma co. Widzę, że trzeba będzie grać na wyczucie. Próbuję się wprawić w dobry sycylijski nastrój. Wyobrażam sobie, że siedzimy w knajpie w Cambrii, a z góry leje się na nas żar słońca. Weiss jest szefem rodu z tamtej strony wzgórza.
        No jak tam, sierżancie, jak poszło wczoraj?
        Znakomicie, panie majorze. Opowiadałem pacjentowi, jak to kiedyś zimą ślizgaliśmy się na łyżwach. Zdaje się, że słuchał, co do niego mówię, panie majorze.
        Na jakiej podstawie sądzicie, że słuchał, sierżancie?
        Tylko na podstawie sposobu siedzenia, panie majorze. Zdawało mi się, że na mnie patrzy.
       Oj, trzeba uważać. Pod żadnym pozorem nie mogę dopuścić do wtargnięcia Weissa na oddział. Ptasiek na pewno by pomyślał, że działam przeciwko niemu. Hamuję się.
        A jak z waszą szczęką, sierżancie? Mam tu wasze papiery. Wynika z nich, że kontuzja była dość poważna. Na kiedy wyznaczyli wam kolejną operację?
       Wyraźnie gra dzisiaj psychiatrę. A dba o mnie tyle, co o zeszłoroczny śnieg. Na coś się szykuje.
        Goi się świetnie, panie majorze. W przyszłym tygodniu ze mną skończą. Nałożą ostatnie warstwy i po robocie.
       Weiss pochyla się do przodu i przyciąga bliżej moją teczkę. Otwiera ją jednym ruchem. To rzeczywiście moje papiery, widzę nazwisko.
        Czy nie zechcielibyście opowiedzieć mi z większymi szczegółami o swojej sprawie przed sądem wojskowym w Fort Cumberland? Jak to naprawdę było?
        Nie widzę tu żadnego związku z pacjentem, panie majorze. To bardzo stara sprawa.
        Pozwolicie, sierżancie, że ja o tym zadecyduję.
       O, skurwysyn jeden!
        No więc, panie majorze, skoro pan uważa, że to może coś dać, powiem, ile pamiętam.
       Muszę za wszelką cenę utrzymać tego zasrańca z dala od Ptaśka. Siedzi i suszy do mnie zęby znad założonych rąk. Też się uśmiecham, po sycylijsku, uśmiechem z południa, który ma znaczyć: Obaj wiemy, że to cyrk, jakiego świat nie widział. Gramy dalej".
       Weiss rozpiera się wygodnie, głęboko wzdycha i zamyka oczy za okularami, a jednocześnie sięga ręką po żółty ołówek, który leży na biurku. Stawia ołówek na czubku, ześlizguje się po nim palcami, odwraca ołówek, opiera go o blat gumką i znowu zjeżdża palcami w dół. Coś jakby się onanizował na ołówku. Przez chwilę rozważam, czyby nie zwiać; nie chce mi się rozmawiać o Cumberland. Oj, Ptasiek, Ptasiek, w jakie ja się szambo dla ciebie pakuję.
        No więc tak, panie majorze. Służyłem w Gwardii Stanowej Pensylwanii i w grudniu odesłali mnie do Fort Cumberland na szkolenie, żebym mógł przejść do normalnego wojska.
       Te dupki z Cumberland nie wiedzą nawet, jak się mocuje bagnet do siatki maskującej; wszystko im muszę pokazywać. Jest tam nawet jakiś dowódca, taki jeden osiłek, kapral zresztą, ale całymi dniami przesiaduje w kantynie i napycha sobie baniak. Jak Boga kocham, podbiłem całe baraki, chyba mnie zrobią w pół roku generałem.
       Na trzeci dzień rano wywołują nas na dwór i każą ustawić się w szeregu przed barakami kompanii. Mróz jest taki, że spluwam i ślina zamarza, zanim ją zdążę rozetrzeć butem. Z baraku naprzeciwko wyłażą porucznik i sierżant. Sierżant daje komendę baczność: poczta przyjechała. Nogi mam skostniałe, nos mało mi nie odpadnie, a palce w rękawiczkach zgrabiały jak kołki. I tak żaden z nas nie dostanie złamanego listu. Potem sierżant jeszcze raz daje baczność i do akcji wkracza porucznik.
        Po apelu możecie rozejść się na kwatery. Żarcie o dwunastej zero zero. Na razie kapral Lumbowski wyznaczy grupę do zajęć specjalnych.
       Osiłkowaty kapral rusza wzdłuż szeregu. Co i raz przystaje i pokazuje palcem. Podchodzi do mnie, wyciąga paluch i mówi: Węgiel". Może pan wierzyć albo nie, ale poczułem się dumny, że mnie wyznaczył. Koło piętnastu zostaje, resztę rozpuszczają.
       Weiss dalej siedzi wygodnie rozparty, z uśmiechem na twarzy, oczy ma zamknięte, okulary na nosie. Wygląda, jakby miał lada chwila zachrapać, ale on nie śpi, o nie. Ciekawe, ile kitu muszę mu jeszcze wcisnąć, żeby otworzył gały.
        Kapral zwołuje nas do kupy. Zwalisty bydlak, niewysoki, raczej kwadratowy, prawdziwy osiłek  przypomina mi jednego Polaczka z Cheltenham, którego rozłożyłem w mistrzostwach okręgu. Leżał już w pierwszej rundzie: silny, ale dureń. Płakał, jak mu założyłem trzymanie, dupek żołędny jeden. Ja mu zaciskam półnelsona i drugą ręką zakładam chwyt w kroku, a temu łzy się leją po czerwonej gębie. Kapral każe ekipie od węgla zgłosić się na drugi dzień rano o  Jezus Maria!  piątej zero zero. Jest nas czterech.
       Wracam do baraku, a tu widok, jakby gówno wpadło w wentylator. Wszyscy rzucili sprzęt na ziemię, jak popadło, i tłoczą się przy piecu. Puszczam się biegiem, kolana wysoko, tam i z powrotem, depczę ten cały chłam na podłodze. Nie daj Boże iść na wojnę z takimi wypierdkami.
       Rano budzi mnie starszy szeregowiec, sługus ulizany, i złażę do kuchni na żarcie. Jestem pierwszy, nawet zdążyłem zaścielić pryczę. W kuchni jest ciepło i pełno pary. Reszta złazi się niemrawo, jak ja już zajadam w najlepsze.
       Potem dziesięć minut sterczymy w ciemnościach przed barakiem i czekamy. Włożyłem dwie pary skarpet, ale i tak już mi zimno w nogi. Ręce mam całkiem sztywne po strzelaniu. Żeby się rozgrzać, robię bieg w miejscu z krążeniem ramion. A te łajzy skuliły się w sobie i ciągną pety.
       W końcu wyłazi kapral. Nawet na nas nie spojrzy ani nie policzy. Może nie umie liczyć do czterech. Idziemy za nim na park maszynowy, gdzie czeka ciężarówka. W szoferce siedzi dwóch czarnuchów. Uśmiecham się do nich, ale oni nic. Kapral otwiera klapę z tyłu.
        Wskakiwać, kurwa wasza mać, ale już!
       Sprężam się i wskakuję pierwszy. Dwóch nie daje rady, no to ich podciągam. Stajemy na metalowej platformie, mokrej, śliskiej i czarnej od wilgotnego miału. O przednią ścianę pudła ciężarówki oparte są łopaty. Siedzeń żadnych nie ma. Całe nowiutkie szynele upaprzemy sobie tym pierdolonym miałem. Kucam przy łopatach. Reszta, łajzy zakazane, ustawia się koło mnie po obu stronach. Nikt nic nie mówi. Nawet na siebie nie patrzymy.
       Wóz rusza z ostrym szarpnięciem i na pełnym gazie wyjeżdża z parku maszynowego. Wszyscy czterej lądujemy na dupie i jazda, przez całe pudło. Z szoferki słychać, jak sukinsyny zaśmiewają się do rozpuku. Kapral ogląda sobie cyrk przez tylne okienko szoferki. Telepiemy się polną drogą, każdy lata w tę i we w tę jak Żyd po pustym sklepie, nareszcie wyjeżdżamy na szosę do Harrisburga. Kolana mamy czarne od tego ślizgania, no i zimno jest, o Jezu, jak zimno! Żadnej osłony przed wiatrem. Twarzy i uszu już w ogóle nie czuję. Po jakiejś półgodzinie zajeżdżamy nad rzekę, gdzie są hałdy węgla. Wóz się zatrzymuje, kapral obchodzi go dookoła i otwiera klapę.
       Zdaje się, że przestałem mówić i tylko myślę po cichu, bo Weiss otwiera gały i karci mnie:
        Dalej, sierżancie, dalej, mówcie o incydencie, który ma związek z rozprawą sądową. Mówcie wszystko, co pamiętacie.
        No więc tak, panie majorze. Wojskowym środkiem transportu przewieziono nas do Harrisburga. Dowodził nami kapral, kapral Lumbowski, ten sam podoficer, o atak na którego byłem oskarżony. Było tam jeszcze dwóch starszych szeregowców, którzy prowadzili wóz, i nas czterech wyznaczonych do pracy.
       Główkuję jak komputer, żeby Weiss nie stracił zainteresowania, ale też nie do przesady. Chcę mu to tak opowiedzieć, daj Boże, żebym nie wyszedł na zabójcę maniakalnego.
       Pierwszy zeskakuję na ziemię, ale nogi składają mi się jak scyzoryki. Dosłownie nic nie czuję. Jeden z trzech pozostałych leci prosto na łeb i kaleczy sobie łapę o żwir. Kapral stoi i pokazuje na ciężarówkę. Ma grube skórzane rękawice z jednym palcem.
        Głupie idioty! Zapomnieli pierdolonych szpadlów! Chcą szuflować ten węgiel grabami  droga wolna. Ty!
       Pokazuje na mnie.
        Ty, ty, zakuta pało. Na górę i porozdawać im te szpadle, kurwa ich mać, ale już! Nie będziem się tu opieprzać do nocy!
       Robię szybki wyskok, przerzut na jednej ręce i już jestem na pudle. Tego się dureń nie spodziewał. Łapię szpadle. Staję z nimi na krawędzi platformy. Kiwam na jednego z tych, co do roboty.
        Hej tam, trzymaj!
       Rzucam mu łopatę. Nie dość, że nie łapie, to jeszcze się uchyla!
        Dosyć numerów, łajzo jedna! Rozdać mówiłem. To są państwowe szpadle. Chcesz odpowiadać za zniszczenie mienia, kurwa twoja mać?
       Zeskakuję i rozdaję łopaty. Czarnuchy wycofują wóz pod wielką kupę węgla. Kapral bierze ode mnie łopatę.
        Uważać! To jest szpadel, to jest koniec do kopania, to jest trzon. Bierzecie za trzon, wpychacie płaską część pod węgiel, unosicie do góry i wrzucacie do pudła. Kapewu? Zrozumiano?
       Taki głupi, nie przesadzam. Bierzemy się za łopaty. Węgiel tak pozamarzał, że z początku w ogóle nie można się w niego wbić łopatą; musimy kopać z całej siły. Bez przerwy włazimy sobie nawzajem w drogę. Kapral idzie do szoferki, do czarnuchów. Nie gaszą silnika, żeby w szoferce było cały czas ciepło. A na nas leci cały czad z rury wydechowej. Nikt nic nie mówi; żaden z nas nie ma wprawy w szuflowaniu, łapy nas bolą po ćwiczeniach na strzelnicy, a w nowym szynelu człowiek rusza się jak w pancerzu. Długie będzie to rano, zanim napełnimy platformę.
        No i tak, panie majorze. Przez jakieś dwie godziny szuflujemy ten węgiel na ciężarówkę. Żaden z nas nie ma wielkiej wprawy w tej robocie, więc kapral Lumbowski zaczyna się denerwować. Miał wykonać zadanie, a my mu tutaj wypadamy z harmonogramu.
       Weiss kiwa głową i hmmka parę razy, żeby pokazać, że słucha. Coś mi się zdaje, że on naprawdę lubi takie pieprzne kawałki. Może psychiatrzy zostają psychiatrami, bo lubują się w świńskich historiach.
       Zaczynam się już pocić na dobre i właśnie wtedy kapral, zakuty łeb, wyskakuje z szoferki, gasi papierosa i kieruje się z powrotem do nas. Widzę, że czarnuchy filują przez tylne okienko ponad kupą węgla, którąśmy usypali na platformie. Kapral musiał im obiecać jakieś widowisko. Spodziewam się najgorszego.
       Kapral przez pół minuty stoi i się gapi, w końcu podchodzi do mnie. Wyrywa mi łopatę z ręki, a mnie samego odpycha na bok.
        Nie tak, barani łbie. Patrz, tak trzeba  o!
       Wbija łopatę w węgiel, odwraca ją i przerzuca ładunek przez ramię, wszystko jednym ruchem. I jeszcze raz. Nie przez przypadek dali pierdzielowi zadanie przy węglu: w cywilu musi być górnikiem albo co. Reszta przestała szuflować, stoją i się gapią. Rzuca mi łopatę.
        Tera ty, ruszaj się! Tu nie kopalnia złota, kurwa!
       Idzie do auta. Otwierają się drzwi szoferki, słychać śmiech: głęboki, bebechowy śmiech czarnuchów. Śmiech, który brzmi ciepło. Jestem tak zziębnięty, że nawet mój słynny sycylijski uśmiech by teraz nie wyszedł. Zabieram się do łopaty.
       Mija jakieś pięć minut, przyłazi znowu. Stoi, gapi się, zabija łapy w rękawicach, przytupuje. Już ja mu pokażę, cham jeden: wbijam łopatę głęboko, nabieram z czubkiem i za każdym, razem robię solidny zamach, żeby wszystko lądowało na platformie. Nie ma tak dobrze, żeby Al Columbato był gorszy od byle francowatej przybłędy, górnik zafajdany. Lezie do mnie.
        Bój się Boga, barani łbie! Połowa węgla leci pod pudło! Leź no tam teraz, wygarnij wszystko i rzucaj na górę. Nie będziesz mi tu siać po całej okolicy.
       Piąty dzień w wojsku i już wiem, kogo bym chciał zakatrupić. Schylam się pod ciężarówkę i wygarniam węgiel. Nawet pół łopaty się nie uzbierało. Wracam do szuflowania. Przerzucam raz, drugi, za trzecim on łapie mnie za ramię i sięga po szpadel. Nie puszczam.
        Zabieraj, kurwa, te swoje brudne łapska, przybłędo zafajdany. Moja łopata.
       Wszyscy przestali szuflować. Lumbowski wytrzeszcza gały: teraz już nie ma jak się wycofać. Nie będzie mnie gnój zasrany obmacywał, co to to nie, belki nie belki.
       Weiss przestał się spuszczać z ołówka. Cały zesztywniał za okularami. Prawie że wstrzymał oddech: czeka na opis brutalnej sceny. Jak to zrobić, żeby się zesrał z emocji... A co mi tam, już po wojnie. Zamknąć mnie nie zamkną. I tak już niedługo idę do cywila. Z Purpurowym Sercem i tak dalej, mam więcej punktów, niż potrzeba.
       Lumbowski robi krok w moją stronę i wysuwa naprzód swoją parszywą gębę.
        Cóżeście takiego mówili, szeregowy?
        Przecież słyszałeś, dupo wołowa. Trzymaj brudne łapska z dala od mojej łopaty. Mam robotę do zrobienia. Zabieram się do szuflowania.
        Taak? Taak? No to żeście się nieźle urządzili. Dawać mi ten szpadel. Wyłączam was ze służby w tej chwili i stawiam do raportu!
       Sięga po łopatę.
       Odstępuję o jakieś dwa kroki, na krawędź hałdy, i jak się nie zamachnę z biodra! Miłe uczucie, jak Boga jedynego kocham! Trafiam go w samo ryło, jak strzelił, na odlew!!!
       Weiss dyszy ciężko; może będzie miał orgazm.
       Lumbowski wywija kozła i ląduje plecami na hałdzie. Zaczyna się gramolić na nogi, pada z powrotem. Gęba mu się cała zatarła, jakby ktoś na nią naciągnął jedwabną pończochę. Z początku jest blady jak ściana, potem puszcza mu się krew.
       Czarnuchy, jeden z drugim, wyskakują z szoferki. Krew sika na całego. Lumbowski zaczyna wypluwać zęby. Czarnuch trzyma mu głowę, żeby się nie zakrztusił. Farbę daje ciemną, gęstą, ani jeden ząb mu nie został na przodzie.
       Ten drugi czarnuch trzyma spluwę obiema łapami, celuje prosto we mnie. Cały się trzęsie, paluch na spuście. Odbezpieczony czy nie  tego nie wiem. Patrzy na mnie przez spluwę wybałuszonymi gałami.
        No to żeś się urządził. Teraz wojsko ciebie zakatrupi, kurwa jego mać.
       Próbuję go zahipnotyzować. Co innego mogę zrobić? Może mnie położyć na miejscu.
        Zabieraj broń, czarnuchu. Ciebie jeszcze nie zatłukę, jeszcze nie teraz!
       Zimno mi się robi od środka. Czarnuch opuszcza lufę, ale spluwę dalej trzyma w łapie. Kapral siada. Jeszcze sam nie bardzo wie, co się stało.
       Weiss pochylił się do przodu, gały wyłażą mu na wierzch. Gębę rozdziawił, ale jeszcze się nie ślini.
        No i tyle, panie majorze. Po tym zdarzeniu dostałem zakaz opuszczania koszar, a za trzy dni stanąłem przed sądem wojskowym w trybie doraźnym. Otrzymałem naganę z wpisaniem do akt służby i przewieziono mnie statkiem do Benning, do piechoty. Czyli że, panie majorze, niezbyt szczęśliwie zaczęła mi się kariera wojskowa.
       I w ten to sposób generał Columbato został po pięciu dniach służby wojskowej skazany przez sąd wojenny i zdegradowany do stopnia szeregowca. Farsa, jakiej świat nie widział. Do końca pobytu w Cumberland mam zakaz opuszczania kwatery; znaczy, żadnych służb, żadnego stania na baczność na mrozie. Odbierają mi też połowę żołdu za pierwsze sześć miesięcy. Ale się nachapali: pięćdziesiąt cztery dolary miesięcznie podzielić przez dwa. Po ogłoszeniu wyroku kapitan, który prowadzi sprawę, widzi, że coś za mało się przejąłem. Siłą powstrzymuję się od śmiechu. Kapitan pochyla się w moją stronę.
        Polecam wam ponadto odwiedzić kaprala Lumbowskiego w szpitalu.
        To niemożliwe, panie kapitanie.
       Kapitan wstaje, pochyla się jeszcze bardziej, z oczu bije mu niewzruszona władczość.
        A to dlaczego? Otrzymaliście bezpośredni rozkaz!
        Mam zakaz opuszczania kwatery, panie kapitanie.
       Udaje mi się zachować kamienną twarz, kapitan jest wściekły. Może będą mnie sądzić jeszcze raz, za obrazę oficera? Idę do góry, nie ma co.
       Kapitan trzyma mnie na oku, a jednocześnie otwiera szufladę biurka. Pisze coś na blankiecie. Podaje mi kartkę. Biorę, ale nie patrzę, co na niej jest.
        To wam pozwoli dostać się do szpitala, szeregowy.
        Dziękuję, panie kapitanie.
       Ryzykuję: salutuję mu ostro, z fantazją, on oddaje honory. Okręcam się na obcasie i wychodzę. Przechodzę przez pokój adiutanta, po schodach na dół, przecinam alejkę między barakami i wracam na kwaterę. Zwalam się na pryczę, będę taki sam jak reszta tej cholernej cywilbandy. Z sąsiedniej pryczy pożyczam komiks, Kapitana Marvela. Tamta prycza jest zasłana komiksami. W pięć dni i jakieś sto komiksów później dostaję przydział do Benning. Tego całego kaprala już w ogóle więcej nie widziałem.
       Skończyłem, ale Weiss chce jeszcze. Przez chwilę siedzimy w milczeniu.
        Czy to już cała historia, sierżancie?
        Tak jest, panie majorze.
        I nie czujecie, aby mogło się to kiedykolwiek powtórzyć?
        Nie, panie majorze. Dostałem dobrą nauczkę.
        Czy kiedykolwiek uderzyliście pacjenta lub użyliście wobec niego siły?
       No, nareszcie zadał kluczowe pytanie!
        Nie, panie majorze. Byliśmy przyjaciółmi.
       Weiss jeszcze kilka razy przejeżdża się po ołówku.
        Czy potrafisz sobie wytłumaczyć, Alfonso, dlaczego padasz ofiarą impulsów agresji, wrogości? Czy w dzieciństwie bywałeś często bity przez ojca? Czy czujesz się głęboko pokrzywdzony?
       Kawał skurwysyna! Nabrał mnie na tę tłustą gębę, na te uśmieszki, na te okularki. On wie. I ja zaczynam się domyślać. Jakieś głupoty chodzą mi po głowie  na przykład Zyzio-marynarz.
       
       Jestem, jaki jestem,
       I jestem, no i już,
       A jestem Zyzio-marynarz,
       Cip! Cip!
       Codziennie jem szpinak,
       Każdego przetrzymam,
       Bo jestem Zyzio-marynarz,
       Cip! Cip! 
       
       Gówno, gówno i jeszcze raz gówno!!!
       

16
       
       Całe lato, kiedy tylko mam wolne od łapania psów, spędzam na obserwacji ptaków. Oprócz Ptasi i Alfonsa jest osiemnaście młodych. Przechodzimy okres pierzenia się, nie tracąc ani jednego ptaka. Z przyjemnością obserwuję różne style lotu. Każdy ptak lata po swojemu. Właśnie lot interesuje mnie najbardziej. Tak jak panu Lincolnowi chodzi tylko o kolor, mnie chodzi wyłącznie o fruwanie. Mógłbym tak patrzeć bez końca: to prawie jakbym sam latał.
       Przy ciepłej pogodzie mój pokój coraz bardziej zajeżdża ptakami". Matka co jakiś czas wsadza głowę w drzwi i pociąga nosem. Muszę koniecznie coś zrobić, zanim straci cierpliwość.
       Póki co prowadzę eksperymenty z młodymi. Ciekawi mnie, z jak wielkim obciążeniem dodatkowym kanarek byłby zdolny do lotu. Chciałbym też stwierdzić, na ile istotne są przy lataniu same skrzydła. Czy ptak pozbawiony skrzydeł dalej próbowałby wzbić się w powietrze? Wybieram jedno z ostatniego gniazda i usuwam mu lotki, ledwie zaczęły wyrastać. Pisklak robi wszystko to, co pozostałe ptaki, z tym, że gdy wyskakuje z gniazda, nie może polecieć. Skacze po dnie klatki. Jego rodzeństwo podrasta i fruwa już w awiarium, a on nadal przykuty jest do podłogi klatki. Jednak gdy tylko wyrastają mu nowe lotki, nadgania zaległości i wkrótce fruwa już nie gorzej niż reszta.
       Wybieram kilka najlepiej fruwających podrostków i obciążam im łapki. Robię w tym celu małe cynowe obrączki. Co jakiś czas zwiększam obciążenie, nakładając tych obrączek coraz więcej. Z moich obliczeń wynika, że aby osiągnąć ciężar właściwy ptaka, musiałbym przy swojej objętości ważyć poniżej pięćdziesięciu funtów. Nie ma mowy, żebym wyżył z taką wagą. Dlatego mam nadzieję, że ptak będzie latał, nawet gdy mu podnieść ciężar właściwy.
       Ważę ptaki w ten sposób, że wstawiam do awiarium wagę kuchenną z talerzem. Na talerzu rozprowadzam trochę pokarmu i czekam. Kiedy ptak siada do jedzenia, odczytuję zapis na skali. Tym sposobem uzyskuję wagę wszystkich ptaków po kolei. Ważą mniej więcej po równo: zaledwie kilka gramów dzieli najcięższego od najlżejszego. Wierzyć się nie chce, jakie są leciutkie. Alfonsowi ani Ptasi nie zakładam ciężarków; chyba już się dość nawysilali.
       Zwiększam obciążenie do momentu, gdy ptak odmawia dalszych lotów. Skala wytrzymałości jest wśród nich dość znaczna. Niektóre ptaki rezygnują już po założeniu dwóch obrączek na każdą łapkę. Siadają nastroszone na dnie klatki i udają, że śpią. Zdaje się, że z chwilą, gdy ptak pomyśli o niemożliwości latania, poddaje się na całej linii. Tym muszę zdejmować ciężarki, bo inaczej nawet by nie jadły.
       Na koniec zostają dwa samczyki, które fruwają dalej, mimo że obciążenie przewyższa już ich wagę. Potrafią się wydźwignąć na najwyższe poprzeczki w awiarium. Zanim pozdejmowałem im ciężarki, zdążyły się oba solidnie poobijać. Ale teraz już wiem, że jeśli uda mi się zejść poniżej stu funtów nie tracąc obecnej siły, będę miał pewne szansę.
       Któregoś wieczoru po kolacji matka zaczyna o ptakach. Wiem, że jedyne, co mogę zrobić, to dać jej się wygadać. Siedzimy z ojcem i czekamy, aż skończy. Ojciec spogląda na mnie jeden raz, ale nie wiem, co to spojrzenie ma znaczyć.
       Matka narzeka, że smród, że bałagan, że głośno, że myszy, że cały czas przesiaduję z ptakami i nawet nie mam kolegów prócz tego makaroniarza z Radburn Road. Chodzi o Alfonsa. Naprawdę nie wiem, jak miałbym żyć, żeby ją zadowolić. Kiedy już się wydaje, że skończyła, odczekuję parę sekund, żeby się upewnić, że to istotnie koniec, ale na tyle krótko, żeby ojciec nie musiał zabierać głosu. Wiem, że on nienawidzi takich scen.
       To fatalnie, że moi rodzice nie mieli więcej dzieci. Matka mówi, że to dlatego, że ojciec obrał zły zawód, a kryzys przyszedł w nieodpowiednim momencie i ojciec został na cztery lata bez pracy. Terminował przy wyplataniu krzeseł, takich wiklinowych, jakie ludzie mają na werandach. Kiedyś było w dobrym tonie mieć takie krzesła  ręczna robota. U nas w domu weranda idzie przez dwie ściany, krzesła ojciec sam porobił. Są rozmaite: i bujaki, i takie z fantazyjnym wysokim oparciem. Fajnie jest patrzeć na ojca, jak pracuje. Zwoje wikliny trzyma w wodzie, a do nadania im formy krzeseł używa tylko rąk i kilku prostych narzędzi. Przypomina mi się Ptasia budująca gniazdo. Dłonie ojca pracują szybko i automatycznie. Terminował przez sześć lat i ma papiery mistrzowskie. Ciężko być specjalistą od czegoś, czego już nikt nie chce.
       Zaczynam wykładać ojcu swój pomysł. Tłumaczę, że tylko w tym roku, mając zaledwie dwa ptaki, wyhodowałem osiemnaście młodych. Samce są warte w hurcie po osiem dolarów za sztukę. Mogę sprzedać samiczki, co pokryje koszty pokarmu. W sumie oznacza to blisko dziewięćdziesiąt dolarów zysku. Miesięczna pensja ojca za pracę w szkole. Podkreślam, że większość kanarków przybywa na rynki amerykańskie z Niemiec i Japonii. Oba źródła wysychają, odkąd znaleźliśmy się w stanie wojny. Hodowla kanarków może oznaczać dobry interes.
       Mówię szybko. Muszę go przekonać. Wyciągam obliczenia i pokazuję, ile mógłbym zarobić, mając piętnaście par rozrodczych. Zakładając, że każda para da średnio dziesięć młodych, w tym połowę samców, zarobiłbym po pięćdziesiąt dolarów na parze, czyli w sumie siedemset pięćdziesiąt. Poza tym jest szansa, że ceny kanarków pójdą w górę.
       Matka mówi, że choćbym nie wiem ile miał zarobić, ona sobie nie życzy, żeby jej setki ptaków zasmradzały dom. Mówię ojcu, że chciałbym wybudować awiarium na tyłach garażu, tam gdzie kiedyś miałem gołębnik. Dodaję, że mam odłożonych dość pieniędzy na budowę.
       Ojciec, podparł się łokciami o stół, pięściami zasłania usta. Słucha mnie z paznokciem kciuka wciśniętym między zęby. Matka wstaje i bierze się do sprzątania ze stołu. Robi przy tym dużo hałasu. Ojciec na nią nie patrzy.
        Mówisz, że potrafiłbyś zarobić na hodowli kanarków siedemset pięćdziesiąt dolarów rocznie?
        Zgadza się.
        To prawie tyle, ile ja zarabiam, pracując dzień w dzień przez okrągły rok. Nie pomyliłeś się?
        Na pewno nie. Wiem, że to do zrobienia.
       Dalej trzyma paznokieć między zębami. Wyjmuje go tylko, kiedy mówi. Wtedy właśnie zauważam, jak strasznie mizernie wygląda i jaką cienką ma skórę, jak pergamin. Kto go nie zna, mógłby pomyśleć, że jest chory. Na rękach i na skroniach wychodzą mu żyły. Przy matce, która jest taka gruba, okrągła i rumiana, ojciec wygląda jak nieboszczyk. Jest o dziesięć lat starszy od matki.
        A co byś zrobił z taką masą pieniędzy ?
        Zrobię, co ty powiesz.
       Patrzy mi w oczy. I jakby mnie naprawdę widział. Cieszę się, że matka wyszła do kuchni.
        Zgoda. Ale pieniądze oddawaj mnie. Będę je składał w banku, żebyś mógł iść na studia. Nie chcę, żebyś przez całe życie harował za nędzne dwadzieścia dolarów tygodniowo.
       No i na tym stanęło. Matka się do mnie nie odzywa, ale nic już nie może zrobić.
       Zabieram się do budowy awiarium na tylnej ścianie garażu. Będzie osłonięte od boiska, tak że nikt go nie zobaczy, chyba żeby wszedł na nasze podwórko. A z domu też nie za bardzo je widać. Idealne miejsce.
       Większość drewna zdobywam tą samą metodą co poprzednio. Kupuję siatkę drucianą, gwoździe, zawiasy, farbę i tego typu rzeczy. Na łapaniu psów zarobiłem ponad sto dolarów. Rodzicom powiedziałem tylko, że płacą dolara za godzinę, o dodatku za psa nie mówiłem nic. Oddałem im całą podstawową wypłatę, ale premie za psy zatrzymałem sobie i schowałem tam, gdzie kostium gołębia.
       Framugi robię z listew o przekroju dwa na cztery. Całe wnętrze ma dwanaście stóp szerokości i sześć głębokości. Wysokość  sześć stóp z przodu, ale siedem w tym miejscu, gdzie łączy się ze ścianą garażu. Dach pokrywam drobnym kombinowanym gontem w kolorze ciemnoniebieskim. Wnętrze awiarium dzielę na trzy części. Wejście jest w części środkowej. Tam właśnie zamierzam umieścić klatki reproduktorów. Część środkowa ma dokładnie sześć stóp na sześć. Po obu stronach, z przejściem do części środkowej, mieszczą się duże klatki do fruwania. Obie mierzą po trzy stopy na sześć, a w górę sięgają aż po sam dach awiarium.
       Na framudze rozpinam drucianą siatkę i przytwierdzam ją gwoździami. Siatka ma kwadratowe otwory o boku jednej czwartej cala. Na spód obu bocznych klatek sypię piach i przenoszę do nowego lokalu wszystkie ptaki z wyjątkiem Ptasi. Samiczki wpuszczam do klatki po lewej, a samce na prawo. Latają wokoło jak zwariowane, wszystko muszą sprawdzić. Podfruwają do siatki, żeby wyjrzeć na świat. Młode po raz pierwszy w życiu zobaczyły niebo. Świat powiększył im się nagle milion razy. Chociaż przestrzeń, w której mogą się poruszać, pozostała mniej więcej taka sama. Od czasu do czasu do siatki podlatują dzikie ptaki. Alfonso je odgania, pomaga mu w tym kilka młodych. Chciałbym coś zrobić, żeby moje ptaki mogły latać na wolności jak gołębie. Jakby to było kapitalnie, gdyby fruwały i kołowały na tle nieba, śpiewając i wypoczywając pośród drzew, a potem na mój sygnał wracały do klatki.
       Z zewnątrz maluję awiarium na szarobiało. W końcu naprawdę przypomina mały domek. Ptaki fruwają sobie w klatkach zbiorczych, a ja buduję pomieszczenia dla reproduktorów. Postanowiłem, że będę łączył na zasadzie jeden samiec  jedna samiczka. W końcu nie chodzi mi o interes. Samce pomagają przy dzieciach, a dwie samiczki naraz to już zbyt wielkie zamieszanie.
       Montuję pięć szeregów klatek, po trzy w jednym szeregu, ustawione jedna nad drugą od podłogi aż po sufit tylnej ściany środkowej części awiarium. Każda klatka przedzielona jest ruchomym przepierzeniem na dwie części. W ten sposób będę mógł odseparować samca albo młode, albo i jedno, i drugie od matki, gdy zacznie się zajmować nowym gniazdem. Konstruuję automatyczne doprowadzanie pokarmu i wody, a zamiast podłóg robię w klatkach wysuwane tacki, żeby łatwiej było czyścić. Mam wielką frajdę z budowy klatek: jakbym wił swoje własne gniazdo.
       Pan Lincoln okropnie dużo mi pomaga. Sam buduje klatki od lat i ma sporo fantastycznych pomysłów, które bardzo mi się przydają. Pan Lincoln jest geniuszem w sprawach ptaków. Przedstawiam mu koncepcję hodowania kanarków pod kątem doskonałości lotu. Aż się zatacza ze śmiechu po całym awiarium. Śmieje się do łez. Kiedy wreszcie przestaje, mówi, że nikt tych moich kanarków nie kupi. Co innego, jakbym wyhodował kanarka, który w ogóle nie lata. Wtedy można by go było trzymać w pokoju na patyku jak papugę. Mówi, że kotom też by się podobały moje kanarki-nieloty.
       Budowę klatek reprodukcyjnych kończę przed Bożym Narodzeniem. Samce w bocznej klatce mało nie zaśpiewają się na śmierć. Dla kanarka prawie wszystko jest muzyką. Śpiewają, gdy stukam młotkiem i kiedy piłuję, i gdy puszczam wodę też. Szum wiatru to dla nich cały koncert symfoniczny.
       Pracuję, ale nie przestaję obserwować ich lotów. Alfonso jest nadal gwiazdą numer jeden, ale dwa czy trzy młode już podchwyciły wszystkie jego sztuczki: pikowanie, pionowe wyskoki w górę, ostry zwrot w powietrzu. Jeden ma nawet swój własny nowy numer. Pikuje, ale tuż przed lądowaniem robi zwrot nad samą ziemią i strzela prościuteńko w górę. Jakimś cudem czerpie napęd w górę z impetu spadania. Obserwuję go ze sto razy, ale dalej nie wiem, jak on to robi. Przekręca korpus tak, że przez ułamek sekundy, kiedy wychodzi z lotu nurkowego, praktycznie staje na ogonie z maksymalnie rozpostartymi skrzydłami, a zaraz potem garbi się mocno i chwyta rozpędzone powietrze pod skrzydła, dzięki czemu zostaje wypchnięty do góry. Jest żółty jak Ptasia, ale ma przy tym jastrzębią urodę Alfonsa. Nie jest aż tak agresywny jak niektóre ciemne kanarki, ale jeśli go zbyt nachalnie napastują, to odda. Z reguły woli przenieść się na inną poprzeczkę. To jeden z tych dwóch, które latały z największym obciążeniem.
       Alfonso II, ten z pierwszego gniazda, jest prawie takim samym zabijaką jak Alfonso-ojciec. Toczą czasami straszliwe boje. Alfonso z coraz większym trudem znajduje w awiarium miejsce, gdzie mógłby spokojnie usiąść, nie narażając się na posądzenie o inwazję na terytorium pierworodnego.
       Nadal nie utraciłem ani jednego ptaka. Od pana Lincolna dostaję kilka świetnych receptur na odżywki. Na przykład namoczone ziarno wymieszane z papką jajeczną i mąką. Daję im ponadto jabłka, sałatę i liście mlecza.
       Licząc z Alfonsem i Ptasią, mam dwadzieścia ptaków: dwanaście samców i osiem samiczek. Jedyna pewna para rozrodcza to Alfonso i Ptasia. Mógłbym spróbować krzyżówki Alfonsa z którąś z młodych samiczek, ale on i Ptasia tak wspaniale się zgadzają, że nie mam serca tego psuć. Choć to niełatwa decyzja, postanawiam sprzedać lub wymienić wszystkie samiczki. Potrzebuję nowej krwi: nie będę przecież łączyć braci z siostrami. Niektóre samiczki są naprawdę przepiękne i sprzedając je, czuję się okropnie. Jak handlarz żywym towarem.
       Zamierzam hodować piętnaście par, więc oprócz nowych samiczek potrzebuję dodatkowo trzech samców. Po dwóch miesiącach polowania trafiam wreszcie na takie, jakie chciałem. Jedyny szkopuł w tym, że trudno cokolwiek powiedzieć o ich lataniu, nawet w dużych klatkach. W ogóle nie potrafią nabrać szybkości.
       Jeden z moich nowych samców to tak zwany cynamonek. Taki złocistobrązowy. Jest długi i wysmukły jak Alfonso, ale jego śpiew określa się jako saksoński": coś w rodzaju półtrylu.
       Drugi samczyk jest żółty, tylko główkę ma czarną, a na główce czubek. Czubate ptaki mają przedziałek i piórka głowy jakby sczesane od środka na wszystkie strony. Wyglądają jak w kapeluszu. Ten mój prawie że przypomina klowna. Para czubatych daje łysego potomka. Pan Lincoln jest oburzony, że kupiłem czubatego. Nie lubi żadnych fantazyjnych odmian. Tylko że ten czubaty lata jak marzenie. A także niebywale dobrze szybuje. Kanarki w ogóle mało szybują, ale ten czubaty potrafi krążyć pod sufitem jak polujący jastrząb. Umie też szybować ślizgiem dół. Fakt, że ziębowate nie są w tym mistrzami. No, tak czy owak, muszę go mieć i już.
       Ostatniego biorę od pana Lincolna. Pan Lincoln po prostu daje mi go w prezencie. Jest przekonany, że ten ptak to wariat. Bez przerwy ląduje się z rozpędu w siatkę awiarium. Na ogół ptaki szybko się uczą, co to jest klatka i jak biegną pręty. A kiedy podlatują do ściany, wystawiają łapki w przód i czepiają się drutu. Tylko maty pisklak potrafi z całym impetem wyrżnąć łebkiem w ścianę klatki.
       A ten jakby w ogóle nie przyjmował istnienia klatki do wiadomości. Jest już dorosły, ale leci w druty głową do przodu, jakby ich tam wcale nie było. W rezultacie sporo czasu spędza na podłodze klatki, kurując się z kontuzji. Pan Lincoln mówi, że to już od urodzenia taki głupi osioł. Proponuję wymianę za jedną z moich ciemnych samiczek, ale pan Lincoln nawet o tym nie chce słyszeć. Mówi, że jak tylko zauważył tego półgłówka, natychmiast pomyślał o mnie.
       Samiczki przehandlowuję jedną po drugiej. Większość bierze pani Prevost, pozwalając mi w zamian swobodnie powybierać z jej klatek. Pani Prevost jest zadowolona, że postanowiłem łączyć jednego samca z jedną tylko samiczką. Dwa tygodnie spędzam wśród jej klatek, wybierając najlepiej fruwające samiczki. Opracowuję metodę selekcji. Przez pięć minut obserwuję upatrzonego ptaka i mierzę czas pożyczonym ze szkoły stoperem. Liczy się tylko czas, który ptak rzeczywiście spędza w powietrzu. Chcę mieć ptaki, które lubią latać. Każdego sprawdzam trzy razy, a potem uwzględniam jeszcze dodatkowo wdzięk i prędkość lotu. Na koniec mam wszystkie ptaki odnotowane na wykresie lotów. Staram się też unikać takich, które są wyraźnie niezdarne. Taki ptak-niezdara potrafi potknąć się przy lądowaniu albo wpada na inne ptaki, a kiedy próbuje wtrynić się na ciasno obsadzoną poprzeczkę, wściekle i bez sensu trzepoce skrzydłami. Nie biorę też samiczek, które śpiewają albo szukają okazji do bitki. We wszystkich książkach piszą, że to niedobre oznaki, jeśli idzie o przydatność do hodowli. Śpiewające samiczki lubią porzucać gniazda. Zamykam listę i zanoszę ją pani Prevost. Na liście jest kilka jej najlepszych matek, których za nic nie sprzeda i nie wymieni, ale większość tych, które chciałem, dostaję bez kłopotu.
       Kiedy wpuszczam je wszystkie do bocznych klatek, robi się naprawdę pięknie. Klatka pełna dorodnych, fruwających ptaków, to fantastyczny widok. Nowe samiczki latają o wiele chętniej niż samce.
       Jeszcze dwa miesiące do pory godowej, więc mogę spokojnie poeksperymentować z lataniem. W awiarium jest już zimno, więc grubo się ubieram, kiedy idę patrzeć. Matce tłumaczę, że to konieczne zabiegi hodowlane.
       Ptaki są już dorosłe, więc mogę podjąć doświadczenia z lotkami. Takie pióro, jak mu się dobrze przyjrzeć, jest czymś niewiarygodnym. Ma taką konstrukcję, że przy ciśnieniu od dołu w ogóle nie przepuszcza powietrza. A jednocześnie powietrze może swobodnie przepływać z góry w dół. Pióro osadzone jest na sztyfcie, pustym w środku, z kanalikami dla cyrkulacji krwi. Po obu stronach sztyftu wyrastają tak zwane chorągiewki. Te z kolei rozszczepiają się na promyki zakończone promyczkami z haczykowatym czubkiem. Wszystko to idealnie się zazębia: pióro można rozewrzeć albo zewrzeć jak misterny drobnoziarnisty zamek błyskawiczny. Ptak zapina sobie ten suwak własnym dziobem. Właśnie to robią ptaki, gdy przesuwają piórka przez dziób: umieszczają ząbki suwaka na właściwych miejscach.
       Pióro jest do tego osadzone na osi, dzięki czemu przy wzlocie ustawia się pionowo, a przy opadaniu poziomo. I pomyśleć, że cały ten skomplikowany mechanizm prawie nic nie waży  lekki jak piórko. Właśnie z piórem mam najwięcej problemów. Albo zrobię coś, co je przypomina, albo będę musiał poradzić sobie bez niego.
       Stopniowo usuwam lotki czempionom, tym, które fruwały z wagą na nóżkach równą własnemu ciężarowi. Znowu nakładam im ciężarki i wyrywam po jednej lotce z każdego skrzydła. Jeden poddaje się natychmiast. Najpierw ciężary, a teraz jeszcze to! Siada na podłodze i próbuje spać. Zdejmuję ciężarki i puszczam go wolno. Po chwili fruwa jak dawniej, bez kłopotu. A więc utrata dwóch lotek niewiele znaczy dla kanarka, pod warunkiem, że się go dodatkowo nie obciąży. Drugiemu udaje się wykonać jaki taki lot. Podjął rozpaczliwe, desperackie przedsięwzięcie, jednak udaje mu się oderwać od ziemi i szczęśliwie wylądować na jednej z niższych żerdzi. Postanawiam nie zdejmować mu ciężarków i popatrzeć, jak skompensuje sobie ich obecność.
       Z końcem tygodnia następuje wyraźna poprawa. Do tego stopnia, że kanarek potrafi mozolnie wznieść się na najwyższą żerdź w awiarium. Tam właśnie przesiaduje większość czasu, a zloty na dół wykonuje jak sam diabeł wcielony. Trudno je w ogóle nazwać lotami: znacznie bardziej przypominają pikowanie pionowe. Ptak wiruje w dół z panicznym trzepotem skrzydeł, ocierając się o wszystkie mijane poprzeczki. Mimo to jakoś uchodzi z życiem i po chwili znów cierpliwie winduje się do góry. Oceniam, że dość już wycierpiał dla nauki, i zdejmuję mu ciężarki.
       Przez cały ten czas nocami pracuję nad projektem mechanicznych piór. Oparłem się na konstrukcji rolety; ruchome elementy pracują na szpilach. Przy ruchu w dół zamykają się, a przy ruchu w górę otwierają. Całość uruchamiam za pomocą wygiętego wałka napędowego poruszanego silniczkiem na gumkę. Robię modele z drewna balsy i cienkiego aluminium. Trzeba będzie niebywałej siły, żeby nadać odpowiednią moc trzepotania skrzydłom, które miałyby unieść mnie samego. Problem polega jeszcze na tym, że ptak machając skrzydłami, ciągnie je zarazem do przodu przy ruchu w górę i odpycha do tyłu przy ruchu w dół. To prawie jak styl motylkowy w pływaniu. Ptak chwyta powietrze pod skrzydła i odpycha się od niego. Osada skrzydła pracuje ruchem obrotowym, zgodnie z kierunkiem lotu. Trudno osiągnąć ten ruch za pomocą motorka na gumkę. Niektóre modele latają, ale nie potrafią same wystartować: lecą dopiero po wyrzuceniu ręką w powietrze. Jeśli nie uzyskam prawidłowego lotu na tych małych modelach, nie mam żadnych szans.
       Nadal ćwiczę regularnie. Godzinę rano i godzinę wieczorem macham ramionami. Próbuję wyćwiczyć ruch okrężny pleców, nabierając przy tym powietrza pod pachy. Zdaje mi się, że ptaki tak to właśnie robią. Teraz ćwiczę już wymachy z ciężarkami w dłoniach, Plecy i kark zaczynają mi się uwypuklać. Kiedy się nie pilnuję, chodzę z głową wysuniętą do przodu.
       Popołudniami pracuję przy klatkach. Wymalowane, z zamocowanymi miseczkami na pokarm, wyglądają naprawdę kapitalnie. Wnętrza klatek pomalowane na jasnoniebiesko. Wszystko gotowe; każda klatka wyłożona gazetą, na gazecie żwir. Trzeba to będzie zmieniać mniej więcej raz na tydzień. Gniazda na swoich miejscach, a między prętami każdej klatki tkwi sepia. Miseczki napełniłem pokarmem i wlałem wodę do automatycznego systemu rozprowadzania płynów.
       Zamknąłem już listę ptaków, które będę rozmnażał, i zadecydowałem o składzie par. Dobieranie par było świetną zabawą. Na przykład siedzę w szkole na lekcji, a tu ni stąd, ni zowąd przychodzi mi do głowy całkiem nowa koncepcja krzyżówki. Obserwowałem wszystkie ptaki tak długo, że znam każdego z osobna, i każdy z nich zna mnie. Pozakładałem księgi hodowlane, żeby się nie pogubić w rodowodach piskląt, nakupiłem też obrączek, które ponakładam im na łapki dla identyfikacji. Przy odrobinie szczęścia może mi się sypnąć sto pięćdziesiąt pisklaków. Jestem gotów.
       

17
       
       O Jezu! Na drugi dzień dowiaduję się od Renaldiego, że piłki rzeczywiście przyszły. Przysłali je samolotem wojskowym. Paczkę otwierał zapluwajło. To on powiedział Renaldiemu. Pewnie myśli, że przysłali te piłki specjalnie dla niego, żeby mógł ćwiczyć plucie do piłki.
       Renaldi mówi, że pluj nazywa się Ronski, a pluje, bo ma wieczny niesmak w ustach. Wylądował, jak trzeba, na plaży w Normandii, ale w trzy dni później noga mu się powinęła. Przeleżał tu w szpitalu parę ładnych miesięcy, a pluł tak straszliwie, że jego pokój dosłownie ociekał śliną. Lekarze nie wiedzieli, jak powstrzymać odwadnianie organizmu.
       Trzeba się pilnować, bo inaczej ani się człowiek obejrzy, a już zaczyna każdego żałować i w końcu nie ma komu w mordę dać.
       Tak naprawdę to nie myślałem, że te piłki przyjdą. Ciekawe, czy Ptaśka stara rzeczywiście je gdzieś trzymała tyle lat, czy może nakupiła teraz starych piłek, żeby je tu przysłać.
        Jeśli pan tak uprzejmy, poproszę dwieście używanych piłek baseballowych. Muszę je wysłać do domu wariatów. Wymaga tego kuracja mojego syneczka, któremu szajba odbiła i który twierdzi, że jest kanarkiem.
       Renaldi mówi, że piłki są różne, taka zbieranina. Od prawie nowych do takich, których już w ogóle nie widać spod czarnej taśmy izolacyjnej. Podobno na wszystkich jest kożuch pleśni. Czyli że to muszą być te, trzymała je tyle lat.
       Co ona sobie, u diabła, wyobrażała? Boisko nie zniknęło od zbierania piłek. Absolutnie nic z tego nie miała, z tego kradzenia ludziom piłek, oprócz ciągle nowych wrogów. Kupy się to wszystko nie trzyma. A co w ogóle dzisiaj trzyma się kupy?
       Dlaczego Ptasiek siedzi tam w środku i czeka, aż mu wyrosną pióra, a ja tutaj chowam się za bandażami? Zaczyna do mnie docierać, że wcale nie chcę wychodzić znowu na świat z gołą facjatą. I to wcale nie dlatego, że będę tak czy owak wyglądał. Lekarze z Dix mówią, że goi się świetnie. Tak że wyglądać będę normalnie, praktycznie nawet bez blizn.
       Ale gdzieś w głębi duszy kołacze się taka głupia myśl, że wyłonię się z bandaży jako motyl, a przecież zawsze byłem gąsienicą. I jeszcze mi się chce pobyć gąsienicą. Chociaż wiem, że tak naprawdę to jestem już motylem, a z gąsienicą koniec, ale jeszcze nie jestem gotów do wyjścia na świat.
       Zrobią mi tę ostatnią operację, potem miesiąc bandaży, a potem mnie zwolnią. Trzeba będzie wracać na stare śmiecie. Wszyscy mnie zobaczą. Dowiedziałem się, że dostanę trzydzieści do czterdziestu procent inwalidztwa. Podpadnę pod punkt 16 Prawa Międzynarodowego. Co znaczy, że mogę tarzać się w forsie, pod warunkiem, że pójdę do jakiejś szkoły. Czego bym się mógł uczyć  nie mam pojęcia. W szkole to tak naprawdę dobry byłem tylko z wuefu. Może zostanę panem od wuefu. Taki sam głupi pomysł na resztę życia jak każdy inny.
       Albo może założę maskę i pelerynę jak Zorro i będę grasował po ulicy. Wszystkie dzieciaki poniżej dwunastego roku życia będą mnie wyzywały na drewniane szpady. W ten sposób mogę się dochrapać dziewięćdziesięciu, a nawet stu procent inwalidztwa. Pomysł z maską w każdym razie nie jest zły.
       Po śniadaniu wybieram się do Ptaśka. Ustawiam krzesło tam, gdzie zawsze, i sadowię się wygodnie. Ptasiek odwraca się, kiedy już siedzę. Nadal kuca na całych stopach, ale rąk nie trzyma już po bokach, tylko założone na piersi. Jada już całkiem samodzielnie. Nie ma z tym najmniejszych problemów. Bierze talerz i szufluje, aż się kurzy.
       Próbuję zajrzeć mu w oczy. Kuca nie dalej niż o dwa kroki ode mnie. Jakbym patrzył w oczy psa albo dziecka. Już po chwili trzeba odwrócić wzrok, bo się je rani, wypala się im dziurę w duszy. Nie są na tyle mądre, żeby schować oczy; tylko się boją. Odwracam wzrok.
       
        Popatrz no ty, Ptasiek, jakie to wszystko jest popierdolone. Czy komuś by do łba przyszło, że ty i ja tak wylądujemy? Gdzie to się tak popieprzyło? Mam takie uczucie, jakbyśmy w ogóle nie mieli nic do gadania we własnym życiu: jesteśmy po prostu modelami tego, czym powinniśmy być. Może troszkę się odróżniamy, ale to nic, bo w końcu przydajemy się jak wszyscy. Ty możesz być łajza, ja mogę być pistolet, ale obaj siedzimy w schemacie, a schemat był gotowy, zanim mieliśmy cokolwiek do gadania.
       Taki byłem chojrak, że ja to zawsze jestem sobą, że mnie to nikt do niczego nie zmusi  a tu proszę. Tak Bogiem a prawdą to w ogóle się nie różnię od mojego starego. Nikt nie jest wyjątkowy i nawet nie ma co się łudzić, że jest inaczej.
        Widzisz, Ptasiek, może bym się tak nie przejmował, gdyby nie to, że sam siebie przez tyle lat tak świetnie oszukiwałem. I teraz się czuję jak ten głupi z czystą szyją. Ty, widzisz, nic się nie zmieniłeś. To okropne, jak im się łatwo udaje przerobić człowieka, żeby był taki sam jak inni. Wkładają na ciebie jakieś ciuchy, dają pukawkę do łapy, uczą paru sztuczek i od tej chwili jesteś tylko nazwiskiem na liście kompanii, kimś, kogo można wyznaczyć do obierania kartofli albo postawić na warcie, albo wysłać na patrol. Na koniec albo cię zwalniają, albo wpisują na listę rezerwowych, czy tam jeszcze coś, i pies z kulawą nogą się nie zatroszczy, kim jesteś albo byłeś.
       Sporo czasu upłynie, zanim sam siebie przekonam, że Alfonso Columbato to coś więcej niż kawał chodzącego mięsa kontrolowany wymyślnym systemem elektronicznym. Ciężko mi będzie uwierzyć z powrotem w siebie jako coś oddzielnego.
        A bo to, cholera, ważne  w tę czy we w tę? Do czego to prowadzi? Patrz na siebie! Albo zostaniesz tak jak teraz, będą cię karmić i ubierać do końca życia, albo ci się polepszy i wrócisz na nowo do ludzkiej rasy. Jak zostaniesz tutaj i dalej będziesz grał ptasi móżdżek, będą wiedzieli, co zrobić: wpiszą cię w jakiś bilans po stronie strat. Jak wyzdrowiejesz, pójdziesz do szkoły albo do roboty, albo znowu się weźmiesz do hodowli kanarków  nieważne co. Wszystko jest z góry urządzone. Wpakują cię w mechanizm, zanim się obejrzysz.
       Nawet jakbyś sam sobie przegryzł żyłę na szyi, też mają na to sposoby, z formularzami, które trzeba wypełnić i tak dalej. Po prostu  i takie rzeczy bierze się pod uwagę. Ja nawet nie wiem, kto to są ci oni, chyba wszyscy inni ludzie, z nami włącznie.
       Daję sobie spokój. Co za sens o tym mówić. Ja tylko chcę, żeby Ptasiek wiedział, że nie on jeden myśli, że świat to jedno wielkie gówno. Może jak będzie wiedział, że jestem po jego stronie, że nie tylko on wie to, co wie  może będzie mu przez to lepiej.
        Ptasiek, słuchaj. W przyszłym tygodniu mam mieć nową operację twarzy. Czyli że będę musiał stąd wyjechać. Zostanę jeszcze dzień, może dwa. Dłużej nie, bo chyba by i mnie zamknęli. Ten pierdoła Weiss wyraźnie coś węszy. Nie wiem, co sobie pomyśli, jak kiedyś naprawdę zajrzy mi do głowy.
       Uważaj na niego, Ptasiek, to cwany skurwysyn. Lezie ci do środka, kiedy się tego najmniej spodziewasz. I ma z ciebie materiał do co najmniej jednego referatu na najbliższy kongres psychiatryczny. On cię wcale nie chce wyleczyć: on cię chce zatrzymać właśnie tak, jak jest. Cała twoja przewaga w tym, że on nie wie, że jesteś ptakiem. Kiedy się pokapuje, marnie z tobą.
       Pewnie wtedy obstaluje dla ciebie gigantyczną ptasią klatkę, z poprzeczkami, miskami na pokarm i tak dalej. Odnajdzie ten twój stary kostium gołębia i każe cię przetransportować samolotem na koszt wojska na wielki kongres psychiatryczny. Postawi cię w klatce i wygłosi odczyt na temat chłopcoptaka". Kiedy już mu się znudzisz, pewnie cię sprzeda w cyrku.
       Wspaniały widok. Fanfary, słoń, cały w cekinach, ciągnie mały wózek. Wózek jest czarno-czerwony, na platformie stoi złota ptasia klatka. Orkiestra cyrkowa rżnie To tylko ptaszę w pozłacanej klatce", a w środku siedzisz ty, odpicowany, w ptasim garniturze, tylko że tym razem to jest ancug kanarka. Żeby go uszyć, trzeba będzie oskubać dziesięć tysięcy kanarków. Będziesz skakał z poprzeczki na poprzeczkę, trochę poćwierkasz i może wytrylujesz dla publiczności parę piosenek. W klatce będzie gniazdo-gigant, do którego wskoczysz wysiadywać jaja wielkości piłek lekarskich. W finale z jednej piłki wyskakuje karzeł-klown, przebrany za miniaturowego ptaka, i wali cię przez łeb gumowym robakiem. Zrobisz międzynarodową karierę, ja ci to mówię. A ziarna będziesz miał więcej, niż zdołasz przejeść.
       Już tracę parę, ale Ptasiek wyraźnie się uśmiecha.
        Ty, wiesz co, Ptasiek? Twoja stara naprawdę przysłała tu te wszystkie piłki. Pomysł był mój, mam nadzieję, że się nie pogniewasz. Powiedziałem Weissowi, że to cię może postawić na nogi. Dalej już ni cholery nie wiem, co mu mówić. Gotów zamknąć te piłki razem z tobą i patrzeć, co z tego wyniknie.
       Pomyśleć tylko. Cały czas je trzymała. Renaldi mówi, że są zapleśniałe, czyli że musiała je zakopywać. Może właśnie tam, gdzieśmy poszukiwali skarbu. Może tam poleciała tuż przed nami i je wykopała. To by tłumaczyło zagłębienie w ziemi.
       Ptasiek mi się przygląda. Patrzy na mnie ze swoją starą miną: chyba ocipiałeś". Zaczynam podejrzewać, że w tej sprawie od początku miał rację. Już widzę, jak za jakieś dwa tygodnie Ptaśka odsyłają do Dix, gdzie ja grasuję po oddziale, goły jak święty turecki, a kto się do mnie zbliży  obrywa gównem. Ptasiek siada, zasłania się klapą od śmietnika i zaczyna mi truć o hodowli gołębi, o ucieczce do Wildwood, o ślizgawce, i takie tam duperele.
       O Jezu, jak by to było fantastycznie: puścić się na całego i przestać udawać, wyrzucić to z siebie, kląć, wrzeszczeć, wyć jak Tarzan, włazić na ściany, wybijać dziury w murach, pluć, szczać i srać na każdego, kto podejdzie! O Jezu, jak by to było dobrze! Dlaczego ja tego nie zrobię? Dosyć już oberwałem; mógłbym tak zrobić, gdybym naprawdę chciał. I nikt by mi nie miał prawa złego słowa powiedzieć.
       

18
       
       Nie wiem, jak długo śniłem ten sen, zanim go sobie uświadomiłem. Trudno stwierdzić, że się śni, póki się człowiek na tym nie przyłapie.
       Pierwsze olśnienie przyszło, gdy pracowałem w jednej z dużych bocznych klatek. Wszystkie pary rozrodcze były już porozmieszczane po klatkach, zdążyły wybudować jedenaście gniazd i złożyć ponad trzydzieści jajek. Cztery samiczki już wysiadywały. Czyli wszystko pięknie.
       Doszedłem do wniosku, że piasek na podłodze dużych klatek nie jest najlepszym pomysłem. Wchłaniał ptasie odchody i strasznie cuchnął. Poza tym gniły w nim rozrzucone przypadkiem ziarna i łupinki. Pracowałem nad projektem lekko spadzistej podłogi z betonu, którą można by łatwo zmywać wężem przez siatkę.
       I właśnie gdy siedziałem w klatce, wygładzając cement, naszło mnie to po raz pierwszy. Uświadomiłem sobie, że ja już w tej klatce byłem. Oczywiście, samo to nie powinno mnie było zaskoczyć, tyle tylko, że miałem wrażenie klatki znacznie, znacznie większej. Moje widzenie wnętrza klatki uległo zmianie: było to widzenie ptaka.
       Zacząłem grzebać w pamięci. Jedyne wytłumaczenie było takie, że pobyt w klatce przyśnił mi się, a teraz przypomniałem sobie sen. Przez dwa kolejne dni koncentrowałem uwagę, usiłując przywołać na pamięć treść snu. Byłem coraz bardziej pewien, że coś takiego mi się śniło, a jednocześnie, że coś celowo blokuje moją pamięć. Niełatwo ujarzmić sen.
       Najpierw podłożyłem sobie budzik pod poduszkę, żeby obudzić się w środku snu. Spróbowałem tego przez trzy noce z rzędu, za każdym razem nastawiając budzik na inną porę. Budzenie zadziałało we wszystkich trzech przypadkach, ale zanim wyłączyłem dzwonek  sen znikał. Kładłem się z powrotem w ciemności, usiłując zawrócić myśli. Czasami obraz był tuż tuż, ale wymykał mi się w ostatniej chwili. Zacząłem się zastanawiać, czy przypadkiem nie staram się wykreować snu, którego wcale nie było.
       Aż tu któregoś popołudnia, malowałem właśnie podłogę na zielono wodoodporną farbą, obraz wrócił z niesamowitą wyrazistością. Przypomniało mi się, że byłem w tej klatce jako ptak. To musiał być sen. Sen ten wrócił do mnie w chwili kompletnego luzu umysłowego i bezmyślenia, w jakie popada się czasem przy łatwej i wymagającej fizycznego skupienia pracy, typu malowanie właśnie. Z początku zdawało mi się, że to zwykle myśli, marzenie na jawie, ale zaraz pojąłem, że nie, że przypominam sobie tamten sen. Malowałem dalej, bardzo chciałem, utrzymać ten stan. Czułem, że sen pierzchnie, jeśli zacznę za bardzo o nim myśleć.
       Okazało się, że śniłem przez wiele nocy, że cała sprawa sięga głęboko w przeszłość. Może dlatego, że to był sen. We śnie czas płynie inaczej. W moim śnie mieszkałem wraz z innymi samcami w tej właśnie klatce. Razem ze mną mieszkał Alfonso-ptak i wszystkie jego dzieci płci męskiej, a także cynamonek, czubaty i ten wariat, który bez przerwy ładował się w ściany klatki. Potrafiłem z nimi rozmawiać. W głowie słyszałem je tak, jakby mówiły po ludzku, po angielsku, ale dźwięki wydawały się normalne, ptasie. Ja także byłem ptakiem, ćwierkałem jak ptak. Nie pamiętam z tego snu, jak wyglądam. Nie patrzyłem na siebie, ale inne ptaki traktowały mnie jak ptaka albo prawie.
       Jadłem ziarno; patrzyłem, jak one to robią, i naśladowałem je. Bytem jak pisklak, który się uczy, a one wszystkie mi pomagały. Stojąc na poprzeczce, czułem, jakbym opierał się na niej ludzkimi stopami. Nie patrzyłem w dół, ale nogi miałem ptasie, a nie ludzkie, a stopami oplatałem kijek żerdzi.
       Fruwałem z ptakami! Fruwanie było cudowne. Poruszałem skrzydłami i wznosiłem się z żerdzi na żerdź. Nie było to łatwe. Inne ptaki leciały obok i mówiły mi, co mam robić. Alfonso podfrunął ze mną na sam szczyt klatki i kazał mi spojrzeć w dół. Ani trochę nie bałem się latać. Czułem się jak ptak. Czułem, że spadając nie zrobię sobie żadnej krzywdy. Wznoszenie się było trudniejsze niż zlatywanie, wymagało nieco więcej wysiłku  ale tylko tyle.
       Popatrzyłem z klatki na zewnątrz. Ujrzałem domy i wiedziałem, że to domy. Ujrzałem ogrodzenie i bramę i wiedziałem, do czego służą i co jest za nimi. Pamiętałem, jak wygląda okolica, której z klatki widzieć nie mogłem. Wiedziałem rozmaite rzeczy, których nie może wiedzieć ptak. Popatrzyłem na drzewa w podwórzu i zrobiło mi się żal, że nie fruwam właśnie tam.
       We śnie, w klatce, nauczyłem się fruwać tak, jak zawsze chciałem.
       Tej samej nocy, zasypiając, zmuszam się, by myśleć tylko o tamtym śnie. Odtwarzam wszystkie zapamiętane szczegóły. Nie chcę myśleć o niczym innym między jawą a zasypianiem. Zasypiam i śni mi się sen. Kiedy budzę się rano, pamiętam wszystko. Ujarzmiłem sen.
       Po śniadaniu idę karmić i doglądać ptaki. Jest normalny dzień szkoły, więc wszystko robię w pośpiechu. Widzę osiem nowych jajeczek. Wydobywam je z gniazd, a do trzech innych gniazd wkładam komplety jajek. W tej chwili już dziesięć ptaków wysiaduje. Za tydzień powinny się zacząć wykluwać pierwsze pisklęta. Zaglądam do dużej klatki, w której fruwam nocą. Szkoda, że nie mogę być teraz w swoim śnie i fruwać tam w środku, zamiast krzątać się na zewnątrz i szykować do szkoły.
       Przez cały dzień nie mogę się doczekać powrotu do ptaków, a jeszcze bardziej powrotu w sen. Dzień w szkole ma w sobie więcej ze snu niż tamten sen. Wszystko stanęło na głowie. Najrealniejszą rzeczą na świecie jest mój sen, następne w kolejności jest obserwowanie ptaków. Szkoła, wypracowania z angielskiego, lekcje biologii czy rozmowy z ludźmi nie mają w sobie nic rzeczywistego. Wszystko, co przydarza mi się za dnia, na jawie, stało się tym, czym kiedyś był sen. Wiem, że poszczególne zdarzenia mają miejsce, ale nie zależy mi na nich na tyle, bym cokolwiek pamiętał.
       Mijają dnie i noce. W gniazdach zaczynają się wykluwać młode. Samiczki składają drugi rzut jajek. Każda z par jest już mocno zaawansowana. Średnia liczba jaj w gnieździe przekracza cztery. Wszystkie ptaki wyglądają na zdrowe.
       Ponieważ w snach prowadzę z ptakami rozmowy, czuję się z nimi bardzo związany, zwłaszcza z samcami, gdyż ciągle jeszcze fruwam w zbiorczej klatce samców. Ciekawe, jak to będzie, kiedy sen dogoni jawę i pozostanę sam w dużej klatce. A może znajdę się z samiczką w jednej z klatek rodzinnych? Tylko że przecież nie ma nadprogramowych samiczek. Nie kontroluję snu: mogę jedynie czekać, co się wydarzy.
       Za dnia próbuję rozmawiać z samcami, tymi, z którymi rozmawiam we śnie, zwłaszcza z Alfonsem, ale one mnie ignorują. Rozpoznają we mnie jedynie Ptaśka-chłopca. Czuję się przez to odrzucony, osamotniony. Całymi dniami obserwuję przez lornetkę poszczególne ptaki, bo to mnie do nich zbliża, odgradza wszystko inne: ptaki wypełniają całe pole widzenia. Są takie jak w snach: realne, moich rozmiarów. Czuję, że jestem im pokrewny fizycznie, a i one przestają być jedynie opierzonymi stworzonkami. Z coraz większą odrazą odrywam oczy od lornetki, żeby popatrzeć na siebie i wszystko dookoła. Moje dłonie, moje stopy są groteskowe; staję się obcy sobie samemu, obcy we własnej klatce, obcy moim ptakom.
       Przerywam naukę latania. Skoro fruwam we śnie, nie potrzebuję już fruwać w prawdziwym świecie. Gotów jestem pogodzić się z myślą, że i tak nie ma sposobu, abym zdołał oderwać się od ziemi. Zapewne dopracowałbym się wreszcie umiejętności przedłużonego szybowania, ale latać bym nie latał. Stwierdzam też, że nie tyle chcę latać  przynajmniej nie jako chłopiec machający ciężkimi skrzydłami  co być ptakiem. W snach jestem ptakiem i tylko to się liczy.
       Papkę z jajka ucieram trzy razy na dzień, zużywam już blisko tuzin jaj dziennie. We wszystkich gniazdach są pisklęta. Przy tej liczbie ptaków frajda przestaje być frajdą. Kiedy się od czegoś odsunąć na dużą odległość, kiedy tego czegoś zaczyna być zbyt wiele, widać tylko zewnętrzność, a przyjemność staje się pracą jak każda inna. Z wielkim drżeniem biorę ptaki do ręki. Czuję się jak niezdarny olbrzym: ptak to w końcu tylko garstka puchu, który trzepie się i szamoce w mojej dłoni. Cała niezwykłość gdzieś się zatraca.
       Po jakimś czasie we śnie zaczyna się dziać coś nowego. Dalej jestem w klatce zbiorczej, inne samce razem ze mną. Podfruwam i oblatuję żerdź górą, nie lądując na niej. To Alfonso nauczył mnie tej sztuczki. Alfonso chwilę mnie obserwuje, po czym zaprasza na dół na kilka ziarenek. Frunę za nim i ląduję na niskiej żerdzi przy naczyńku z jedzeniem. Jest późne popołudnie i na nową podłogę awiarium pada słońce. Zaglądam przez siatkę w tę część awiarium, gdzie mieszczą się klatki rozrodcze.
       Widzę siebie samego usadowionego na krześle z lornetką! Twarzy nie mogę dostrzec, tylko bluzę i nogi w spodniach, które tego dnia nosiłem. Podfruwam do samej siatki i patrzę uważniej. Odzywam się do siebie: piip  ale się nie odwracam. Mogę na siebie patrzeć, ile chcę. To ja. Na głowie mam czerwoną wełnianą czapkę. Nad krawędzią krzesła widzę swoją rękę zajętą ustawianiem lornetki. To tak jakbym patrzył na własnego trupa. Zdaje się, że ja, ten na zewnątrz, nie wiem nic o sobie w klatce, uczepionym drucianych prętów. Boję się opuścić wzrok i sprawdzić, czy mam ptasie ciało; boję się, że przerwałbym sen na zawsze. Jak to możliwe, abym się widział w dwóch miejscach naraz? Tego już za wiele, nawet jak na sen.
       Jeśli siedzę tam, taki wielki, i patrzę przez lornetkę, to gdzie ja naprawdę jestem  i kim jestem? Nie mam odwagi spojrzeć na siebie. Lecę do Alfonsa.
        Al, kto to jest, ten tam, za klatką? Alfonso rzuca niedbale spojrzenie poprzez pręty. Łuska kolejne ziarenko i połyka środek.
        On nas tutaj trzyma, daje nam jeść, przenosi z miejsca na miejsce. Kiedyś mnie tutaj przyniósł. I przyniósł także Ptasię. Wszyscy go znają.
        No dobrze, ale kim on jest?
       Chcę dociec, ile Alfonso wie. Chcę dociec, na ile Alfonso ze snu jest tylko mną samym.
        Nie wiem. Lepiej nie pytać. On po prostu jest. Bez niego nie byłoby nic.
       Lecę z powrotem na górną żerdź. W moim śnie Alfonso nie wie, wiem tylko ja sam. Mąci mi się w głowie i tym razem nie mam już pewności, że śnię. Sen się zmienia. Po raz pierwszy jestem dwiema oddzielnymi istotami. I coraz bliżej od jawy do snu.
       Po przebudzeniu długo leżę w łóżku; jest sobota. Muszę wysprzątać wszystkie klatki rodzinne. Muszę dać świeży pokarm, oczyścić system doprowadzania wody, utrzeć jajka, wymyć wszystkie miseczki na papkę. Czy ptaki w ogóle się zastanawiają, skąd przybywa jedzenie? Żadne z ziaren, które dostają, nie wyrośnie w promieniu setek mil od awiarium. Wszystko jest takie sztuczne, udawane. Moje ptaki żyją tylko dlatego, że ja chcę, aby żyły.
       W naszym świecie jest pewnie tak samo. Przy śniadaniu biorę grzankę i smaruję ją masłem. Nie mam pojęcia, jak się robi masło albo chleb. Nie wiem, jak się hoduje krowy i jak się je doi. Nie umiałbym zasiać zboża, zebrać, wymłócić ziarna, zemleć, upiec. Sroczka, co kaszkę warzyła, przerasta mnie o głowę.
       
       Kto wygrywa? Co znaczy wygrać? Najlepszy sposób, żeby przegrać, to wiedzieć, że się musi wygrać.
       Jedno wiem na pewno. Życie wymyka się człowiekowi jak piskorz.
       
       Doprowadzam się do takiego stanu, że sen uzyskuje ciągłość. Urywa się na czas dnia, ale ja pamiętam, że się urwał. I jeszcze coś: zupełnie nie pamiętam początku tego, co nazywam snem, żebym się nie wiem jak starał. We śnie mam niezachwianą pewność, że zawsze tu byłem i sen nie ma początku.
       Kiedy przychodzę do awiarium, nie jest mi nieswojo. Wiem, że istnieję w tym awiarium jako ja  we śnie. Wiem, że mam tu swoje obowiązki i ptaki oczekują ode mnie ich spełniania. Ja jestem Ptasiek, chłopiec, dzięki któremu wszystko jest możliwe. Beze mnie nie byłoby nic. Przynależę i uczestniczę.
       Siedzę, patrzę na ptaki i rozmyślam. Jakaś część mnie chciałaby wiedzieć, a druga część chciałaby, żeby po prostu się działo. Sięgam po ołówek i kartkę. Piszę wiadomość do siebie i kładę ją na podłodze awiarium. Ile z tego, co wydarza się za dnia, ma cokolwiek wspólnego ze snem? Czy zdołam dotrzeć do siebie tą drogą?
       Tej nocy jestem w awiarium sam. Jest tak samo puste jak za dnia. Sen dogonił jawę. Z klatek rodzinnych dochodzą mnie głosy samców, zupełnie jak we dnie. Sfruwam na dół, żeby pożywić się papką z jajka i liściem mlecza. Kartka z wiadomością leży na podłodze.
       Ptasiek to ptak to Ptasia".
       Dokładnie tak, jak napisałem. Lecę na najwyższą poprzeczkę. Czuję się rozpaczliwie osamotniony, jestem odcięty nawet od reszty ptaków. Ćwierkam i nawołuję je, ale żaden nie odpowiada. Wołam Alfonsa. Nic! Jestem sam, ale mogę fruwać.
       Ćwiczę loty i staram się jak najdokładniej poczuć, co to znaczy latać. Budując modele, miałem złe wyobrażenie o lataniu. Wcale nie przypomina pływania. Jest czymś więcej niż: skrzydła w dół powietrze pod skrzydła  odepchnąć się od powietrza. Fruwając ma się uczucie, że coś ciągnie w górę, że dąży się w próżnię. Do tego lotki moich skrzydeł obracają się i szarpią powietrze, szarpią w tył, więc ja lecę do przodu. W moich modelach nie było elementu, który by pozwalał na płynny ruch w przód. Nie wystarczy przerzucać skrzydła do przodu i ciągnąć w tył. Lotki działają jak śmigła samolotu.
       Nabieram wreszcie odwagi, aby się sobie przyjrzeć. Jestem ptakiem. Wyglądam dokładnie jak kanarek. Jak Ptasia. Fruwam po całej klatce: próbuję obserwować własny lot. Uczucie Jest cudowne, znacznie wspanialsze, niż tego kiedykolwiek oczekiwałem. Wyglądam na zewnątrz i znowu robi mi się żal, że nie latam wolno. Tyle jest miejsc, do których chciałbym polecieć. Jakże naturalną rzeczą jest fruwanie i jak nienaturalnym jest nie mieć dokąd pofrunąć.
       Następnego dnia głębiej rozważam sprawę kartki. Właściwie niczego nie udowodniłem, ponieważ wiedziałem zawczasu, co jest napisane na kartce. Miałem to w głowie, kiedy wszedłem w sen, a więc ujrzałem coś, co już wiedziałem.
       Po nakarmieniu ptaków i przeglądzie gniazd biorę pięć kartek i piszę pięć różnych zdań. Odwracam wszystkie kartki do góry nogami i jak najdokładniej je mieszam. Wyciągam jedną, pierwszą z brzegu, i umieszczam ją na dnie klatki napisem do góry, ale nie patrzę na napis. Wstawiam też do pustej klatki trochę ziarna, papki z jajka i wody. Nie ma to większego sensu, bo póki były tu samce, zawsze znalazło się coś do jedzenia, a teraz klatka od dwóch tygodni stała pusta, a ja w ogóle nie uzupełniałem pokarmu. Jednak odkąd sen zrównał się z jawą, nie chcę ryzykować zagłodzenia się na śmierć. Podejrzewam możliwość uwikłania się w sen na kilka dni, mimo że w ciągu jednej nocy.
       Tej nocy we śnie znowu jestem sam. Kartka leży na podłodze. Podfruwam, żeby ją odczytać. Na kartce widnieje pięć napisów. Zostawiam ją, zjadam trochę jajka i popijam kropelką wody. Znowu patrzę na kartkę. Tym razem jest pusta.
       Zaczynam się powoli orientować, co robię. Tkwię na granicy między stanem, w którym zdarzenia przychodzą same, a podświadomym ich prowokowaniem. Sen jest mój, jest jak najbardziej realny, ale składa się przede wszystkim z moich oczekiwań. Zazwyczaj sam nie wiem, czego oczekuję, i dlatego tak trudno jest mi sterować snem. Poza tym to, co wydarza się poza snem, przechodzi w sen samo z siebie. Nie mogę sprawić, żeby we śnie zdarzyło się coś, co choćby w przybliżeniu nie miało miejsca w świecie dnia. Nadal nie rozumiem, ale się nie boję.
       
       Po tym zdarzeniu udaje mi się nawiązać kontakt z ptakami w klatkach rodzinnych. Nigdy przedtem nie mówiłem do nich z dużej klatki zbiorczej ani też im się stamtąd nie przypatrywałem: dlatego muszę świadomie zapragnąć, aby doszło do rozmowy. Znam ptaki, wiem, gdzie który siedzi, i z każdym już kiedyś rozmawiałem. Całą tę wiedzę składam razem, aby zdarzyło się to, czego pragnę.
       Najpierw rozmawiam z Alfonsem, potem z Ptasią. Dobrze jest z nią rozmawiać. Znam ją tak świetnie, a przecież nigdy nie mogliśmy się porozumieć. Ptasia jest bardzo przejęta nowymi pisklętami i cieszy się, że trafiłem do snu. Nie mówi do snu"; mówi do nas". Rozmawiam z każdym prawie ptakiem po kolei. Dzięki obserwacjom przez lornetkę wiem, jak wyglądają wnętrza poszczególnych klatek i gdzie który ptak mieszka. Zawsze wiem, z którym rozmawiam, mimo że ich nie widzę. Nie czuję się już tak bardzo sam.
       Od ptaków różni mnie jeszcze to, że patrzę wprost, obojgiem oczu naraz. Nie mogę się nauczyć patrzeć jak ptaki. Póki na siebie nie spojrzę, we wszystkim czuję się jak ja, Ptasiek, chłopiec.
       Rankiem, przed wyjściem do szkoły, wchodzę do awiarium ze świeża porcją papki z jajka i ogólnie dla sprawdzenia. Patrzę na podłogę, kartka nadal tam leży, ale z jednym tylko napisem. Pokarm z jajka stoi nietknięty. Rozmyślam o tym przez wszystkie lekcje. Śnię o rzeczach, które znam. Dlatego we śnie jestem Ptasią, bo najlepiej znam Ptasię. Ciekawe, czy rzeczywiście jestem samicą  przecież fruwam w klatce samców. Chciałbym to stwierdzić na pewno. Nie chcę zmuszać się myślą do bycia jednym czy drugim: po prostu chcę to wiedzieć.
       
       Płeć, wiek, rasa  takie gówniane rzeczy dzielą ludzi. Jedyne, co nas łączy, to walka o to, kto lepszy. Tylko że jak trzeba kogoś położyć", człowiek staje się jeszcze bardziej samotny.
       Powymyślaliśmy gry, żeby łatwiej zapomnieć o tym, że zapomnieliśmy się bawić. Bawić się  czyli robić coś dla samego robienia. Z Ptaśkiem dużo się bawiliśmy.
       Ptasiek naprawdę się do mnie uśmiechnął, najwyższej próby uśmiechem nie ma sprawy". Może on naprawdę tylko udaje. Też dobrze.
       
       Dziś w nocy spróbuję śpiewać: to powinno sprawę wyjaśnić. Po południu na geometrii wdaję się w spór z panem Shullem, naszym nauczycielem, na temat linii równoległych. Twierdzę, że muszą się spotkać. Zaczynam myśleć, że wszystko prędzej czy później łączy się ze wszystkim.
       Śnię i śpiewam. Nie pamiętam, żebym kiedykolwiek śpiewał jako chłopiec, za to być ptakiem i śpiewać nie daje się porównać z niczym, co dotychczas znałem. Zupełnie inaczej to sobie wyobrażałem. Wydaję głos kanarka trylującego, ale słyszę słowa angielskie, a słowa te układają się w coś bliskiego poezji. Słyszę się zarazem jako ptak i jako chłopiec wymawiający słowa. Wyśpiewuję dawne myśli o fruwaniu połączone z tym, co czuję jako ptak.
       Jedna z moich pierwszych pieśni brzmi tak: Nie ma ani krzty lęku, gdy fruwasz swobodnie. Jedynie smak powietrza i dotyk nicości. Widzę ziemię pode mną: jest w odwrotną stronę niż niebo, kiedy się na nie patrzy z ziemi. Wszystko jest poza lub bardzo daleko, a igraszki ciążenia stają się jak piasek.
       Wiem, że tak całkiem nie jestem Ptasią. Słyszę jej głos dobiegający z małej klatki. Chce, żebym śpiewał dalej, ale mnie śpiewanie jeszcze przychodzi z trudem. Alfonso rozpoczyna pieśń dla Ptasi. Po raz pierwszy rozumiem treść tego, co śpiewa. Śpiewa tak: Leć ze mną; suche strzałki dmuchawca suną w kryształ nieba, to ty i ja. Niżej góry się garbią i chmury kołują, krowy drzemią po brzuch siódmy w koniczynie. Razem szybujemy w spiralnych prądach powietrza, nie dbamy o nic. Ty jesteś mną, ja tobą, rozwijamy skrzydła, by szukać żyznych pastwisk i najcichszych brzegów.
       Słucham i wiem, że Alfonso nie mógłby wyśpiewać takiej treści. Co może wiedzieć ptak o krowich brzuchach? To ja niedawno uczyłem się o nich na biologii. Alfonso nigdy nie fruwał nad górami, nad chmurami  to wszystko mój wymysł. Alfonso śpiewa, a ja we śnie tłumaczę jego pieśń na wizje własnej wyobraźni. Czy Alfonso istotnie potrafi mówić, czy to wszystko tylko ja? Nie chce mi się wierzyć. Alfonso nauczył mnie takich rzeczy o fruwaniu, których sam absolutnie nie mogłem wiedzieć. Trudno mi pogodzić we śnie jedno z drugim. Tym razem przez całą noc mam świadomość tego, że śnię.
       
       Jednego jestem pewien. Śpiewanie jest jak lot. Gdy śpiewam, zamykam oczy i widzę siebie w locie między i ponad drzewami. Jestem pewien, że o tym właśnie śpiewają kanarki. Zamknięto je w klatkach, ponieważ śpiewały, a teraz śpiewają, gdyż są zamknięte w klatkach.
       Kanarki żyją w klatkach już od przeszło czterystu lat. Nowe pokolenie, licząc czas od narodzin do pierwszego okresu rozmnażania, pojawia się w niespełna rok. U ludzi nowa generacja rodzi się mniej więcej co dwadzieścia lat. A zatem czas, jaki kanarki spędziły w klatkach, odpowiadałby ośmiu tysiącom lat historii rodu ludzkiego. Okazuje się, że i kanarki, i ludzie zrodzili w klatkach tę samą liczbę pokoleń.
       Zastanawiam się, jaką czynność człowieka można by przyrównać do śpiewu kanarków. Chyba myślenie. Wybudowaliśmy dla siebie klatkę  cywilizację  gdyż byliśmy zdolni do myślenia, a teraz musimy myśleć, ponieważ jesteśmy zamknięci w klatce. Wiem, że na zewnątrz jest świat prawdziwy; trzeba tylko wydostać się z klatki. Lecz czy moje kanarki śpiewałyby tyle, co teraz, gdyby mogły żyć w otwartej przestrzeni i fruwać, gdzie zechcą? Nie wiem. Mam nadzieję, że kiedyś odpowiem sobie na to pytanie.
       W klatkach rodzinnych życie wre na całego. Niektóre pisklęta już wyfrunęły z gniazd. Wkrótce będę mógł przenieść kilka do klatek zbiorczych. Nie mogę się zdecydować, czy umieścić je w klatce, w której przebywam, gdy śnię, czy w tej drugiej. Kiedy się tak waham, zaczynam śnić o Percie.
       Mówiąc śnić", mam na myśli coś innego niż mój zwykły sen. To we śnie właśnie śnię o Percie. We śnie drzemię po ptasiemu na jednej nodze i śni mi się drugi sen, a w nim Perta. Perta jest drobniejsza niż większość samiczek. Ma jasnozieloną główkę, której barwa przechodzi w żółtozieloną na piersi i w zdecydowaną zieleń na grzbiecie. Każda warstwa piórek na skrzydłach ma inny kolor, co daje w efekcie pstry wzór jak u gołębia maściucha, tyle że w odcieniach zieleni. Zewnętrzne brzegi skrzydeł są białe, dzięki dwóm krańcowym białym lotkom na każdym z nich. Perta jest krągła i fruwa drobnymi ruchami z szybkim trzepotem skrzydeł, ale zarazem z wielką gracją i szybko. Znamiona nad oczkami wyglądają prawie jak brwi. Dziobek i nóżki są jaśniejsze niż u Alfonsa, ale nie tak jasnożółte jak u Ptasi.
       Śnię we śnie, siedząc na najwyższej poprzeczce w awiarium. Jestem samotny i zmęczony; jestem senny i śpię we własnym śnie. Tyle wiem od początku. Ale mija kilka nocy, nim sobie uświadamiam, że we śnie śnię o Percie.
       W tym śnie jestem sam w dużej klatce. Nagle patrzę w dół i widzę jakąś postać przy naczyńku z pokarmem. Od razu czuję, że to samiczka. Albo nie wie, że jestem tu, na samej górze, albo celowo nie zwraca na mnie uwagi. Stoję bez ruchu, patrzę i podziwiam jej ruchy. Obserwuję ją uważnie, tak jak zazwyczaj jako chłopiec przyglądam się ptakom przez lornetkę.
       Jej lot nie wyróżnia się mocą ani impetem, za to Perta wyjątkowo lekko unosi się w powietrzu. Czuję, że ubóstwia fruwać i fruwa dla przyjemności. Patrzę, jak ćwiczy rozmaite style lądowania i loty pochyłe. Potrafi tak zharmonizować ruch ogonka, ustawienie skrzydeł i pozycję korpusu, jakby tańczyła w powietrzu. Zakochuję się w niej we śnie, tak jak kiedyś zakochałem się w Ptasi, tylko że tym razem jest to znacznie bardziej realne.
       We śnie śpiewam jej pieśni, które znam, a także takie, o których nie wiedziałem, że je znam. Kiedy się budzę w łóżku, nie pamiętam już tego, co śpiewałem. Jest zbyt głęboko we mnie ukryte. Jako chłopiec, postanawiam wstawić do klatki naczyńko z wodą, żeby Perta mogła wziąć kąpiel. Potrzebuję czegoś niezwykłego. Korzystam z okazji, kiedy matka wychodzi z kuchni, i zabieram rżniętą szklaną maselniczkę, którą dostała po śmierci swojej matki. Nigdy jej nie używamy, chyba że ktoś przyjdzie, więc matka na pewno nie zauważy, że znikła na jedną noc. Naczynie wstawiam do klatki po południu, po nakarmieniu wszystkich ptaków.
       Pisklęta z dwóch gniazd przenoszę do drugiej klatki zbiorczej: jedzą już papkę z jajka i biorą się za ziarno. Dużą klatkę samców przeznaczam dla siebie i Perty. Nazywam ją Perta, bo słowo to jest najbliższe dźwiękowi, pod którym ją znam.
       Tak więc przechodzę w sen, a we śnie zmuszam się do ponownego zaśnięcia, żeby śnić.
       Perta przychodzi w śnie we śnie. Woda stoi na podłodze w świetle popołudniowego słońca, dokładnie tak, jak ją tam późnym popołudniem ustawiłem. Przez rżnięte szkło sączy się światło, malując tęczę na podłodze i na tylnej ścianie. Czekam cierpliwie na poprzeczce w górnej, ciemniejszej części awiarium. Wiem, że to ja sam wszystko sprawiam, steruję snem we śnie, ale wiem też, że mam przeczucia i wiedzę spoza mnie samego, że nie mogę przewidzieć, co się zdarzy. Cofam się w najdalsze zakamarki własnego umysłu.
       Perta wskakuje na krawędź naczynia i macza dziobek w czystej zimnej wodzie. Zadziera główkę, wypina pierś i wypręża się do góry na cieniutkich nóżkach, w ten sposób pozwalając wodzie spłynąć w głąb gardziołka. Powtarza ten zabieg. Patrzę. Perta zanurza całą główkę i ochlapuje się pod skrzydełkami. Trzepoce nimi z całych sit, by zimna woda mogła dotrzeć do najcieplejszych partii skrzydeł, tam gdzie obrasta je puch najmiększych piórek. Powtarza tę operację dwa lub trzy razy i dopiero potem lekko wskakuje do wody, wygina łukiem grzbiet, zadziera główkę i zaczyna chlapać wodą na pióra między skrzydłami.
       Widzę wszystko z nienaturalną wyrazistością. Jakbym stał tuż obok niej. Widzę, jak każda kropelka w nienaruszonym kształcie stacza się po miękkich piórach. Potrafię spowolnić jej gwałtowne ruchy i obserwować scenę kąpieli jak na zwolnionym filmie, który podkreśla jej nieskończoną grację.
       Nagle zaczynam śpiewać. Śpiewam, choć nie podjąłem pieśni świadomie, Perta podfrunęła na żerdź i układa piórka. Jakby mnie wcale nie słyszała. Jestem bardzo podniecony. Czuję w ciele zalew gorącej krwi. Wszystkie mięśnie mam napięte, to samo napięcie unosi mi skrzydła. Wyprężyłem się na całą długość nóg i kołyszę ciałem w tył i w przód do rytmu pieśni; tańczę we własnym rytmie, cały skierowany ku Percie. Opada mnie uczucie pośpiechu, konieczności, potrzeby spełnienia. Perta dalej układa piórka.
       Sfruwam do niej. Ląduję tuż obok na poprzeczce, nadaję pieśni jeszcze więcej mocy i pożądania. Perta nie zwraca na mnie uwagi. Nawet nie odwróci głowy, nawet się nie poruszy. Podchodzę do niej bokiem. Nie odsuwa się. Jestem przygotowany na to, że będzie przede mną uciekać; chcę ją ścigać, śpiewać dla niej w locie. Podchodzę jeszcze bliżej. Perta sięga dziobkiem do tyłu i przeciąga, prostuje piórka na grzbiecie. Pozostaje tylko jedno: czuję to w sobie. Nadlatuję nad Pertę i opuszczam się, aby w nią wejść. Jestem nabrzmiały pożądaniem.
       Puste miejsce! Opadam tam, gdzie przed chwilą była Perta, a gdzie teraz nie ma nic. Jestem sam! I nagle czuję, że opadam  nie z żerdzi na żerdź, lecz ze snu w sen. Ze snu we śnie opadam w sen pierwotny: przez chwilę widzę sam siebie uśpionego na górnej poprzeczce, po czym opadam dalej, ze snu do własnego łóżka we własnym pokoju.
       
       Budzę się. Po raz pierwszy miałem mokry sen. Wiele słyszałem o mokrych snach, ale nigdy mi się taki nie przytrafił. Idę do łazienki i myję się bardzo dokładnie. Potem wracam z myjką do pokoju i wycieram pościel.
       Leżę na plecach z uczuciem, jakbym spadł z ogromnej wysokości. Znowu jestem przeraźliwie sam.
       Weekend poświęcam na poszukiwanie Perty. Wiem, że gdzieś musi być. Musiałem ją bezwiednie zapamiętać. Przecież nie mogłem jej tak całkiem wymyślić. Intuicja pcha mnie najpierw do pana Lincolna. W jego klatkach sezon rozrodczy w pełni. Pan Lincoln pokazuje mi swoje nowe pisklęta. Dwa są bardzo ciemne. Pan Lincoln mówi, że jeśli utrzyma obecne tempo, to może już za jakieś dziesięć lat uda mu się wyhodować całkiem czarnego kanarka. Zrobił wykres na papierze milimetrowym. Mówi, że proces ciemnienia powolnieje w miarę dochodzenia do czerni. Różnice są coraz mniej dostrzegalne, a poza tym zawsze zdarzają się regresje. Pan Lincoln oblicza, że wykonał już dziewięćdziesiąt procent zadania: osiągnięcie 99,96 procent czerni zajmie mu następne dziesięć lat. Pokazując na siebie, mówi: Nawet ja nie jestem czarny w dziewięćdziesięciu procentach, daleko mi do tego".
       Pytam, czy ma jakieś wolne samiczki. Chciałbym się przekonać, czy Perta tu jest. Nie ma jej w żadnej z klatek rodzinnych. Tak podejrzewałem. Pan Lincoln pokazuje na osłoniętą pokrowcem klatkę zbiorczą po lewej stronie. Mówi, że ją zasłania, bo wolne samiczki flirtują z samcami z klatek rodzinnych, a samce im odśpiewują, co wprawia ich partnerki w taką złość, że czasami nawet porzucają gniazda. Nigdy bym czegoś podobnego nie wymyślił. Pan Lincoln mówi, że zamierza rozprzedać wszystkie wolne samiczki: prawie każda jest bezpłodna albo składa tylko jedno do dwóch jajek w gnieździe, a poza tym nie liczą się w jego planach hodowlanych.
       Zaglądam do klatki i widzę może z dziesięć samiczek. Dostrzegam ją natychmiast. To Perta, co do joty. Jakaś część mnie, ta, która jest ptakiem, zdołała ją zapamiętać. Kocham ją jako chłopiec. Zakochałem się we śnie, kiedy byłem ptakiem, ale uczucie przeszło w moje ludzkie życie. Muszę ją mieć; odwracam się do pana Lincolna i pokazuję Pertę. Jak dziwnie widzieć ją w postaci ptaka, kiedy ja jestem chłopcem; czuję się, jakbym ją szpiegował. Jakbym patrzył przez dziurkę od klucza na coś, czego nie powinienem widzieć.
        Tamta, mówisz?
       Pan Lincoln pokazuje palcem. Kiwam głową.
        Nic z niej nie będziesz miał. Trzymam ją od dwóch lat, a nie złożyła jeszcze ani jednego pełnego jaja. Próbowałem ją łączyć z trzema różnymi samcami. Ten ostatni to już był istny ogier rozpłodowy. A ona za każdym razem składała cztery puste jaja. Na pewno była zapłodniona, czyli że coś z nią jest niedobrze.
       Przyglądamy się Percie razem z panem Lincolnem. Perta kołysze się na żerdzi, to z boku na bok, to z tyłu do przodu. Zobaczyła mnie. Wiem o tym.
        Musiałbym kogoś bardzo nie lubić, żeby mu ją sprzedać. Powinienem ukręcić jej łeb, ale taka jest ładna, szelma, że jakoś mnie na to nie stać. No, sam powiedz: co za korzyść z samicy, która nie potrafi złożyć jednego płodnego jaja? A widzę, że byłaby z niej dobra, mateczka. Trzeba widzieć, jakie gniazda buduje  a potem siedzi na nich dzielnie i zawzięcie, chociaż nic z tego nie ma.
        Sprzeda mi ją pan?
       Wykrztusiłem to jakoś. Obserwuję Pertę i wiem, że ona także mnie obserwuje. W moim śnie we śnie nigdy na mnie nie spojrzała. Czy spojrzy teraz?
        Nie sprzedam. Dam ci ją za darmo. Przynajmniej nie będę jej musiał ukręcać łba. Potrafi tylko żreć ziarno, nic więcej.
       Tak naprawdę to wcale nie chciałem jej kupić. Cieszę się, że pan Lincoln daje mi ją w prezencie. Zupełnie jakby był ojcem i udzielał mi zgody na poślubienie córki. Nie mogę wykrztusić ani słowa, więc tylko wyciągam rękę do pana Lincolna. On w pierwszej chwili nie bardzo wie, jak się zachować, ale widzi, że to nie żadne dowcipy. Bierze moją rękę w obie dłonie. Zagląda mi w oczy. Moje oczy wilgotnieją, nie żeby zbierało mi się na płacz  jestem tylko bardzo przejęty i szczęśliwy.
        Czy ty się dobrze czujesz, chłopcze? Nie chorowałeś ostatnio?
       Potrząsam głową, że nie. Nie chcę mówić. Kiedy się choć przez chwilę było ptakiem, mowa zaczyna być czymś równie groteskowym jak chrząkanie. Pan Lincoln domyśla się jakoś, o co chodzi, odwraca się i wchodzi do klatki zbiorczej. Chwyta Pertę bez problemu: po prostu zbliża się i zdejmuje ją z żerdzi. Ona chce być schwytana. Wiem o tym. Pan Lincoln wynosi ją w dłoni, odwraca do góry nóżkami i dmucha w piórka okalające odbyt.
        Widziałeś? Już gotowa. Myślałby kto, że to idealny egzemplarz do hodowli.
       Zamykam oczy, nie patrzę. Pan Lincoln tego nie zauważa. Odwraca Pertę do normalnej pozycji i pociera palcem czubek jej główki.
        Patrz, ma znamionka brwiowe nad oczami, całkiem jak ludzkie brwi. Nigdy nie widziałem czegoś takiego u ptaka.
       Kiwam głową. Pan Lincoln podaje mi Pertę. Czuję w dłoni bicie jej serca. Pan Lincoln chce dać mi pudełko, ale mówię, że nie, dziękuję, będę ją niósł w ręku. To ogromny przywilej.
       Wolę wracać przez park niż na rowerze. Próbuję jakoś podziękować panu Lincolnowi, ale tak naprawdę to chciałbym już sobie pójść i zabrać Pertę do domu.
       
       Wpuszczam ją do dużej klatki i aż do wieczora patrzę przez lornetkę. Zupełnie jak w śnie we śnie. Po raz pierwszy coś, co zaczęło się we śnie, wydarza się później w moim życiu chłopca.
       Kiedy zaglądam do klatek rodzinnych i czyszczę w nich podłogi, czuję, że należę do ptaków. Nie jestem już sam, nawet gdy staję się tylko chłopcem: ja też mam swoją partnerkę. Jest ze mną w moim ludzkim życiu, a także w śnie we śnie. Mam nadzieję, że dzisiejszej nocy spotkam ją w pierwszym śnie. Jestem tym wszystkim bardziej przejęty niż lataniem.
       Tej nocy nie śpię we śnie. Siedzę na najwyższej poprzeczce i widzę Pertę na podłodze klatki, gdzie zajada ziarno, zupełnie jak za pierwszym razem w śnie we śnie. Oczywiście wiem, że to sen, i wiem, skąd Perta się w nim wzięta, ale takie myśli same są jak sny. Perta jest najrzeczywistsza właśnie tu, w moim śnie. Przez jakiś czas tylko na nią patrzę. Maselniczka jest pełna wody; Perta kąpie się, dokładnie tak jak w śnie we śnie. Zapomniałem przed spaniem wstawić naczynie do klatki  oto jak sen potrafi żyć własnym życiem. Ja ze snu wiem lepiej, czego chcę, niż ja z jawy.
       Obserwuję jej kąpiel jak wtedy. Na razie nie zauważyła mnie pod sklepieniem klatki. Śpiewam dla niej. Śpiewam tak:
       
       Jak to się stało, że znam cię, nieznajoma?
       W jakim to lataliśmy bezgranicznym niebie?
       Może byłem powietrzem, a ty
       byłaś ptakiem. Czy frunęłaś przeze mnie?
       Czemu nie jestem z tobą? Daj mi
       znak: będziesz moja?
       Czy ty mnie widzisz, czujesz, jak cię pragnę?
       Czy też znużyła cię już moja pieśń?
       
       Kończę śpiewać, sfruwam do niej. Widzi mnie. Słyszy. Zniknął dzielący nas mur.
        Hej. Nie wiedziałam, że tu w klatce jest drugi ptak. Myślałam, że jestem sama. Dawno przyszedłeś?
       Nie chcę jej okłamywać, a równocześnie chcę, by myślała o mnie tylko jako o ptaku. Odpowiadam.
        Dawno. Byłem tu zawsze.
        Podobała mi się twoja pieśń. Śpiewasz bardzo dobrze. Czy masz swoją samiczkę?
        Nie. Jestem sam.
        Czy śpiewałeś poważnie? Naprawdę myślisz tak, jak śpiewałeś? Czy była to tylko pieśń?
        Poważnie. Śpiewałem to, co myślę.
        Chwilowo jestem bez samca. Nie miałam dotąd dzieci. Wiele jajek, ale dziecka ani jednego. Chcę być twoją samiczką, ale powinieneś znać prawdę.
        Tak. Tak jest dobrze.
        Rozumiesz?
       Nie mogę jej odpowiedzieć. Nigdy nie rozmawiałem z kimś, kto by mówił i myślał w sposób tak bezpośredni. Jej myśli, jej sposób bycia mają w sobie czystość i klarowność źródlanej wody. Istnieje między nami naturalny przepływ myśli, którego dotąd nie znałem. Czuję, jak przechodzę w nią, a ona przechodzi we mnie. Śpiewam:
       
       Przynoszę nieskalane ziarno radości,
       nieskończonego dążenia do siebie. Więc
       lećmy. Nasz czas wyrasta
       z wczorajszego jutra; szybujemy
       łagodnie w naszą skrytą przeszłość.
       Lećmy razem.
       
        To było śliczne, jeszcze silniejsze niż pierwsza pieśń. W twoich pieśniach są myśli, których dotąd nie słyszałam. Zupełnie jak gdybyś był więcej niż ptakiem, jakbyś wiedział, co jest poza klatką.
        Dziękuję ci. Ale kiedy jest się ptakiem, nie ma więcej ani poza. Lećmy razem.
       Tej nocy fruwamy po całej klatce. Pokazuję Percie, czego nauczył mnie Alfonso, a ona demonstruje mi sposób wykonywania błyskawicznych skrętów i powolnych, pełnych gracji zlotów szybujących. Potrafi umiejętnie wesprzeć się na powietrzu, nie ślizgając się po nim. Jakby stąpała po wodzie. Uczy mnie, jak wykonywać tę sztukę bez młócenia skrzydłami i zmagań z powietrzem.
       
       Następnej nocy śnię wczesne popołudnie. Jest wcześniej, niż kiedykolwiek dotąd było we śnie. Woda do kąpieli stoi tam, gdzie powinna, i jest świeża. Tym razem pamiętam, żeby ją wstawić do klatki.
       Jest Perta. Już czeka i na powitanie przyfruwa do mnie do góry, zanim ja sfrunę do niej. Patrzy mi w oczy, na wprost, całkiem nie po ptasiemu. Z chwilą, gdy to sobie uświadamiam, przekręca główkę i spogląda jeszcze raz, tym razem jak ptaki. Wpatrując się w siebie, przechylamy głowy: ona w lewo, ja w lewo, ona w prawo, ja w prawo. Nie pamiętam, żeby ptaki tak robiły. Potem Perta sfruwa na niższą poprzeczkę.
        Chodź, Ptaśku, wykąpmy się razem.
       Nie mówiłem jej, jak mam na imię.
       Lecę za nią, zastanawiając się, skąd zna moje imię; powoduje to wielką wyrwę we śnie. Nie rozumiem. Czyżby Perta tutaj nie miała nic wspólnego z Pertą w dużej klatce? Czyżbym ją wymyślił od początku do końca? Czy zna moje imię tylko dlatego, że ja je znam? Sfruwam z nią do wody. Perta zatrzymuje się wyczekująco na języczku naczynia. Staję obok niej. Zanurza dziobek w wodzie i chlapie na mnie. Nigdy jeszcze nie kąpałem się jako ptak. Nie bardzo wiem, jak się do tego zabrać. Zanurzam dziób w wodzie i ochlapuję Pertę. Niezdarnie mi to wychodzi. Perta spogląda na mnie uważnie. Znów mnie ochlapuje. Ja ją też. Za drugim razem udaje mi się lepiej. Cały czas trawi mnie potworny lęk, że Perta odkryje, że nie jestem ptakiem, lecz tylko chłopcem, i zacznie się mnie bać. Ten lęk, to poczucie winy, staje pomiędzy nami. Perta to czuje. Spogląda na mnie, a potem zanurza się w wodzie. Słońce znów rozpryskuje się na cząsteczki barwnego światła. Kąpię się w słońcu, a Perta obrzuca mnie koralikami wody. I nagle sam znajduję się w wodzie, roztrzepotany, zagubiony w świetle, w wodzie, w niej. Jakbym unosił się w powodzi muzyki. Chcę śpiewać, ale jeszcze czekam. We wszystkim naśladuję Pertę. Tańczymy w rytm naszej własnej muzyki. Już nie czuję potrzeby śpiewania. Uświadamiam sobie nagle, że tak jak wszystkie samce kanarka śpiewają, tak Perta tańczy  zapewne wszystkie samiczki tańczą. Jest to coś, czego nie można się dowiedzieć, nie będąc ptakiem: samiczki kanarka tańczą.
       Po kąpieli, gdy już oboje jesteśmy całkiem mokrzy, fruwamy razem po całej klatce. Mamy mokre piórka, jesteśmy ciężcy. Fruwamy w powietrzu z uczuciem znanym chłopcu pływającemu w wodzie. Poruszamy się wolno. Musimy walczyć o przestrzeń, o każdy cal po kolei. Otrząsamy wodę z piór, pryskamy na siebie nawzajem. Wciąż naśladuję Pertę, obserwuję jej ruchy. To nadal jest taniec, taniec w zwolnionym tempie, ale jednak taniec. Perta widzi, jak na nią patrzę. W jej oczach dostrzegam pytanie. Może ptaki nie patrzą na siebie tak, jak ja teraz patrzę na nią. Patrzę dla przyjemności, jaką mi to sprawia, a także patrzę, aby nauczyć się kąpać jak ptak.
       Gdy osuszyliśmy się nareszcie, siadamy jedno przy drugim na żerdzi i układamy piórka. To wspaniałe uczucie, przeciągać przez dziób wilgotne pióro, czując poszczególne jego odgałęzienia i nadając im właściwy układ. Coś jakby starannie czesać mokre włosy, tylko że tysiące razy przyjemniejsze. Pióra ma tylko jeden właściwy, ściśle określony układ. Kiedy już wszystkie są w należytym stanie, ma się uczucie zakończonej pracy, dobrze spełnionego zadania. Mam wielką chęć zrobić coś bardzo nieptasiego: poukładać piórka Perty. Nigdy nie widziałem, żeby ptaki tak robiły. Poza wzajemnym karmieniem się, śpiewem, poćwierkiwaniem i pieprzeniem, nie zauważyłem u ptaków innych sposobów okazywania uczuć. Chciałbym pieścić Pertę jak chłopak dziewczynę, ale mam tylko dziób i nogi. Wydawałoby się, że nic bardziej naturalnego, jak ująć jej piórko w dziobek i wyprostować je delikatnie krawędzią. Oto sfera, w której ptak i chłopiec bardzo się różnią. Postanawiam w końcu wyjaśnić sprawę imienia.
        Perto, skąd wiedziałaś, jak mam na imię? Patrzy na mnie zdumiona. Przestaje zajmować się piórkami.
        Wcale tego nie wiem. Nie powiedziałeś mi.
        A jednak, zapraszając mnie do kąpieli, powiedziałaś Ptasiek".
        Tak. Ale Ptasiek to przecież nie imię.
        Co w takim razie?
        Ptasiek to Ptasiek. Tak nazywa się ptaka, kiedy się nie wie, jak on ma na imię. Ptasiek to tyle co ptak. Wszystkie ptaki o tym wiedzą.
       Jak jej wyjaśnię, dlaczego ja nie wiedziałem? Jak to się w ogóle ma do snu? Akurat tej nocy przez cały czas mam świadomość, że śnię. To jedna z ostatnich takich nocy. Perta patrzy na mnie.
        A ty skąd znałeś moje imię? Nie mówiłam ci.
       Perta ze snu we śnie miała imię: imię to brzmiało Perta. Nie mówiła mi; ja to imię wymyśliłem. Skąd miałbym znać jej imię? Znów muszę kłamać.
        Powiedziałaś mi pierwszej nocy, kiedyśmy fruwali. Perta stroszy piórka i nie odzywa się przez dłuższą chwilę.
        Nie. Nie mówiłam ci. Dlaczego mnie okłamujesz? Nie ma powodu, abyśmy się okłamywali. Ilekroć nie mówimy sobie prawdy, coś staje pomiędzy nami. Musi być prawda, inaczej nie ma nic.
        Nie wiem, co jest prawdą, Perto. Nie mogę ci powiedzieć, jak poznałem twoje imię. To nie kłamstwo.
        Ale i nie prawda. Kiedy się wie, a nie mówi, to nie jest prawda.
       Perta sfruwa na dół i zjada kilka ziarenek. Sfruwam za nią. Przez chwilę jemy razem. Bardzo ją kocham. To niezwykłe odkryć tak twardy kamyk niewinności w czymś, co wydaje się nieskończenie miękkie. Jak pestka w miąższu brzoskwini.
       Za dnia myślę tylko o Percie, o niczym innym nie potrafię. Jest wiosna, chodzę do przedostatniej klasy szkoły średniej. Wszyscy są okropnie przejęci balem abiturientów. Matka pyta, z kim idę. Z nikim. Wszystkie dziewczyny w szkole wyglądają dla mnie jak przerośnięte, niezdarne krowy. Ruszają się, jakby im nogi wrastały w ziemię. Mój wzrok jest nastrojony na precyzyjne, delikatne ruchy ptaków.
       Al idzie z jakąś przewodniczącą szkolnego kółka kibiców. Al zaliczył już dwie sprawności: piłka nożna i zapasy. Pewnie zdobędzie jeszcze trzecią odznakę, z lekkoatletyki, za rzut dyskiem. We wszystkich tych dziedzinach należy do szkolnej reprezentacji. Będzie jedynym zdobywcą trzech sprawności w przedostatniej klasie.
       Al ćwiczy rzuty dyskiem na środkowym polu, zaraz za naszym płotem. Czasami wychodzę i odrzucam mu dysk. To jedyna czynność znana mi jako chłopcu, która nie jest skrajnie nudna, chociaż nie ma nic wspólnego z ptakami. Długi rzut dyskiem wymaga w równej mierze siły, co wyrzucenia pod odpowiednim kątem, tak aby złapać pod spód powietrze i jak najbardziej zmniejszyć jego opór. Odrzucając dysk Alowi, próbuję różnych ustawień i parę razy udaje mi się rzucić dalej niż on. Oczywiście, mam dość specyficzną przewagę siły. Jestem nienaturalnie silny w mięśniach trójgłowych ramion, tricepsach i latissimus dorsii, a to dzięki treningom w machaniu skrzydłami.
       Al namawia mnie na lekkoatletykę, uważa, że powinienem trenować dysk. Uparcie mierzy długości rzutów. Lubię rzut dyskiem, ale nie lubię tego mierzenia. Usiłuję to wyjaśnić Alowi, ale próżny trud. Uważam, że ludzie tracą w wielu rzeczach prawdziwą przyjemność właśnie przez mierzenie, obliczanie punktów, chęć wygranej.
       Al molestuje mnie bez przerwy, żebym zaprosił na bal jakąś dziewczynę. Przez tę swoją wodzirejkę poznał ze dwadzieścia dziewczyn, które strasznie by chciały pójść na bal, tylko nie znają frajera, który by je zaprosił. Moja matka wpada w kompletną histerię. Traktuje to jako osobistą zniewagę, że ja nie mam ochoty wydać pięciu dolarów na wypożyczenie smokingu, następnego półtora dolara na orchideę, żeby ją przypiąć przypadkowej dziewczynie, której prawie nie znam, i jeszcze dwóch dolarów na bilety na bal. Nienawidzę tańczyć i cała impreza byłaby dla wszystkich stratą czasu.
       Do balu zostały tylko trzy dni i już się cieszę, że jestem bezpiecznie w domu, aż tu któregoś wieczoru przychodzi do nas Al. Właśnie skończyłem krzątać się przy ptakach i z utęsknieniem czekam na tegonocny sen. Perta i ja staliśmy się sobie bardzo bliscy; okropnie za nią tęsknię w ciągu dnia. Al przyszedł mi powiedzieć, i mówi to w obecności mojej matki, że zna jedną dziewczynę, Doris Robinson, która prosiła go, żeby mnie zapytał, czybym jej nie zabrał na bal. Dziewczyna ma bilety i sama sobie kupi kwiat do sukni. Umie prowadzić i może wziąć samochód ojca. Mnie pozostaje tylko wypożyczenie smokingu.
       Mógłbym go zabić, jak Boga kocham! Matka zaczyna od nowa, że człowiek ma tylko jeden taki bal w życiu, że gdyby los pozwolił jej kiedyś uczyć się w średniej szkole, uważałaby taki bal za jedną z najważniejszych chwil w całym życiu, że nie doceniam własnego szczęścia. Ojciec sięga do kieszeni i wyciąga pięć dolarów. Mówi, że to na wypożyczenie smokingu. Przyparli mnie do muru  co ja tu jeszcze mogę zrobić? Obiecuję, że pójdę. Wiem, że dręczy mnie poczucie winy z powodu Perty. Chciałbym jej wszystko powiedzieć. Chciałbym, żeby wiedziała, że to, co się dzieje, dzieje się nie z mojej winy i że ja wcale tego nie chcę. Czuję, jak rozściela się między nami nowa połać nieprawdy.
       Noc balu przychodzi w najgorszym momencie, w samym środku rozwoju zdarzeń. Perta zapytała, czy chciałbym założyć gniazdo. Kiedy byliśmy razem, zawsze trzepotała skrzydełkami, więc propozycja mnie nie dziwi. Perta za dnia też trzepie skrzydełkami. To dla mnie wielka decyzja i potrzebuję czasu, aby ją przemyśleć. A tu zamiast myśleć, muszę jakoś przebrnąć przez ten bal abiturientów.
       Al idzie ze mną do wypożyczalni smokingów i cały czas reklamuje Doris. Opowiada, jakie to ona ma fantastyczne nogi. Kiedyś nawet próbowałem patrzeć dziewczynom na nogi, żeby się przekonać, o co ludzie robią tyle szumu, ale wszystkie nogi wydają mi się jednakowe. Czasami tu czy tam trafi się więcej ciała, jedne kolana są bardziej pomarszczone, inne mniej, kostki sterczą albo nie sterczą  ale co z tego?
       Albo tyłki kobiet. Trochę mięsa wokół odbytu, jak u każdego. Zwyczajny przerost gluteus maximus, umożliwiający człowiekowi chodzenie na dwóch nogach i siedzenie: Dla mnie wszystko, co siedzi, jest brzydkie. Ptak, jeśli nie lata, najczęściej stoi. Nie siada nigdy, chyba że dla wysiadywania jaj. Oto prawdziwe piękno.
       Jeszcze jedno: cycki. Co za kretyńskie urządzenie do karmienia dzieci. Kobiety muszą je nosić całe życie  te cycki im skaczą, włażą w paradę, pchają się pod nos  a przydają się w sumie najwyżej przez dwa, trzy lata. Wiele cycków w życiu widziałem, a Al próbował mi pokazać różnicę między kiepskim biustem a dobrym biustem. Ogólnie rzecz biorąc, chodzi o różnice w objętości i spiczastości. Kiedy oglądam zdjęcia w National Geographic", widzę, że cycki kobiet niewiele się różnią od tego, co ma koza czy krowa  tyle że są trochę bardziej niewygodne.
       Przez całą drogę powrotną z wypożyczalni smokingów Al gada jak nakręcany. Mogę bez trudu przelecieć" tę dziewczynę, już on to wie. To znaczy, uważa, że ona się ze mną chętnie prześpi. Zna dwóch facetów, którzy ją mieli". Ma to być niby wielkie przeżycie. Znam Doris Robinson. Normalna dziewczyna, z normalnymi nogami, normalnym tyłkiem i trochę więcej niż normalnymi cyckami.
       Nie wygląda na osobę, która mogłaby fruwać, wszystko jedno w jakich warunkach. Rozmiar średni, raczej mała, ryżawy cynamonek, piegowata. Matka cieszyłaby się, gdybym poszedł na bal abiturientów z dziewczyną, która wygląda jak Doris. Al też chce, żebym poszedł na bal z Doris. Al chce, żeby ktoś się ze mną przespał. Czego chce matka  nie wiem.
       Wystrojony w smoking, wyglądam jak czarny kanarek z hodowli pana Lincolna. W autobusie, który wiezie mnie do Doris, czuję się jak przebieraniec. Całe szczęście, że nie wiozę żadnej zasranej orchidei. Czeka mnie przymusowe przetańczenie całego wieczoru z orchideą pod nosem. Orchidee pachną dla mnie śmiercią. Mają ziemisty, grzybny, wilgotny zapach starej trumny, zmieszany z łagodną wonią perfum. W sumie orchidea śmierdzi zabalsamowanym trupem.
       Spodziewałem się całej nocy z orchideą pod nosem, a jednak wszystko układa się inaczej. Idę pod podany adres i stwierdzam, że Doris mieszka w dużej willi, w wykwintnej części Girard Hill. Przemierzam podjazd i pukam do drzwi. Drzwi otwiera jej matka. Przedstawiam się, a wtedy ona wpuszcza mnie do środka. Czy spodziewała się więcej takich, co przedefilują przez podjazd w stroju pingwina? Pani Robinson jest wystrojona jak nie wiem co i tak zlana perfumami, że przez chwilę myślę, czy to przypadkiem nie ją mam zawlec na bal.  Doris zaraz zejdzie. Może siądziesz sobie tam, proszę bardzo.
       Praktycznie wpycha mnie w fotel tuż przy drzwiach salonu, koło schodów, po czym wychodzi. Zostałem usadzony na okoliczność wielkiego wejścia Doris. Czekam. Zaczynam myśleć o Percie. Tak strasznie chciałbym jej o tym wszystkim opowiedzieć. To fatalnie, że wszystko, co mnie dziś spotyka, pozostaje absolutnie poza jej doświadczeniem. Nigdy tego nie pojmie. A nawet gdyby zrozumiała, nie uwierzy.
       I wtedy właśnie Doris schodzi na dół po schodach. Istne Przeminęło z wiatrem". Pokonuje trzy stopnie i zatrzymuje się na mój widok. Spogląda na fotel, w którym siedzę, uśmiecha się jak Olivia de Havilland w roli Melanii, po czym szybko zbiega z reszty schodów, bez podskakiwania, jak po zjeżdżalni. Wstaję.
       Doris kręci biodrami, żeby sukienka lepiej odstawała. Materiał wydaje sztywne, chrzęszczące odgłosy, zupełnie jak gołębie. Matka Doris wraca do pokoju. Niesie pudełko z zamkniętą w środku orchideą. Mówi mi, że orchidea była cały czas w lodówce, żeby nie zwiędła. Trudno o lepsze miejsce dla czegoś, co śmierdzi trupem. Powoli zaczynam sobie uświadamiać, że rodzice Doris kupili ten dom właśnie z racji schodów  żeby Doris mogła w razie potrzeby sunąć po nich w dół jak marzenie.
       Matka Doris wyjmuje orchideę z pudełka i czeka na mój podziw. Orchidea ma rozmiary gołębia i kształt też gołębia  gołębia, który akurat kąpie się w piasku. Matka Doris podaje mi kwiat i długą szpilkę. Oba przedmioty są zimne jak lód. Oczekuje się ode mnie przypięcia tego kwiatu do panny Doris.
       I tu stwierdzam nagle, że nie mam przed sobą ani kawałka miejsca, w którym mógłbym przypiąć orchideę. Chyba że wepnę ją w nagie, surowe, piegowate mięso.
       Stoję, ze szpilką w jednej ręce i kwiatem w drugiej. Mógłbym wbić szpilkę w coś, co chyba jest sutkiem, chociaż mnie wydaje się raczej kawałkiem gumy. Doris w ogóle ma duży biust, ale w tej sukience dosłownie wylewa jej się za łokcie. Między cyckami jest taka przerwa, że gdybym złapał odpowiedni kąt, miałbym widok do samej podłogi, mogę się założyć.
       Wyraźnie widać, że kwestia przypięcia kwiatu jest tym jedynym szczegółem, który zaniedbały. Matka zaczyna chichotać. Doris oblewa się rumieńcem i piegi jej ciemnieją. Matka wkracza do akcji i przypina kwiat w talii sukni. Doris wygląda teraz, jakby od tyłu pięła się na nią jakaś monstrualna winorośl. Zastanawiam się, gdzie oprę rękę, jak będziemy tańczyć.
       Wkracza i ojciec rodziny. Jest blady i jakby zmęczony. Zarzuca na plecy Doris jedwabną pelerynkę i daje jej kluczyki do samochodu. Udziela jej także kilku cennych rad w sprawie zamykania, wyłączania świateł i nie przekraczania limitu trzydziestu pięciu mil na godzinę. Całuje Doris w policzek. Matka również całuje ją w policzek. Ojciec odwraca się i podaje mi rękę.
        Bawcie się dobrze, synu, tylko pamiętaj odstawić ją do domu przed drugą.
       Synu! Jak pragnę zawisnąć, już mnie z nią ożenił! Bal kończy się o dwunastej trzydzieści. Co ja mam niby z nią robić do drugiej? Co pomyśli sobie Perta, jeśli nie pojawię się we śnie? Cała ta impreza zmienia się z minuty na minutę w coraz gorszą katastrofę.
       Na balu jestem zmuszony przenieść kwiat z talii Doris na nadgarstek. Chce go mieć na lewej ręce, więc przytwierdzam go jej do zegarka gumką, którą miałem w kieszeni. Orchidea siedzi jej na przegubie, jakby Doris wybierała się na polowanie z sokołami. Akurat ta ręka spoczywa w tańcu na moim ramieniu, przez co cholerna orchidea bez przerwy łaskocze mnie w kark i w uszy. Ciarki mi łażą po kręgosłupie. Tym sposobem czuję ją, chociaż nie widzę. Przypomina mi smród gnijącej koniny, miejsca, gdzie kiedyś nas zabrał Joe Sagessa. Ten smród, w połączeniu z wonią potu ciał wokoło i dźwiękiem muzyki, doprowadza mnie do granic wytrzymałości. Żeby jakoś odwrócić myśli, próbuję wyobrazić sobie zawczasu sen, w który wejdę, gdy już znajdę się w domu, w łóżku. Doris opowiada coś tam o muzyce albo dopytuje się, gdzie mieszkam. Wie, że mój ojciec pracuje tu w szkole jako woźny, ale nic o tym nie wspomina.
       Ojca widzę dwa razy. Odgrywa skrzyżowanie wykidajły z cieciem. Pilnuje tych, co wychodzą do ubikacji dla chłopców. Ma za zadanie hamować tempo picia i ścierać pawie, gdyby ktoś się porzygał. Płacą mu za tę noc pięć dolarów ekstra  akurat starczy, żeby opłacić mój kretyński smoking. Drugiej takiej nocy nie chciałbym przeżyć nawet za pięćdziesiąt dolarów.
       Widzę, jak Al swinguje i panoszy się na parkiecie ze swoją wodzirejką. Al tańczy niespecjalnie, ale dziewczyna jest akurat z tych, przy których nawet bawół nabrałby w tańcu wdzięku. Al do każdej muzyki tańczy iraz-idwa-itrzy-icztery, ciągle w tym samym rytmie. Nawet nie słucha, co grają. Ubrany w smoking, wygląda jak gangster z filmu. Przypiął sobie biały goździk, ale właściwie mógłby być Brianem Donleavy w roli Marry Heliotropa.
       Doris pyta o ptaki. Akurat o tym wolałbym nie rozmawiać. Chyba, żeby ją to naprawdę ciekawiło. Wtedy przerwalibyśmy ten głupi taniec, usiedlibyśmy gdzieś z boku i opowiedziałbym jej o ptakach. Zerkam na nią, żeby sprawdzić, jak jest naprawdę, ale ona po prostu podtrzymuje rozmowę w tańcu. Czasem wydaje mi się, że ludzie potrafią tylko grać w różne skomplikowane gry. Bal abiturientów to też taka gra, z bogatym zestawem reguł. Jedną z reguł jest rozmowa w tańcu.
       Nie mam zegarka, a zegarka Doris też nie widzę z racji usadowionej na nim wielkiej orchidei, ale po obu końcach sali gimnastycznej są zegary ścienne. Chociaż mają pozakładane siatki w obronie przed zabłąkaną piłką do kosza, i tak można odczytać godzinę, jeśli się człowiek należycie ustawi. Czas wlecze się niemiłosiernie. Jestem kompletnie wykończony. Po jedenastej  a ja zazwyczaj leżę w łóżku już o dziesiątej, bo sen. Ręka mnie boli od trzymania ręki Doris. Od czasu do czasu opuszczam ramię, żeby rozluźnić mięsień grzbietowy, ale Doris wcale nie pomaga, tylko pozwala obu naszym rękom opaść luźno w dół. W końcu, kiedy już nie mam siły podtrzymywać jej ręki, zostawiamy ręce w dole i Doris przytula się mocniej, wciskając mi głowę pod brodę. Teraz jej włosy łaskoczą mnie w nos, a kwiat w kark. Obie ręce mam zajęte. Jakby tego było mało, cycki Doris napierają na mnie z całej siły, a mają konsystencję dobrze napompowanych dętek rowerowych. Ćwiczenie wymachów sprawiło, że mam bardziej wystający mostek niż inni ludzie: cycki Doris pasują jak ulał po obu stronach. Tworzymy piękną parę. Pasujemy do siebie jak dwa kawałki ozdobnej terakoty.
       Wreszcie koniec. Idziemy po pelerynkę Doris; wychodzimy. W ciemności słychać trzaskanie samochodowych drzwiczek i chichoty. Pomagam Doris zająć miejsce kierowcy. Pyta, czy nie chciałbym poprowadzić. Pytanie nie z tej ziemi. W naszej rodzinie nikt nie umie prowadzić, nigdy nie mieliśmy samochodu i nie będziemy mieli. Mój ojciec nawet nie usiądzie w automobilu.
       Kiedy mówię, że nie, Doris wtyka kluczyk w zapłon i uruchamia silnik. Ten samochód to buick, ostatni przedwojenny model. Ośmiocylindrowy silnik wielkiej mocy, ale w tym wozie nieodwołalnie spisany na straty przez takie coś, co się nazywa dynaflow. Jest to system prowadzenia pojazdu dla ludzi nie znających się na zmianie biegów. Mój ojciec mówi, że niedługo zbudują samochód, którym w ogóle nie trzeba będzie kierować. Ludzie będą się zabijać po drogach i nawet do tego ręki nie przyłożą.
       Doris odwraca się do mnie. Ma miękką twarz pisklęcia oświetloną tylko lampkami tablicy rozdzielczej. Peleryna zsunęła jej się z ramion i Doris wygląda, jakby była naga. Wyciąga rękę i włącza radio. Musiała je już wcześniej ustawić, może nawet dzwoniła do radiostacji, żeby nadali odpowiednią muzykę, bo leci Księżycowa serenada" Glena Millera. Akurat ten kawałek naprawdę lubię: jest w nim jakaś wewnętrzna doskonałość, jak w dobrej pieśni kanarka.
        Może przejedziemy się kawałek, do Media?
       Co ja tu mam do gadania; jedziemy do Media. I tak już pewnie przejechała tę trasę i dokładnie ją sobie zaplanowała. Opieram się wygodnie: niech się dzieje, co chce. Wygląda mi na to, że tej nocy mam się przespać z dziewczyną. Doris powinna być w domu przed drugą. Świecący w mroku na zielono zegar pokazuje za kwadrans pierwszą. Co właściwie może się zdarzyć w ciągu godziny?
       Doris nie przejmuje się zbytnio tym, co jej mówił ojciec. Kosimy ostre zakręty na drodze szerokości jednego wozu, między ciężkimi szpalerami okalających szosę drzew, z prędkością jakichś pięćdziesięciu mil na godzinę. Na wylocie, pod wysokim kamiennym wiaduktem kolejowym, Doris przyspiesza prawie do siedemdziesięciu. Jest taka mała, że musi dobrze wyciągać szyję, żeby zobaczyć cokolwiek ponad deską rozdzielczą. Zagłębiam się w sobie i skupiam uwagę na malutkich srebrnych pantofelkach, wciskających gaz i hamulec. Ciekawe, co teraz robi Perta. Co stałoby się z moim snem, gdybym nagle wylądował wpasowany w deskę rozdzielczą, którą mam przed sobą, z gorącym ośmiocylindrowym silnikiem na byłych kolanach?
       Miejsce ma już upatrzone. Z tłuczonej nawierzchni zjeżdżamy na polną drogę, tak wąską, że gałęzie przez cały czas szorują po obu stronach samochodu. Doris nic nie mówi, tylko prowadzi, od czasu do czasu zapuszczając nad deskę żurawia dla ominięcia dziur w ziemi. Zamierza skonsumować bal abiturientów z pełnym garniturowaniem. Czuję się jak świeczka na torcie, którą lada moment zdmuchną.
       Nasz potwór na czterech kołach przejeżdża nad małym strumykiem, za którym droga zamienia się w wysypisko kamieni. Wreszcie Doris zatrzymuje auto, gasi silnik, zaciąga hamulec ręczny i wyłącza światła. Ustawia zapłon tak, że światła na desce rozdzielczej i radio nie gasną. W tym samochodzie jest wszystko. Pali galon benzyny na jakieś dziewięć mil, ale rodzice Doris mają specjalny przydział na paliwo, to co sobie będą żałować.
       Z początku Doris siedzi, nie odejmując rąk od kierownicy, jak dziecko, które bawi się w kierowcę. Prostuję się i poprawiam w fotelu. Odwracam się w jej stronę, podkulając pod siebie nogę bliższą środka wozu. Wszystko może się zdarzyć. Wiem, że cokolwiek się stanie, nie wypadnie żenująco.
       Doris gramoli się do góry i klęka na fotelu. Mimo ciemności zauważam, że buty zostawiła na podłodze, przy pedale gazu. Wyciąga ku mnie nadgarstek z orchideą, żebym ją odpiął.
        Chcę ją zachować na pamiątkę.
       Mówi to w chwili, kiedy ja po ciemku próbuję rozplatać gumkę. Jej ręka wije się w przegubie jak żmija. Kiedy wreszcie usuwam kwiat, Doris bierze go ode mnie i kładzie na półeczce nad deską rozdzielczą. W ciemności, wraz z powiększonym odbiciem w przedniej szybie, kwiat wygląda przerażająco. Jego woń wypełnia cały samochód.
       Spodziewam się klasycznego dialogu, który rozpocznie się od Nie lubisz mnie?" albo Czemu mnie nie lubisz?"  już kilka takich przeżyłem. Na dobrą sprawę nie ma odpowiedzi, która by nie była albo obraźliwa, albo kłamliwa. Jestem nawet gotów do kłamstwa dla podtrzymania iluzji fantastycznego balu abiturientów, ale kłamstwo okazuje się zbędne. Doris zaczyna wtórować melodii nadawanej przez radio i nawet nie wiem, kiedy udaje jej się oprzeć na mnie. Buja się przy tym w tył i w przód, jakbyśmy tańczyli  tańczyć w buicku dynaflow! Obejmuję ją i staram się wczuć w rolę. Może jak się prześpię z Doris, posunie to jakoś do przodu sen o Percie. Sen składa się z elementów, które znam.
       Doris unosi twarz do góry i zaczynamy się całować. Całujemy się, siedząc na wprost siebie, toteż dużo wysiłku wkładam w pilnowanie nosa, żeby nie włazil w paradę. Potem ona zaczyna stopniowo otwierać usta, więc i ja też. Staram się, jak mogę. Następny etap: ona dmucha mi do ust i wsysa powietrze! Czuję, jak wciąga powietrze przez moje nozdrza! Boże święty! Czy to ma być całowanie, czy też poczciwa Doris Robinson jest jakimś wampirem, który wykańcza ludzi metodą okradania ich z powietrza? Akurat kiedy się nad tym zastanawiam, ona, całkiem niespodziewanie, wpycha mi do ust cały język. Jakbym ssał wielki kluch gumy balonowej. Już w ogóle nie mogę oddychać, tylko przez nos. I właśnie wtedy  aż sam nie wierzę  czuję, że mi staje! Pomyśleć, że te wszystkie sztuczki celują prostą drogą do kutasa. Próbuję skrzyżować nogi, ukryć to jakoś, ale Doris nie w ciemię bita. Napiera brzuchem prosto w to miejsce! Pojękuje i jeszcze głębiej pcha język. Cofa ramiona, którymi mnie obejmowała, i przez chwilę myślę, że może starczy jak na jeden bal i do widzenia, ale ona ściąga górę sukienki i cycki wyskakują na wierzch. Uwolnione, sterczą bardziej na boki. Wyglądają lepiej niż tamte w National Geographic".
       Doris odchyla się w tył, a ja gapię się na jej cycki. W ogóle nie są piegowate, przynajmniej nie w świetle deski rozdzielczej.
       Wtedy właśnie czuję z całą pewnością, że mógłbym. Nie tylko mógłbym, ale chcę. Chcę przelecieć Doris. Równocześnie zaczynam myśleć o Percie. Chciałbym, żeby pierwszy raz to było z Pertą. Pierwszy raz chcę to robić z moją żoną, nie z Doris. Doris nigdy nie będzie dla mnie żoną, mogę najwyżej pierdolić jej cycki, jej język, jej dupę.
       Doris próbuje dalej, ale u mnie już po wszystkim. Nie przestałem jej całować i trzymam cycki w dłoniach, lekko je głaszcząc. Doris ciężko dyszy i szlocha, ale nic nie mówimy. W końcu ona siada prosto i wpycha cycki w stanik. Zaraz będzie druga. Całowaliśmy się prawie godzinę.
       Z piekielnym trudem udaje nam się zawrócić samochód. Wysiadam i pilotuję manewr. Zakręcić nie ma gdzie, a Doris nie jest zbyt mocna w jeździe na wstecznym. Zanim się wreszcie wydostajemy na drogę, dwa razy utykamy. Pod dom Doris zajeżdżamy o drugiej trzydzieści. Ciekawe, czy ten szary, wyblakły mężczyzna zastrzeli mnie na miejscu za to, że o mało nie przeleciałem jego córki i przetrzymałem ją poza domem do późnej nocy? W dodatku cały samochód jest pewnie podrapany przez kolce i gałęzie.
       Na pożegnanie całujemy się normalnie, jak to na dobranoc, żadnych wampirów. Doris pyta: Czy się jeszcze spotkamy?" Jasne, mówię, spotkamy się w szkole". Codziennie się tam spotykamy. Jesteśmy w tej samej grupie na geometrii.
       Doris ma klucze i sama sobie otwiera. Jej matka jeszcze nie śpi i proponuje, że mnie odwiezie do domu. Wszystkie tramwaje i autobusy zjechały już do zajezdni. Mówię, że mieszkam niedaleko i dojdę do domu na piechotę. Nawet specjalnie nie nalega. Chce wyciągnąć z Doris wszystkie szczegóły. Ciekawe, jak dużo Doris jej mówi. Z tymi bogatymi ludźmi nigdy nic nie wiadomo.
       Cieszy mnie perspektywa czteromilowego marszu. Będę miał czas do namysłu. Mam nadzieję, że nie zraniłem uczuć Doris, ale cieszę się, że nic z tego nie wyszło. Chcę znaleźć się we śnie z Pertą. Wślizguję się do domu kuchennymi schodami, nie budząc nikogo. Kiedy po raz ostatni patrzę na budzik przy łóżku, jest godzina czwarta.
       
       We śnie pojawiam się późno. Słońce już zachodzi. Perta fruwa między dwiema środkowymi poprzeczkami. Przez chwilę patrzę, potem sfruwam do niej.
        Szukałam cię, Ptaśku. Gdzie byłeś? Jak to się dzieje, że czasem tu jesteś, a czasem cię nie ma? Nie rozumiem tego. Czy opuszczasz klatkę? Fruwasz sam gdzieś daleko? Czy nie mógłbyś mnie z sobą zabierać?
        Nie, Perto. Nigdzie stąd nie wyfruwam.
       Na resztę jej pytań odpowiedzieć nie mogę. Wydaje mi się taka piękna. Stanęła pod światło, więc widzę prześliczne wygięcie jej piersi i grzbietu. Czuję, jak gdzieś głęboko we mnie narasta niepokój.
       Zbliżam się do niej, a Perta kuli się na żerdzi i zaczyna posyłać w moją stronę naglące piip-piip-piip. Jej skrzydełka trzepocą w oczekiwaniu. Nadszedł czas, bym ją nakarmił. Jestem jak Alfonso: nie mogę się na to zdobyć. Chcę, ale nie umiem się zmusić do przeniesienia pokarmu z jamy ustnej do warg. Torsje zawsze były dla mnie czymś wstrętnym. Chłopiec wchodzi ptakowi w paradę.
       Perta nie zmienia pozycji, cierpliwie czeka na karmienie. Próbuję raz jeszcze i udaje się. Ptak wygrał. Teraz już wszystko jest równie łatwe jak fruwanie albo śpiew. Podaję jej pokarm, a Perta jest szczęśliwa. Znowu piip-piip-piip. Znowu ją karmię. Śpiewam i podchodzę do niej coraz bliżej. Perta mocniej przywiera brzuszkiem do żerdzi. Jeszcze nie jestem gotów. Ponownie daję jej jeść. Po części jest to pragnienie przedłużenia chwili, jak tylko się da. Perta nie mówi nic i fruwamy razem przez calutką noc. Śpiewam i karmię ją aż do rana, aż do przebudzenia.
       Na drugi dzień czuję się bardzo zmęczony wczorajszym długim wieczorem. Matka zarzuca mnie pytaniami, ale nie mówię jej zbyt wiele. Kiedy sprzątam klatki, przychodzi Al. Właśnie przeniosłem do drugiej klatki zbiorczej następne dwanaście młodych. Nadal nie straciłem ani jednego. W klatkach rodzinnych życie wre pełną parą. Pisklęta awanturują się o pokarm, samce śpiewają, słowem, straszny harmider. Perta fruwa samotnie tam i z powrotem po pustej dużej klatce.
       Al próbuje ze mnie wyciągnąć, jak poszło z Doris. Mówię, że nic nie wyszło, ale on mi nie wierzy. Mówi, że w całej szkole nie ma drugiej takiej chętnej dupy jak Doris: konia by przeleciała, gdyby go tylko zdołała namówić, żeby ustał w miejscu. Odpowiadam, że mu wierzę, ale mnie nie przeleciała.
       Ojciec jako naoczny świadek zeznaje przed matką, że nie opuściłem ani jednego tańca. Matka dopytuje się, gdzie byliśmy po zabawie. Mówię, że u Dona, w Yeadon  to taki bar z koktajlami mlecznymi, gdzie matka chętnie by mnie widziała po balu. Mówię, że bawiłem się dobrze. Matka ogląda smoking i przejeżdża go szczotką. Liście i co tam się jeszcze poprzyczepiało usunąłem wczoraj przed pójściem do łóżka. Matka chybaby padła na miejscu, gdyby stwierdziła, że gacie są od wewnątrz wymazane spermą.
       Al ogląda ptaki, ale wiem, że kanarki niezbyt go interesują. Do Ala przemawia fakt, że prowadzę istną fabrykę ptaków. Pyta o koszta pokarmu i ile ptaków przypada średnio na gniazdo, po czym kalkuluje, ile można na tym zarobić.
        O Jezu, Ptasiek, to ty niedługo będziesz jakimś pierdolonym milionerem albo co! Król kanarków! Jak nic wygrasz w plebiscycie na Człowieka Kanariery.
       Al uważa, że wymyślił świetny dowcip. Udaje mu się zamieścić żart w albumie klasowym pod moim zdjęciem. Nic tam więcej nie ma  żadnych kółek zainteresowań, wyróżnień, osiągnięć sportowych, funkcji. Tylko podpis: Pseudo: Ptasiek. Zwycięzca plebiscytu na Człowieka Kanariery".
       Al zauważa, że Perta lata sama po dużej klatce, i pyta mnie o nią. Nie rozumie, dlaczego nie dam jej do towarzystwa kilku młodych ptaków. Mówię, że to moja ulubienica. Samiczka bez pary.
        Tylko mi nie mów, że to znowu taki okaz jak tamta nasza gołębia swołocz.
        Kiedy właśnie tak  odpowiadam.  Coś w tym stylu, tylko że ta nie sprowadza żadnych supersamców.
        I też ci wyjada z ust jak tamta pierdolnięta czarownica?
       Przez moment opada mnie uczucie, że Al podejrzał sen. Jeśli w ogóle ktokolwiek, to właśnie Al. Potem sobie przypominam. Tłumaczę mu ze śmiechem, że kanarki nie tak łatwo wytresować jak gołębie.
       Wychodzimy na dwór i chwilę rzucamy dyskiem, potem Al idzie do domu. Wracam do awiarium i obserwuję Pertę przez lornetkę. Próbuję wymyślić, jak by tu jej powiedzieć, kim naprawdę jestem. Przy okazji próbuję zdecydować, kim naprawdę jestem.
       
       Tej nocy we śnie czuję, że muszę powiedzieć Percie o sobie. Powziąłem takie postanowienie jako chłopiec i przeszło ono ze mną w sen, gdzie jestem Ptaśkiem.
       Najpierw fruwamy z Pertą w nowym tańcu. W tańcu tym przelatujemy nad sobą nawzajem, jedno opada górą po przeciwnej stronie, tak że drugie przefruwa z kolei nad tym, które opadło. To piękny taniec, lecz trudny do wykonania w ciasnocie klatki. Jak wspaniale byłoby móc fruwać na wolności.
       Po tańcu Perta przykuca nisko i nawołuje mnie: piip-piip-piip. Karmię ją bez trudu. Nadszedł czas, abym się z nią połączył, i ona na to czeka. Wiem, że zawiązek jajka w jej wnętrzu czeka na moje nasienie. Chcę przenieść w nią nasienie, wiedzieć, że jest bezpiecznie zagrzebane w jajeczku.
        Ptaśku, czego się lękasz? Chcesz mieć ze mną gniazdo? Czuję, że mielibyśmy wspaniałe dzieci, że ja i ty bylibyśmy w każdym z nich, że po raz pierwszy jajka, które noszę, wypełniłyby się życiem  naszym życiem. Czego się lękasz?
       Patrzę na nią. Tak bardzo ją kocham. Jej słowa są takie, jakie sam wymyśliłem, wyśniłem, wyśpiewałem. To więcej niż fruwanie.
        Perto, najpierw muszę ci coś powiedzieć.
        Czy masz gdzieś inną samiczkę, inne gniazdo?
        Nie. To nie jest takie proste, Perto.
        To, co powiedziałam, wcale nie jest proste.
        Posłuchaj mnie uważnie. Posłuchaj tego, co mówię, tak samo pilnie jak tego, jak mówię. Chcę, abyś wiedziała, że mówię prawdę. Chcę, abyś wiedziała, kim jestem, abyśmy mogli naprawdę być razem.
        Mów, Ptaśku. Powiedz mi.
        Perto, to, co wspólnie przeżywamy, nie jest rzeczywistością.
       Perta przenosi spojrzenie z lewego oka na prawe, ale nic nie mówi.
        W rzeczywistości jestem chłopcem z tamtej strony klatki. Pokazuję jej siebie-chłopca w awiarium. Krzątam się tam, napełniam miseczki pokarmem, zmieniam wodę.
        To, co przeżywamy razem tutaj, jest tylko snem. Wyśniłem cię w moim śnie. Chciałem, abyś była, więc cię wyśniłem.
       Czekam. Perta milczy. Jeszcze dwa razy zmienia oko, którym na mnie patrzy, raz macha skrzydełkami. Czy ona w ogóle jest w stanie to pojąć?
        Jako chłopiec, Perto, poszedłem w realnym świecie gdzieś, gdzie mi cię ofiarowano. I przyniosłem cię tu, do klatki.
       Czekam na jakikolwiek znak, że Perta podąża myślą za tym, co mówię, że rozumie. Gdybym sam lepiej to wszystko rozumiał, umiałbym lepiej wyjaśnić. Perta przygląda mi się bacznie.
        Mów dalej, Ptaśku. Ja słucham.
        Widzisz, Perto, to, że jesteśmy tu razem, stało się możliwe za sprawą dwóch rzeczy: snu, który śniłem we śnie, i potem ptaka, którego tutaj przyniosłem, a który za dnia fruwa samotnie po klatce. Jesteś ptakiem z mego snu we śnie i jesteś ptakiem, którego kocham jako chłopiec, ale poznać nie mogę. Tutaj we śnie tkwisz między jednym a drugim. Ja zaś jestem tu, w swoim śnie, ponieważ chcę tu być. Chcę być z tobą i dlatego tak się stało.
       Milknę. Już sam nie rozumiem, co mówię. Za bardzo jestem Ptakiem, by rozumieć. W umyśle chłopca powstają pojęcia, słowa, ale umysł ptaka nie jest zdolny ich pojąć. Widzę Pertę nie jako ptaka, lecz jako drugą istotę, taką samą jak ja, w której jestem zakochany. To, co mówię, brzmi jak brednie szaleńca. Jakże mogę oczekiwać, że Perta zrozumie to, że uwierzy, skoro ja sam nie potrafię? Milknę.
        Mów, Ptaśku. Mów dalej.
        To już prawie wszystko, Perto. Jako chłopiec z tamtej strony klatki, w rzeczywistości, kiedy sen się kończy, mam w posiadaniu wszystkie ptaki, które tutaj widzisz. Kupiłem Ptasię, kupiłem Alfonsa. Kiedyś trzymałem je wszystkie w mojej sypialni, nie tutaj. To ja zbudowałem tę klatkę, w której teraz fruwamy. Kiedy jestem chłopcem, odwiedzam miejsca, których stąd nie widać. Jako chłopiec, żyję wśród innych istot takich jak ja. W tamtym świecie jestem jeszcze bardzo młody, niezdolny do samodzielnego życia. Mam matkę i ojca, z którymi mieszkam. Mój dom stoi tam, poza klatką. Gdybym przestał tu przychodzić, doglądać, karmić ptaki, całe tutejsze życie by zamarło, wszystko by się skończyło. Rozumiesz, co mówię?
        Oczywiście, że nie rozumiem, Ptaśku. Wiesz, że nie mogę rozumieć. Jestem ptakiem  to, co mówisz, nic dla mnie nie znaczy.
        Ale czy mi wierzysz, Perto? Czy nie myślisz, że kłamię, kiedy ci to mówię?
        Nie, Ptaśku. Ja jestem ptakiem. Twoja prawda nie może być moją prawdą.
       Nie wiem, czemu tak mi zależy, żeby wiedziała. Czy to z nadziei, że jeśli jej powiem i mi uwierzy, to sen będzie prawdziwszy? Ale jak sen może być prawdziwszy? To tak jakby chcieć uczynić zero jeszcze bardziej zerem, pisząc zero-zero-zero dziesięć tysięcy razy pod rząd. A ono wciąż będzie zerem.
        Perto, czy rozumiesz, co ja ci mówię ? Mówię ci, że ciebie w ogóle nie ma. Jesteś tylko częścią mojego snu.
        Co to jest sen, Ptaśku ?
       Zatkało mnie. O tym nie pomyślałem. Jeśli ptaki nie śnią, to wszystko traci sens. A jednak to jest mój sen. Mogę sprawić, żeby ptaki w moim śnie śniły albo nie śniły, jak mi się spodoba. Mogę wszystko dopasować do snu.
        Perto, czy kiedy śpisz, nie miewasz myśli, obrazów, wizji, uczuć, które nie są prawdziwe, które przychodzą ze środka ciebie samej, które sobie tylko wyobrażasz?
        Nie. Kiedy śpię, nabieram siły. Nabieram siły do latania, do rodzenia dzieci. To wielkie niebycie. To właśnie wtedy rosną nam piórka, twardnieją dzioby  nie bytujemy.
       To przekracza moje wyobrażenie. Nie mogę sprawić, aby ptaki śniły  nawet w moim własnym śnie. I nagle rozumiem, że chłopiec tak naprawdę wcale nie chce, żeby Perta wiedziała. Muszę żyć życiem ptaka wyłącznie jako ptak. Muszę się poddać. Wiedzieć o tym to wielka ulga, cudowne uczucie.
       Wstępuje we mnie przemożny spokój. Czuję, jak po całym ciele rozpływa mi się siła mnie-ptaka. Krew krąży w cieple aż po czubeczki skrzydeł, aż po końce paznokci.
       Perta mnie obserwuje. Mówi mi, że jestem ptakiem, że mam wymazać z pamięci te wszystkie bzdury o chłopcu. Chce, żebym był jej partnerem. Wszystko, co jej mówiłem, to tylko czcze brednie szaleńca, gorączka. Ona nie ma wątpliwości, że jestem ptakiem. Jeżeli widzę siebie jej oczami, to jestem ptakiem w jej świecie. Niech się dzieje, co chce. Głęboko moszczę się w życiu, jakiego zawsze pragnąłem. Staję się  ponownie się staję  ptakiem w świecie snu.
       Zaczynam śpiewać. Perta jest dla mnie realną istotą. Istnieje między nami przepływ uczucia, porozumienia, jakiego nigdy dotąd nie znałem, jakiego nigdy nie śniło mi się wyśnić. Perta rozpoczyna misterny taniec w powietrzu. Lecę za nią, śpiewam, tańczę w takt jej tańca. To nie pościg, lecz wzajemne podążanie za sobą. Język, którym się porozumiewamy, przerasta słowa. Każdy ruch potęguje napięcie naszego jednoczącego się istnienia. Nagle Perta zatrzymuje się, czeka na mnie. Zbliżam się, przeniknięty najgłębszą pasją, napięty do ostatnich granic, zbliżam się do niej. Ona czeka, wygina się w kielich, aby mnie w siebie przyjąć. Kołuję ponad nią, potem opuszczam się do jej wnętrza. Perta obejmuje mnie całą swoją istotą. Przez tę jedną chwilę nie jestem sam, nie jestem oddzielny. Poprzez iluzję tożsamości dochodzę do głębi realnego istnienia dzielonego na pół.
       
       Rano budzę się i znowu to samo. Cały jestem w spermie, pościel, piżama, wszystko. Piorę całą bieliznę, żeby matka się nie dowiedziała. Coś muszę na to poradzić.
       Biorę długi kij i idę nad Cobb's Creek. Tam strumieniem spływają jeden za drugim. Musi tam dochodzić kanalizacja z klozetów  to po prostu niemożliwe, żeby tyle ludzi się pieprzyło po brzegach. Wyławiam jednego w dobrym stanie, najpierw go pławię w strumieniu, a potem w domu myję jeszcze raz. Wywracam na drugą stronę. Naciągam, a po naciągnięciu prawie go nie czuję. Od tego dnia zawsze już sypiam w kondomie. Po każdej prawie nocy tych pierwszych szalonych tygodni, kiedy Perta i ja tak bardzo jesteśmy sobą przejęci, kiedy przedmiotem wszystkich snów jest lot brzemienny pasją, śpiew, taniec i wszechogarniające momenty kulminacji, kondom jest pełen.
       Już coraz lepiej rozgraniczam sen i jawę. Zwłaszcza we śnie prawie już nie pamiętam, że jestem chłopcem. Właściwie jestem tylko ptakiem. Jako chłopiec przytwierdziłem drutem gniazdko w klatce Perty z rzeczywistości dnia. Nocami Perta i ja budujemy nasze wspólne gniazdo. Co dziwne, Perta w ciągu dnia też zdradza zainteresowanie gniazdem. Podkładam jej kłaczki bawełny, a ona bierze się do budowy. To się zdarza. Czasami samica, która nie ma samca, buduje gniazdo, gdy nadchodzi stosowna pora.
       We śnie budowa gniazda jest wielką frajdą. Większą część pracy wykonuje Perta, która okazała się wspaniałym inżynierem. Jej system polega na łączeniu wicia czy też przetykania z pracą konstrukcyjną. Ja na ogół dostarczam materiały. Perta jako budowniczy gniazda jest skrupulatna i pomysłowa. Jako ptak podziwiam w niej te cechy jeszcze bardziej, niż je podziwiałem jako chłopiec.
       Codziennie, gdy przychodzę nakarmić i oporządzić ptaki, sprawdzam, jak wygląda gniazdo, które Perta buduje w dużej klatce. Jest dokładnie takie samo jak gniazdo, które buduje we śnie, z tym tylko, że prace przy gniazdku ze snu wydają się nieco bardziej zaawansowane. Czy to możliwe, aby sen wyprzedził rzeczywistość? Zaczynam podejrzewać, że już sam nie wiem, co tu jest prawdą, a co snem.
       Po ukończeniu gniazda Perta mówi mi, że chyba jeszcze tej nocy złoży jajko. Dla mnie jako chłopca dniem są noce snu. Na jawie przede wszystkim myślę o śnie. Cały czas myślę o naszym jajeczku, które ma zostać złożone. Trudno mi pogodzić się z tym, że kiedy ja śnię, Perta-ptak śpi i że Perta ze snu nie śpi, gdy Perta na jawie śpi. Czy jedna śni się drugiej? Czy Perta ma rację ? Czy ptaki w ogóle nie śnią ? Czy nigdy nie śnią siebie poza klatką?
       Tej nocy jajko zostaje złożone. Siedzę obok Perty. Perta opowiada mi, jak czuje w środku stawanie się jajka, jak skorupka twardnieje i zaczyna wydostawać się na świat.
       Prosi, bym jej pośpiewał, bo wtedy jajko łatwiej wydostanie się na zewnątrz. Śpiewam cicho, bezwiednie, nie wiedząc, jaka będzie moja pieśń. Śpiewam o tym, że jesteśmy tutaj, razem, żyjąc jak jedno w życiu, które właśnie się poczęło. Być ojcem jajka to coś absolutnie innego niż być chłopcem.
       Słońce rozświetla się właśnie o poranku, gdy Perta obwieszcza mi, że jajko legło na dnie gniazdka. Unosi się z wielką ostrożnością, abym mógł zobaczyć. Jajeczko jest piękne. Perta oddala się od gniazda i teraz ja opuszczam się powoli na jej miejsce. Ciepło ciała Perty bije od jajka, od gniazda, poprzez pióra, wprost do mojej piersi. Zamieram, a ciepło to przenika mnie na wskroś. Chcę poczuć to, co czuła, co czuje Perta. Perta pochyla się nad gniazdem i karmi mnie. Potem siada przycupnięta niedaleko i wygina się w kielich, aby mnie w siebie przyjąć.
       I Perta ze snu, i Perta w klatce składają po cztery jajka. Jajka Perty w klatce są równie piękne jak nasze. Nie ruszam jajek z gniazda Perty-ptaka. Nie chcę ryzykować, że jajka w moim śnie przemienią się w kamyki, a poza tym wiem, że jajka Perty-ptaka muszą być puste. Skoro wiem, że są puste, nie ma powodu ich podbierać.
       Jako chłopiec, martwię się, czy jajka we śnie nie okażą się również puste. We śnie zupełnie mnie to nie trapi. Pytam Pertę, czemu dotychczas składała tylko czyste jajka, na co ona mi odpowiada, że nigdy nie była prawidłowo zapłodniona. Oto odpowiedź, w którą pragnę wierzyć.
       Niczego bardziej nie pragnę, niż aby z naszych jajek wykluły się młode. Pragnę tego tak mocno, jak tylko potrafię. Przez lornetkę obserwuję ptaki w klatkach rodzinnych podczas wykluwania jaj. Chcę, by obrazy te jak najgłębiej odcisnęły mi się w świadomości. Muszę dokładnie wiedzieć, co mam robić jako ptak. Chcę natchnąć moje dzieci siłą do życia.
       W drugiej klatce zbiorczej zaczyna być tłoczno. Sądząc po nieustannym szczebiocie, wśród piskląt jest znaczna przewaga samczyków.
       Patrzę na biedną Pertę zamkniętą w oddzielnej klatce z garstką sterylnych jajek. To niesprawiedliwe, żeby tyle wysiadywania szło na marne. Po siedmiu dniach, w połowie okresu wylęgu wyjmuję z gniazda jajeczka jedno po drugim i oglądam pod światło. Wszystkie są puste.
       Postanawiam coś z tym zrobić. Są trzy gniazda, w których termin wykluwania piskląt różni się od terminu Perty zaledwie o dzień lub dwa. W jednym z tych gniazd jest pięć jajek, a w dwóch pozostałych po cztery. Samicy, która złożyła pięć jaj, zabieram dwa, a dwóm pozostałym  po jednym. Trzy pisklęta w gnieździe to całkiem przyzwoita liczba  nie za wielki tłok i większa szansa przeżycia dla każdego z młodych.
       Te cztery jajka podkładam Percie w zamian za pustaki. Od razu robi mi się znacznie lepiej. Jestem pewien, że Perta będzie dobrą matką. Dwa jajka pochodzą od Ptasi i Alfonsa. Nie sądzę, żeby Ptasia miała mi za złe, że je podkradłem. Perta jak gdyby w ogóle nie dostrzegła zamiany, przyjmuje nowe jajka bez najmniejszych kłopotów. Każde jajko sprawdzam przed ułożeniem w gnieździe: wszystkie są pełne. Do sprawdzania używam małej ręcznej latareczki. Zapłodnione siedmiodniowe jajko jest wewnątrz mętnawe i poprzecinane drobnymi żyłkami.
       We śnie patrzę do gniazda na nasze jajeczka, ale nie widzę żadnej zmiany. Zamiana jajek Perty w klatce nie spowodowała zamiany naszych. Mam nadzieję, że wzmocniła tylko gwarancję ich płodności. Odczuwam wielką potrzebę bycia ojcem. Pragnę karmić swoje własne dzieci. Co chwila karmię Pertę na gnieździe i śpiewam dla niej. Ojcostwo, świadomość, że jestem cząstką swoich dzieci, będzie ważnym dowodem na to, że istnieję. Czuję, że będę istniał bardziej niż dotychczas, nie tylko jako ptak, lecz i jako chłopiec. Świadomość ojcostwa jest dla samca jednym z koniecznych dowodów istnienia.
       W nocy, kiedy pisklęta mają się wykluwać, kiedy Perta mówi mi, że czuje ruchy młodych w skorupkach, siadam na gnieździe, podczas gdy ona bierze kąpiel, by ułatwić dzieciom narodziny przez zmiękczenie skorupki. Czuję, jak się ruszają. Czuję ruchy w każdym jajku. Wszystkie wyklują się nad ranem. Wiem to. Kiedy Perta wraca do gniazda, śpiewam jej tę pieśń. Jestem pewien, że dzieci są już dość dojrzałe, by mnie słyszeć. Skorupka jajka jest taka cienka.
       
       Stań się, już czas
       Przebij skorupkę
       Bycia i posmakuj
       Jedwabistego tchnienia swych początków
       Wszystko to twoje, ten bezpieczny
       Opatulający koc
       Nowego życia.
       
       Termin wylęgu wypada w zwykły dzień tygodnia. Po raz pierwszy w życiu idę na wagary. Wiem, że się wyda. Obiady jadam zwykle z ojcem w kotłowni; ojciec się dowie, że nie było mnie w szkole. Nie dbam o to. Nie mogę kręcić się koło awiarium, bo nakryłaby mnie matka, więc idę do lasu i wspinam się na swoje ulubione drzewo, niedaleko od miejsca, gdzie był nasz gołębnik. Podciągam się w rozwidlenie na samym szczycie drzewa, wysoko ponad grzbietem wzgórza.
       Spędzam tam cały dzień. Nie umiem odpędzić myśli o swoich dzieciach usiłujących wydostać się ze skorupek. Czuję ich zmagania. Układam się wzdłuż gałęzi i próbuję przenieść się w sen. Nie mogę. Poza tym, gdzieś w głębi duszy, wiem, że wejście w sen za dnia byłoby niebezpieczne. Nie jestem pewien dlaczego: czy zburzyłoby to sen, czy też nie mógłbym się już potem z niego wydostać i powrócić do życia jako chłopiec, ale mam pewność, że byłoby to niebezpieczne.
       Siedząc na drzewie, wyobrażam sobie, jak będę uczył swoje dzieci latać. Spoglądam z drzewa w dół i ogarnia mnie żal, że nie mogę fruwać właśnie tutaj, razem z nimi, w wolnej przestrzeni. I właśnie wtedy, na drzewie, postanawiam to zrobić. Układam szczegółowe plany i tak mnie one pochłaniają, że awantura, jaką robią mi przy kolacji rodzice o wagary, zupełnie nie czyni na mnie wrażenia. Koniecznie chcą wiedzieć, gdzie byłem. Mówię, że siedziałem na drzewie, ale oni mi nie wierzą. Ciekawe, gdzie chcieliby, abym był.
       Kiedy rodzice się wreszcie uspokoili, idę do klatki i nasłuchuję, ale żadne z piskląt Perty jeszcze się nie wykluło. Ciekawe, czy wobec tego wyklują się pisklęta we śnie. Trudno ustalić, co jest wcześniejsze  sen czy jawa. Zasypiam niepewny, co będzie.
       Perta jest bardzo przejęta, kiedy pojawiam się we śnie. Mówi, że jedno z dzieci już kruszy skorupkę dziobkiem. Prostuje się wysoko na nóżkach, abym mógł zajrzeć. Jedno z jajek właśnie się otwiera. Perta sięga w głąb gniazda i z wielką ostrożnością wydobywa dziobkiem luźną część skorupki. Widzimy ciemne oko i wilgotną główkę. Jestem bardzo zdenerwowany, za to Perta pogodna i szczęśliwa. Dla uspokojenia oblatuję klatkę tak po mistrzowsku, jak tylko potrafię.
       Cała czwórka wykluwa się w ciągu dwóch godzin. Pomagam Percie usuwać skorupki z gniazda. Widzę, że dwa pisklaki są ciemne, a dwa jasne. Perta mówi, że mamy dwa samczyki i dwie samiczki. Jestem ojcem! Perta pozwala mi nakarmić dzieci. Jakie to cudowne uczucie, wkładać im do gardziołek drobinki pokarmu. Słabiutkie okrzyki żądania i zadowolenia brzmią jak zupełnie specjalna ptasia pieśń.
       Następnego ranka przed śniadaniem przychodzę do awiarium i zaglądam do Perty. Stawiam na dnie klatki pokarm i jajka i Perta natychmiast do niego sfruwa. Zerkam do gniazda i widzę czwórkę pisklątek, dwa jasne i dwa ciemne, dokładnie takie same jak te, które już znam. Kiedy się oddalam, Perta sfruwa i zabiera się do karmienia. Bardzo mi żal, że i jej nie mogę pomóc. Czuję, że ją wykorzystuję, każąc żyć bez samca. Ale boję się wprowadzić do niej samca z uwagi na sen. Poza tym, mógłbym być zazdrosny.
       Za dnia robię wszystko, co do mnie należy. Chodzę do szkoły, odrabiam lekcje, pomagam w domu i szkicuję plany modeli ptaków. Próbuję udoskonalać modele, posługując się wiedzą, którą zdobyłem jako ptak. A poza tym w ten sposób dni szybciej mijają. Nie chodzi nawet o to, że sam chcę latać albo zbudować latający model: próbuję jedynie przenieść fragment snu w życie.
       Podczas sezonu godowego Perta i ja zakładamy trzy gniazda. Za każdym razem podbieram jajeczka z innych gniazd i daję je Percie w klatce na jawie. Boję się tego zaniedbać. Mamy dwanaścioro dzieci, lecz jedno z nich, samczyk, umiera. Perta mówi, że od początku wiedziała, że nie jest mu dane żyć i fruwać, w jego oczach nie było ani skrawka nieba. Ptaki w moich snach dysponują szczególnym, nie znanym ludziom rodzajem poznania. Nie wiem, na czym to polega. Jestem tylko człowiekiem, więc cierpię bardzo z racji utraty malca. Umierając miał pięć tygodni. Według czasu ptasiego, umarł w Scheen.
       Ptaki mierzą czas tylko w odniesieniu do siebie samych. Ruchy Słońca i Ziemi niewiele dla nich znaczą. Rozróżniają dwa rodzaje czasu. Po pierwsze, jest czas jednego roku, czyli cykl reprodukcji. Zaczyna się od Ohnme. Ohnme to okres po pierzeniu, ale przed zapłodnieniem. Potem następuje Sachen, czas zalotów, aż do złożenia pierwszego jajka. Kharst obejmuje czternaście dni wysiadywania jaj. Następny etap, od wyklucia się piskląt do opuszczenia gniazda, nazywa się Flangst. Potem jest Scheen, który trwa, póki młode nie nauczą się same łuskać ziarna i żyć z dala od rodziców. Nasz syn umiera właśnie w Scheen. Następnie przychodzi pierwsze pierzenie się młodych: ten okres nosi nazwę Smoor. U starych ptaków okres pierzenia się nazywany jest Smoorer. Po Smoorer dorosły ptak przechodzi z powrotem w Ohnme. Tak więc ptasi rok dzieli się na sześć okresów nierównej długości. Najdłuższym jest Ohnme, najkrótszym zaś Kharst. Kharst, Flangst i Scheen powtarzają się trzykrotnie w ciągu typowego ptasiego roku.
       Druga znana ptakom rachuba czasu odnosi się raczej do poszczególnego osobnika, niż do cyklu gody  pierzenie się. Cały pierwszy rok przed godami nosi nazwę Tangen. Lata, w których następuje rozmnażanie, mają wspólną nazwę Pleen, ostatnie zaś dni przed śmiercią to Echen. Czasami ptak stary lub chory sam wycofuje się w Echen. W tym okresie nie ma ochoty fruwać ani jeść. Ptaki nie znają określenia na śmierć. Kiedy Perta powiedziała mi, że nasz syn wycofał się w Echen, natychmiast poleciałem mu na pomoc; nie był jeszcze martwy, ale ja nic nie mogłem zrobić. Był w Echen. Gdy w końcu umarł i powiedziałem o tym Percie, ona rzekła tylko:
        Tak. On jest w Echen.
       Co dziwne, tego samego dnia, gdy umiera nasz syn, umiera również jedno z piskląt Perty na jawie. Wygląda dokładnie tak samo jak nasz synek. Zabieram go z podłogi klatki, a wtedy ciało naszego synka również znika ze snu. Mówię o tym Percie, ale ona nie chce słuchać. Nigdy więcej o nim nie wspomina. Kiedy usiłuję pomówić o małym, o jego śmierci, o moim smutku, ona powtarza tylko to, co za pierwszym razem: Tak. On jest w Echen".
       Używam słów najbliższych temu, co słyszę w mowie kanarków. Nie mam jak się przekonać, czy są to pojęcia wymyślone przez ptaka, czy przez Ptaśka. We śnie nauczyłem się słyszeć ptasie dźwięki jako słowa podobne właśnie tym, które wymieniłem, chociaż moje ucho, ucho ptaka, odbiera je jako ptasie dźwięki i nic poza tym. Nie wiem, jak to się dzieje. Żadne ptasie słowo nie brzmi samo w sobie jak słowo mówione po angielsku, a jednak słyszę ptaki, jakby rozmawiały po angielsku. Przetwarzam dźwięki, w miarę jak do mnie docierają, i słyszę tylko własne przetworzenia.
       Pod koniec sezonu rozrodczego Perta i ja mamy jedenaścioro udanych dzieci. Siedem samiczek i cztery samce. Znamienne, że młode Perty z klatki są identyczne jak moje dzieci we śnie i zdaje mi się, że panuje tam ten sam rozkład płci. Mogę zrozumieć, że tworzę we śnie ptaki na podobieństwo tych z klatki Perty, ale przecież płeć dzieci Perty znałem, jeszcze zanim zobaczyłem je na jawie. Zdradziła mi to Perta ze snu. Zupełnie nie mogę się w tym wszystkim połapać.
       Usiłuję rozmawiać z Pertą, ptakiem w klatce, dźwiękami, które pamiętam ze snu, lecz ona nie odpowiada. Za to gdy wydaję piipy i kwiipy, tak jak to czyniłem z Ptasią, Perta odpowiada entuzjastycznym piip i kwiip. Chce, żebym pozostał chłopcem. Mój sen nie ma nic wspólnego z jej rzeczywistością. A przecież jej dzieci są identyczne jak moje we śnie. Doszło do tego, że już nie umiem powiedzieć, która rzeczywistość tworzy którą. Zapewne tkam swój sen na podobieństwo tego, co się zdarza na jawie, tylko że czasem wygląda to na proces odwrotny. Łatwo samego siebie oszukać.
       Druga klatka zbiorcza jest już tak przepełniona, że trzeba pilnie coś przedsięwziąć. Z każdej prawie pary mam trzy gniazda. Powinienem oddzielić młode samce od samiczek i rozłączyć pary reproduktorów. Okres godowy minął i dorosłe ptaki zaczną się wkrótce pierzyć. Potrzeba im więcej miejsca.
       Aby rozwiązać ten problem, oddzielam (w myśl swego planu) część klatki samców. W jednej trzeciej wysokości, licząc od szczytu klatki, wstawiam nową podłogę. Do wydzielonej części przenoszę Pertę z potomstwem. Pod spodem zostają samce, dorosłe i młode. Nowych samczyków jest osiemdziesiąt pięć, a samiczek osiemdziesiąt dwie. Będę im teraz podawał pokarm i tonik, aby bezpiecznie zniosły pierzenie się i byty w dobrej formie na sprzedaż. Wzdragam się na myśl o sprzedawaniu ich, zwłaszcza dzieci Ptasi i Alfonsa. Z drugiej strony, tylko argument zarobku pozwala mi trzymać ptaki. To zarazem jedyny dla mnie sposób na trzymanie się tego świata, co z kolei umożliwia mi mój sen.
       Oddzielną klatkę zrobiłem tylko po to, abym mógł we śnie wieść prywatne życie z Pertą i dziećmi. Tej samej nocy, gdy kończę montować przepierzenie, identyczna przegroda powstaje we śnie. Mamy teraz mniej przestrzeni do fruwania, ale ten problem sam się rozwiąże, gdy zacznę wcielać w życie swój plan.
       Mój plan zakłada znalezienie sposobu na to, bym wraz z rodziną mógł fruwać na wolności. To właśnie ten pomysł zrodził się w koronie drzewa.
       We śnie jestem szczęśliwym mężem i ojcem. Spędzam cudowne godziny, ucząc swoje dzieci latać, łuskać ziarno, jeść. Kąpiemy się wspólnie, a młode samce uczą się ode mnie śpiewu. Zaczynamy od prostych piosenek o fruwaniu, bez żadnych trudniejszych fragmentów, i pomału przechodzimy do pieśni bardziej skomplikowanych. Jedna z dziecinnych piosenek brzmi tak:
       
       Dół jest w górze.
       Górą niebo.
       Leć. Nie pytaj
       Wciąż dlaczego. 
       
       Albo druga:
       
       Złap powietrze,
       Mocno złap.
       Jedź na świetle,
       Pogłaszcz wiatr. 
       
       Razem z młodymi sprzedaję trzy dorosłe samiczki i jednego dorosłego samca. Zastąpią je najlepsze z młodych ptaków. Tamte trzy samiczki wymieniam, bo nie sprawdziły się w hodowli. Jedna złożyła tylko po dwa jaja w każdym gnieździe i wychowała w sumie pięć piskląt. Druga składała dość jaj, za to uparcie niszczyła gniazda, rozrzucając jajka po podłodze. Trzecia porzuciła wszystkie kolejne gniazda, zanim młode ukończyły tydzień. Pisklęta uratowałem lokując je po innych gniazdach, ale trzymać jej dalej nie mogę. Samca sprzedaję, gdyż popadł w nałóg zjadania jaj.
       Wszystkie młode ptaki latają jeszcze lepiej niż ich rodzice. Aż miło na nie popatrzeć. Szeleszczący łopot skrzydełek brzmi jak muzyka. Ponieważ tak chętnie i tak dobrze fruwają, wszystkie są smuklejsze i mają dłuższe nogi niż przeciętne kanarki. Szkoda, że pan Lincoln nie może przyjść obejrzeć mojego awiarium i ptaków. Często mam ochotę go zaprosić, ale w żaden sposób nie zdołałbym wytłumaczyć takiego gościa rodzicom. Szkoda, że ludzie nie są bardziej podobni do kanarków.
       Za dnia godzinami przyglądam się ptakom w locie. Im dłużej się je obserwuje, tym treściwsze, prawdziwsze są moje sny. Tak dalece zagłębiam się w świat ptaków, że moje sny stają się całkiem niezależne od jawy. Już nawet sam nie wiem, co wiem. Nie zawsze potrafię przewidzieć, dlaczego pewne rzeczy trafiają do snu i jak się potoczą zdarzenia. Sny są teraz tak rozbudowane, że zyskały co najmniej realność jawy.
       Nie prowadzę doświadczeń z lotem ptaków. Zbyt dobrze znam je wszystkie ze snów. Poza tym, nie jestem już tak zainteresowany lataniem jak kiedyś; przynajmniej nie jako chłopiec. Lepiej jest obserwować ptaka, gdy fruwa naturalnie, niż kiedy doczepi mu się ciężarki albo usunie kilka piór. Jest rzeczą praktycznie niemożliwą rozbić lot na elementy składowe. Trzeba się go nauczyć od razu, w całości; w kawałkach pojąć się nie da.
       Ceny ptaków istotnie zwyżkują i odstępuję kanarki hurtownikowi w Filadelfii za sumę większą nawet, niż myślałem. Pod koniec roku zysk wynosi ponad tysiąc dolarów. Matka aż nie może w to uwierzyć; chce, żebym płacił za dom i utrzymanie. Mówi, że mieszkam w tym domu i zarabiam prawie tyle, co ojciec, więc powinienem płacić. Mnie tam nie zależy. Przecież nie dla pieniędzy hoduję kanarki. Ojciec stawia sprzeciw: zamierza wpłacić pieniądze do banku na konto moich przyszłych studiów. Dla mnie to puste słowa. I tak nie wybieram się na studia. Chcę tylko hodować swoje ptaki i fruwać z nimi po całych nocach. A to mogę robić zawsze  po to nie muszę iść na studia.
       Bardziej martwi mnie perspektywa powołania do wojska, gdy skończę osiemnaście lat. Na to już nic nie mogę poradzić. W wojsku na pewno nie dadzą mi trzymać kanarków, nie ma mowy. Ciekawe, czy sen trwałby dalej, gdybym nie mógł co dzień obserwować ptaków. Ale w wojsku i tak pewnie spojrzą na mnie raz, zobaczą sterczącą klatkę piersiową i dadzą kategorię C. Taką przynajmniej mam nadzieję.
       Ojciec jest fantastyczny, jak chodzi o moja hodowlę. Jest dumny z kanarków, coraz więcej rozmawia o nich z ludźmi w szkole, mówi też o moich zarobkach. W szkole wszyscy wiedzą, że mam szajbę na punkcie ptaków, ale o tym, że zarabiam, nie wiedzieli.
       Na lekcji fizyki demonstruję jeden ze swoich ornitopterów, który trafia następnie do szkolnej gabloty w holu. To taki gest w stronę Ptaśka-ptakomana, zwycięzcy plebiscytu na Człowieka Kanariery". Nie przejmuję się tym specjalnie; z radością robię to, co mam do zrobienia. Czasami żałuję, że nie mogę opowiedzieć swojego snu Alowi. Wiem, że i tak by nie zrozumiał  jest zbyt mocno wrośnięty w rzeczywistość. Pomyślałby pewnie, że w końcu dostałem kuku na muniu i tyle. A poza tym boję się, że sen by się urwał, gdybym o nim komukolwiek powiedział.
       
       Przez całą zimę godzinami trenuję młode Perty w klatce. Nocą bawię się i fruwam ze swoimi dziećmi, a za dnia bawię się z nimi jako chłopiec. Pisklęta ze snu nie różnią się niczym pod względem osobowości od tych z jawy, toteż trenowanie młodych Perty przychodzi mi z łatwością. Znam je jako swoje własne dzieci.
       Wszystkie pisklęta, a także Pertę, uczę przylatywania na gwizd. Z dźwięków, które potrafię z siebie wydać jako chłopiec, ten gwizd najbardziej przypomina ptasie wołanie jeść". Powtarzamy manewr tysiące razy. Daję sygnał, a one przylatują prosto na mój palec, żeby dostać jeść. Jedzą mi z palca albo z ust, albo z dłoni. W końcu żadne nie lęka się mnie bardziej niż kiedyś Ptasia. To naprawdę moje dzieci, nawet za dnia.
       Jestem już w ostatniej klasie szkoły średniej. Do szkoły wolę jeździć na rowerze niż specjalnym autobusem. Na ogół trzymam się z boku. Al i ja widujemy się czasami, ale on jest całkiem pochłonięty sportem. Tej zimy przymierza się do zdobycia tytułu mistrza okręgu w zapasach. Udaje mu się, po czym zostaje mistrzem stanowym w wadze sto sześćdziesiąt pięć funtów. Na okręgowe przychodzę popatrzeć, ale do Harrisburga na finały mistrzostw stanu nie mam jak dojechać. Al wygrywa finał przez przytrzymanie w pierwszej rundzie.
       W pewien ciepły dzień pod koniec lutego decyduję się na przeprowadzenie wielkiej próby. Wybieram małą samiczkę, którą jakoś najbardziej lubię. Wygląda dokładnie tak jak jedna z moich córeczek z naszego ostatniego gniazda. Na palcu wynoszę ją poza awiarium. Na zewnątrz sprawdzam, czy po niebie nie kręcą się jastrzębie, a po podwórzu koty. Nie  droga wolna. Wyrzucam małą w powietrze, tak jak to robiłem w awiarium. Ćwiczenia z ptakami odbywałem w części środkowej, tam gdzie są klatki rodzinne. Na tę część właśnie otwierają się drzwi dużej klatki. Wyrzucam ją w niebo, jak się wyrzuca gołębia lub polującego sokoła. Mała najpierw frunie w górę i przysiada na dachu garażu. Jej lot, tak wprawny, póki była w klatce, na wolnym powietrzu prezentuje się niezdarnie. Mała posuwa się w podskokach wzdłuż krawędzi dachu i popiskuje do mnie w dół. Na tle nieba wydaje się taka malutka, taka żółciutka i bezbronna w bezmiarze błękitu. Gwiżdżę i wystawiam palec. Natychmiast sfruwa do mnie i bierze z moich ust szczyptę przysmaku. Gładzę ją po główce. Stroszy piórka i mówi piip. Piip gubi się w powietrzu. Mała ma piękny cytrynowożółty kolor, jest bardziej żółta niż Ptasia. Wygląda tak nieskazitelnie czysto w promieniach zimowego słońca.
       Ponownie wyrzucam ją w powietrze, ona zaś tym razem rozpościera skrzydła i frunie w drugi koniec podwórza, na dach werandy, gdzie kiedyś siadywały gołębie. Serce podchodzi mi do gardła. Jest śliczna w locie, ale tak daleko. Wyschło mi w ustach i mam trudności z gwizdaniem, ale w końcu jakoś mi się udaje. Mała natychmiast leci na zawołanie i zawadiacko ląduje mi na palcu, skrzydła po bokach, żadnego trzepotania.
       Przez kilka następnych dni ćwiczę z pozostałymi dziećmi Perty. Jedno po drugim wyrzucam w górę, a one przylatują do mnie z powrotem. O wiele fajniej niż z gołębiami. Nawet lepiej niż przy puszczaniu modeli samolotów. Wiem, że te ptaki fruwają dla mnie.
       Co noc czekam, kiedy ja sam wyfrunę z klatki, ale na razie bez skutku. Tego nie rozumiem. Moje własne dzieci fruwają już we śnie na wolności. Widzę, jak fruwają, ale sam jestem zamknięty w klatce.
       Po tygodniu próbuję wyrzucać ptaki po dwa. Trochę się boję, że zlekceważą mój gwizd, ale wszystko idzie jak należy.
       Przylatują bez ociągania. Pozwalam im fruwać coraz dłużej, zanim gwizdnę do odwrotu. Jedną parę zostawiam w powietrzu na całe piętnaście minut. Za którymś razem odchodzę nawet z miejsca i przysiadam na stopniach werandy, skąd dobrze je widać, zamiast jak zwykle stać przed awiarium. Kiedy gwiżdżę, oboje natychmiast przylatują; nie ma żadnego problemu. A jednak sam nie latam swobodnie; jestem skazany na klatkę.
       We śnie coraz częściej wyglądam poza klatkę, coraz bardziej chciałbym fruwać na wolności. Rozmawiam ze swoimi dziećmi, a one mówią mi, że to zupełnie inne fruwanie. Nie przelot po pokarm albo z żerdzi na żerdź, lecz lot dla samego lotu, lot całkowicie wolny od wszystkiego.
       Któregoś dnia jeden z młodych samczyków zaczyna śpiewać, siedząc na drzewie ocieniającym nasz dom. Cudownie jest słyszeć jego piękną pieśń w wolnym powietrzu. W śpiewie tym jest cała wielka przestrzeń dźwięcząca aż po niebo.
       Wreszcie wypuszczam w górę wszystkie ptaki naraz. Z łopotem skrzydełek rozpierzchają się na wszystkie strony. Na ogół lecą w miejsca, gdzie już bywały. Żółte i zielone iskierki na dachu albo w gałęziach drzew tworzą piękny obrazek. Drzewa puszczają właśnie młode listki. Żółty samczyk przysiadł na kominie domu i śpiewa. Jego żółta barwa nabiera czystości i wyrazu na tle błękitu nieba.
       Muszę uważać, jak daleko odlatują. Jeżeli oddalą się zanadto, nie usłyszą, jak zagwiżdżę. Kanarki nie przywiązują się do miejsca tak jak na przykład gołębie. W zasadzie utraciły już wszystkie cechy predysponujące ptaka do życia na wolności.
       Po pięciu minutach gwiżdżę i siedmioro z dwunastki przylatuje do mnie natychmiast. Pędzą jak strzały i lądują mi na palcach, na rękach, na ramionach. Wchodzę tak nimi udekorowany do awiarium, każdemu daję po odrobinie przysmaku i wpuszczam do klatki. Kiedy znów wychodzę na dwór, widzę, że pozostała piątka przyfrunęła na dach awiarium. Gwiżdżę ponownie, a wówczas one przyfruwają i obsiadają mi palce. Wszystko poszło dobrze. Ciekawe, co by było, gdyby rozpędził je kot lub jastrząb. Czy pamiętałyby, że mają przylecieć na gwizd, czy też wpadłyby w popłoch? Jestem już pewien, że tej nocy na pewno będę fruwał na wolności, a tymczasem znowu nic. Mimo że one wszystkie już latają, ja nadal nie mogę wydostać się z awiarium.
       Kiedy nadchodzi wiosna, dzień w dzień wypuszczam ptaki na dwór. Zaczynają się już orientować, przeczuwać, co nastąpi. Inne ptaki, te, które przeznaczyłem do rozmnażania, nie wiedzą, zdaje się, o co tu chodzi. We śnie unikam kontaktów z nimi  zapewne czuję się winny.
       Moi fruwacze podlatują do drzwi, ledwie je otworzę, i jeszcze przed gwizdkiem wskakują mi na palce. Wychodzę z awiarium cały obwieszony ptakami i staję na środku podwórza. Nie chcę, żeby wzlatywały, dopóki sam nie wyrzucę ich w powietrze. Jeśli któremuś zdarzy się samowolnie wystartować, odgwizduję go z powrotem. Wkrótce wszystkie przyjmują regułę. Coś jak falstart na bieżni. Moje ptaki lawirują teraz między przyjemnością fruwania a bezpieczeństwem posiadanej wiedzy.
       Po miesiącu całą dwunastkę, z Pertą włącznie, mogę wypuścić swobodnie aż na godzinę. Ich teren to podwórko i żadne zbytnio się nie oddala. Raz na jakiś czas któreś wypuści się za ogrodzenie na otwarte pole boiska baseballowego, ale tam nie ma drzew, na których mogłoby przysiąść, więc zaraz zawraca. Jeden zapuszcza się aż do stóp wzgórza, do spalonej stodoły Cosgrove'ów, ale natychmiast przylatuje z powrotem. Wszystkie ptaki uczą się szczegółów topografii terenu i znaków, po których mogą rozpoznać awiarium. Nabieram przekonania, że można przyuczyć kanarka do życia na wolności, tak samo jak gołębia, i że można trzymać kanarki w awiarium bez dachu. Nadal nie fruwam wolno we śnie i zaczynam się domyślać, z jakiego powodu. Sam sobie staję na drodze.
       
       Fruwanie na wolności zależało dotychczas ode mnie, Ptaśka-chłopca. To ja wynoszę ptaki na palcu, żeby mogły sobie polatać. We śnie jednak nie mogę nawiązać kontaktu z sobą jako chłopcem. Widzę się, ale nie zwracam na siebie uwagi, a więc nie istnieję. Dlatego nie mogę sam przywołać się gwizdnięciem ani wynieść na zewnątrz. We śnie nie ma innej metody wydostania się na zewnątrz. Nie wystarczy, żebym zażyczył sobie wyjść z klatki.
       Wpadam na nowy pomysł. Konstruuję zewnętrzne wejście do klatki, coś jak w gołębniku. Używam w tym celu cienkich drucików, zwisających swobodnie ze szczytu zewnętrznej klapki i zachodzących aż do środka klatki. Przy wejściu umieszczam deszczułkę do lądowania. Teraz ptak może wylądować na deseczce na zewnątrz i dostać się do awiarium przez rozsunięcie drucików na obie strony. Wyjść za to nie może, gdyż ruchome druciki opadną na swoje miejsce. Pozostaje pytanie: czym zdołam przyuczyć moje ptaki do korzystania z tego rodzaju wejścia?
       Po ukończeniu konstrukcji, jak zwykle wynoszę ptaki na zewnątrz i wyrzucam je w powietrze. Kiedy nadchodzi czas powrotu do awiarium, wystawiam rękę z klatki poprzez nowy otwór, opierając ją na deszczułce do lądowania. Gwiżdżę. Jeden po drugim, ptaki podlatują i siadają mi na palcu. Wciągam je do klatki. W środku nagradzam wszystkie przysmakiem. Całą operację powtarzam kilka razy.
       Następnie, zamiast wynosić je na palcu tym wejściem co zawsze, odwodzę dyndające druciki, odsłaniając wyjście, staję na zewnątrz awiarium, ale tak, żeby dobrze mnie widziały, kładę palec na deszczułce do lądowania i gwiżdżę. Szybko uczą się wydostawać otworem na mój palec. Każdemu kolejno funduję mocny wyrzut w powietrze. Ćwiczymy kilka razy, aż ptaki wykonują co trzeba automatycznie. Od tej chwili wystarczy, abym stanął przy drzwiczkach i gwizdnął, a one już wychodzą. Wkrótce uczą się wyfruwać na sam sygnał rozsunięcia drucików blokujących otwór. Mogą teraz samodzielnie wydostać się z klatki i fruwać, kiedy chcą, jeśli tylko odsłonię im wyjście.
       Twardo egzekwuję zasadę przybywania do mnie na gwizd, po którym znowu wyrzucam ptaki w powietrze. Próbuję zmieniać gwizd w zależności od ptaka, żebym mógł przywołać tego, którego akurat zechcę, ale one już się rozbisurmaniły i uznają tylko tamten pierwszy ton. Nie można zbyt wiele wymagać od kanarka. Kiedyś na biologii rozkroiłem ptaka i widziałem, jaki mały ma móżdżek; oczy kanarka ważą więcej niż jego mózg. Nie mogę wymagać, by nauczyły się zbyt wielu skomplikowanych rzeczy.
       Nauka samodzielnego wlatywania do awiarium trwa długo. Najpierw umieszczam tuż za wejściem porcję przysmaku i gwizdnięciem przywołuję ptaki. Stawiam je nawet na deszczułce do lądowania, ale żaden nie odważa się rozepchnąć drucików. Wydaje mi się, że kanarki są bardziej wrażliwe na dotyk niż gołębie. Zaczynam zostawiać druciki odwiedzione, a wtedy ptaki wchodzą do środka, zwabione jedzeniem. Udało się. Teraz mogą na dobrą sprawę wieść żywot wolno fruwających gołębi. Nabrały niezwykłej szybkości i precyzji lotu, toteż mimo iż od trzystu pokoleń żyją w klatkach, nie martwię się już za bardzo groźbą kotów czy jastrzębi.
       Którejś nocy we śnie podnoszę wzrok i dostrzegam otwór: druciki są odwiedzione na boki. Podfruwam na krawędź otworu i przeskakuję na deszczułkę do lądowania. Za chwilę ziści się marzenie mojego snu. Będę fruwał na wolności.
       Wzlatuję na szczyt awiarium. W podskokach przemierzam krawędź dachu, spoglądam w dół na ziemię, a potem w drugi koniec podwórza, na dach naszego domu. Dzień jest piękny, wiosenne pąki już się pootwierały, niebem suną olbrzymie, puchate, białe obłoki. Wyskakuję do góry. Robię pętlę w powietrzu, czując u nasady skrzydeł pełnię wiatru. Spoglądam w dół: podwórze staje się coraz mniejsze. Zataczam koło i ląduję na okapie dachu. Świat jest jednocześnie większy i mniejszy, niż był. Większy, bo widzę szerzej, a mniejszy, bo patrzę na niego z góry i wiem, że jest mój, bardziej niż kiedykolwiek przedtem.
       Z dachu wzlatuję niemal pionowo; lecę tak prosto w górę, jak tylko potrafię, nie kierując się donikąd, po prostu czując niebo. Potem składam skrzydła i opadam bezwładnie w dół, aż pióra furkoczą na wietrze. Rozpościeram skrzydła, łapię równowagę i znów strzelam prosto w górę, zamieram w powietrzu, zataczam długi, wytrzymany łuk. Patrzę w dół.
       Pod sobą widzę podwórze, całe, w jednym kawałku. Mogę je ogarnąć wzrokiem, nie obracając głowy. Widzę całe boisko baseballowe i dalej, wzdłuż Church Lane, aż do cmentarza. Znajduję się dokładnie nad drzewem w rogu naszego podwórka. Sfruwam w dół małymi kółkami, rozglądając się za gałęzią do lądowania. Upatruję sobie jedną taką, która ledwo, ledwo zachodzi na stronę podwórza, na samym czubku drzewa. Ląduję i otrząsam piórka. Czuję się jedną całością. Czuję się sobą aż po najdalsze koniuszki samego siebie.
       Patrzę w stronę awiarium. Perta właśnie wychodzi z klatki, staje na platformie do lądowania. Na dachu awiarium widzę dwóch swoich synów i jedną córkę. Korci mnie zawołać piip, żeby wiedzieli, gdzie jestem, ale w końcu postanawiam zaśpiewać. Rozpoczynam pieśń w świetle słońca, a mój śpiew niesie się w błękitną przestrzeń. Mam uczucie oddalania się w niebo z każdym kolejnym tonem. Czuję, że jestem częścią wszystkiego, czego dotyczy moja pieśń. Kiedy tak śpiewam, Perta przyfruwa i siada obok mnie na gałęzi. Czuje to, co ja czuję, i prosi, bym ją nakarmił. Karmię ją, jeszcze chwilę śpiewam, potem znów ją karmię. Wzlatuję ponad nią i w nią. To więcej niż kiedykolwiek przedtem. Odskakuję i zataczam nad Perta małe kółka. Śpiewam w locie. Zapominam, że jestem Ptaśkiem: jestem prawdziwym ptakiem i to nie jest sen.
       Fruwam przez całą noc. Mogę odwiedzać wszystkie miejsca, gdzie bywają za dnia moje ptaki. Chciałbym też pofrunąć dalej, na przykład nad zbiornik gazowy albo do sadzawki przy młynie, a może tam, gdzie mieliśmy gołębnik na drzewie  ale nie mogę.
       Za dnia bez przerwy myślę o lataniu. Jest ono we śnie czymś tak realnym, że czynności, które wykonuję w ciągu dnia, stają się coraz mniej wiarygodne.
       Pora połączyć ptaki w pary na nowy rok. Czyszczę i remontuję wszystkie klatki. Już dawno wybrałem pary rozrodcze i od jakiegoś czasu podaję im papkę z jajka oraz mlecz, aby były w jak najlepszej formie na sezon godowy. Kiedy już porozmieszczam pary w klatkach, usunę podłogę, która dzieli dużą klatkę na dwie części, i będę miał całość dla swojej rodziny.
       Na początku kwietnia pary wędrują do klatek. We śnie tej nocy lecimy z Pertą najdalej, jak wolno nam latać. Ścigamy się na przemian w powietrzu, a czasem przelatując bardzo blisko siebie, muskamy się skrzydełkami. Kusi mnie, żeby obrócić się w powietrzu, tak jak to robią koziołkując gołębie, ale kanarek tej sztuki nie potrafi.
       Perta mówi, że nie chce budować gniazda w awiarium: chce je założyć na drzewie. Wszystko to sen, a więc i to sam wymyśliłem, a jednak we śnie przeżywam wielkie zdumienie. Jeśli Perta ze snu założy gniazdo na drzewie, to czy będzie tam ono również za dnia?
       Na drugi dzień mam mnóstwo roboty z karmieniem i pojeniem ptaków w klatkach rodzinnych. Obserwuję przy okazji, jak przebiegają gody. Ponad połowa par miała już wspólne gniazda, więc pewnie nie będą długo czekać.
       Otworzyłem już drzwiczki dla swojej fruwającej rodziny, która teraz lata swobodnie po okolicy. Uporawszy się z reproduktorami, zanim pójdę na obiad, przywołuję je gwizdem do klatki. Nadlatują wszystkie oprócz Perty. Treningi z Pertą zacząłem później niż z młodymi, więc gwiżdżę jeszcze raz. Perta przyfruwa na deszczułkę przy otworze i wskakuje mi na palec, kiedy jej go podsuwam. Trzyma coś w dziobku: to źdźbło zeschłej trawy.
       Tej nocy przeczesujemy z Pertą całe drzewo w poszukiwaniu takiego styku gałęzi, gdzie można by zbudować gniazdo. Przez chwilę rozważam pomysł wspięcia się na drzewo za dnia i założenia w tym właśnie miejscu stelażu pod gniazdko, ale w końcu z tego rezygnuję.
       Następnego popołudnia Perta nie przylatuje, gdy ją wołam. Wiem, że gdzieś tam wije sobie gniazdo. To kolejne zdarzenie, które najpierw miało miejsce we śnie, a teraz toczy się na jawie. Z nadzieją, że jakoś to będzie, stawiam pokarm i wodę na dachu awiarium, gdzie Percie nie zagrażają koty.
       Perta i ja poświęcamy budowie gniazda wiele godzin. Gniazdko bez sitka i kłaczków bawełny jest znacznie twardsze. Zewsząd znosimy kępki suchej trawy i patyczki. W garażu stoi stary wyplatany fotel; ojciec zrobił go, jeszcze zanim się urodziłem. Wyciągamy z niego całe witki i strzępimy je, by uzyskać materiał na oblamowanie gniazda. Gniazdo ma piękną konstrukcję. Robię tylko to, co każe mi Perta, u której bardzo uwrażliwiły się instynkty naturalne. Kończymy na dwa dni przed złożeniem pierwszego jajka.
       Gniazdko jest fantastyczne. Podfruwam na coraz to inną gałąź, żeby się na nie napatrzyć z góry. Miejsca, które wybraliśmy, nie widać ani z powietrza, ani z ziemi. Jastrzębiowi albo kotu do głowy nawet nie przyjdzie, że tam jest gniazdo. Perta składa swoje regularne cztery jajeczka i jest bardzo szczęśliwa. Wyśpiewuję do niej z różnych stron drzewa i żeby ją nakarmić, fruwam po ziarno i wodę na dach awiarium.
       Za dnia natychmiast odnajduję miejsce, gdzie Perta uwiła gniazdo. Dokładnie tam, gdzie my we śnie umieściliśmy nasze. Tym razem jajka Perty mają szansę być płodne, jeśli zapłodnił je któryś z jej młodych ubiegłorocznych samców. Mam wielką nadzieję, że okażą się pełne. Kilkoro innych fruwaczy też bierze się do budowania gniazd. Większość buduje w bezpiecznym zaciszu dużej klatki, zupełnie jak gołębie. Tylko jedna samiczka wije gniazdo jak Perta na wolnym powietrzu. To ta mała żółciutka, którą pierwszą wyniosłem na zewnątrz. Wije na drzewie ocieniającym dach naszego domu. Trochę mnie to niepokoi z uwagi na koty. Nie wiem, czy powinienem podjąć próbę przeniesienia gniazda, czy też nie. W końcu postanawiam zostawić tak, jak jest, w nadziei, że wszystko będzie dobrze.
       
       Muszę się nauczyć żyć ze sobą takim, jakim jestem. Szkopuł tylko w tym, że są we mnie całe wielkie obszary, których nie znam. Przez całe życie pracowałem nad obrazem samego siebie, tak jak pokazują pracę nad własnym ciałem w Sile i Zdrowiu". Tylko że ja nie budowałem od środka: budowałem od zewnątrz, tworzyłem wokół siebie warstwę ochronną.
       A teraz wielki płat tej szaleńczej konstrukcji został wyrwany. Muszę zacząć od nowa, zaglądając do środka, żeby stwierdzić, co tam naprawdę jest. Nie wiem, czy temu podołam. Skończy się pewnie na tym, że poskładam jakoś do kupy dawnego Ala, bez paru brakujących części, a szpary jakoś tam się zaklajstruje.
       Muszę nauczyć się żyć z lękiem. Lęk jest wbudowany w człowieka i nie ma sensu z nim walczyć. Bez lęku bylibyśmy zwierzętami sukcesu. Lęku nie należy się wstydzić. Jest równie naturalny i konieczny jak zabawa albo ból. Muszę nauczyć się z tym żyć.
       
       We śnie ze wszystkich czterech jaj Perty wykluwają się pisklęta. Trzy są ciemne, a jedno żółte. Perta mówi, że żółte jest samiczką, a ciemne to samce. Ja nadal nie rozróżniam  chyba jednak nie nadaję się na ptaka. Na jawie, w koronie drzewa, wykluwają się z jaj dzieci Perty. A więc jednak nie była bezpłodna. Czuję się dzięki temu mniej winny wobec swojej Perty. Ptaki w klatkach rodzinnych mnożą się na całego. Jest osiem gniazd po pięć jajek w każdym. Gdy młode będą już gotowe do opuszczenia ciasnych klatek, przeniosę je wszystkie do dużej klatki samiczek, żeby zatrzymać klatkę samców dla fruwaczy. Klatka fruwaczy też zaczyna się zapełniać młodymi. Fruwacze pobudowały gniazda z materiałów zdobytych na dworze. Całymi dniami wlatują i wylatują z klatki, jak gołębie. Przepierzenie z drucików zostawiam otwarte na stałe. Otwór i tak jest za mały, a platforma za wąska i zbyt wysoko umieszczona, aby kot mógł dostać się do środka.
       Jeszcze nie wiem, co zrobię, kiedy dzieci fruwaczy wylecą za klatkę. Waham się, czy powinienem wtedy zasłonić otwór, czy nie. Małe nie będą przecież nauczone przylatywania na gwizd ani w ogóle zasady powrotu do awiarium. A może rodzice je tego nauczą? Czy młode zrozumieją, że jedynie w klatce mogą znaleźć dla siebie pożywienie? Postanawiam zaryzykować i nie zasłaniać otworu. Póki są karmione przez rodziców, zawsze wrócą do klatki. Dzięki temu wejdzie im to w krew. Ale dopiero gdy zaczną samodzielnie łuskać ziarno, będę mógł się przekonać, czy potrafią być zarazem wolne i przynależne do społeczności awiarium.
       Moje życie we śnie jest istotnie jak sen. Fruwam, śpiewam i pomagam Percie karmić dzieci. A kiedy wychodzą z gniazda, uczę je latać. Nauczanie lotu w otwartej przestrzeni jest prawie taką samą frajdą, jak samo fruwanie. Uczenie młodych, jak latać, stanowi najlepszą część snów o lataniu. Perta jest szczęśliwa i już siedzi na drugim gnieździe. Nowe pisklęta mają tydzień. Ja tymczasem latam ze starszymi we wszystkie swoje ulubione miejsca. Czasami towarzyszą nam dzieci z ubiegłego roku, zwłaszcza samce, które nie są przykute do gniazda. Dla młodych są ni to braćmi, ni to wujkami. Pomagają mi w prowadzeniu lekcji. To niezwykłe przeżycie, być jednocześnie ojcem i dziadkiem. Czuję się bratem swoich własnych dzieci. To fatalnie, że ludzie zostają dziadkami, kiedy są już tacy starzy.
       Tamta druga samiczka, która na jawie uwiła gniazdo poza klatką, także już ma młode. Zdaje mi się, że troje. Gniazdo Perty widzę niezbyt dobrze, bo jest bardzo wysoko. Nawet bym nie wiedział, że jej pisklęta się wykluły, gdyby nie ciągłe awantury o jedzenie. W moim śnie żaden ptak prócz mnie i Perty nie zakłada gniazda poza klatką.
       Fakt, że moje kanarki tak świetnie zaadaptowały się do naturalnego życia, można chyba uznać za dowód tego, iż kanarek zachowuje wiele naturalnych cech nawet po stuleciach spędzonych w klatce i licznych pokoleniach krzyżówek z innymi gatunkami ptaków. Mam przeczucie, że gdyby tylko znalazły odpowiedni pokarm, całkiem dobrze poradziłyby sobie beze mnie.
       
       Ptaszki urodzone na drzewie ponad dachem zaczynają właśnie stawać niepewnie na krawędzi gniazda, gdy dnia pewnego widzę, że na dachu werandy siedzi wyliniały kocur-przybłęda i gapi się na nie jakby nigdy nic. Nie wiem, czy dałby radę przeskoczyć z dachu werandy na dach domu, ale na wszelki wypadek tak długo ciskam w niego kamieniami, aż się wynosi. Naprawdę niebezpiecznie będzie, gdy młode zaczną fruwać i spadać na ziemię. Nie wiem, co tu wykombinować, żeby utrzymać kocura z dala od podwórka.
       W zbiorczej klatce samiczek są już sześćdziesiąt dwa młode ptaszki, a nowe gniazda bez przerwy zapełniają się pisklętami. Wygląda na to, że ptaków będzie jeszcze więcej niż rok temu, i to nie licząc dzieci moich fruwaczy. Rachunki za pokarm są astronomiczne, ale pieniędzy mam dość. Po prostu mówię ojcu, ile mi potrzeba, a on mi tyle daje.
       Dzieci fruwaczy samodzielnie krążą bez końca między podwórkiem a klatką. Nie mam z nimi żadnych kłopotów. Wszystkie wracają do awiarium na posiłki i na nocne spanie. Samiczki są akurat bardzo zajęte nowymi gniazdami, ale samce fruwają z młodymi. Niektóre z młodych samczyków próbują już wyśpiewywać pierwsze niepewne, świergotliwe piosenki. Starsze samce nadal posłusznie przylatują, kiedy gwizdnę, ale te młode zupełnie nie zwracają na mnie uwagi. To cudowne, że są aż tak wolne: właściwie nic ich nie trzyma w klatce. Samiczki przeważnie rzadko wychodzą na dwór, gdyż są zajęte przy gniazdach. Samiczka, która uwiła gniazdo na drzewie koło domu, w dalszym ciągu przylatuje do mnie na gwizd. Sfruwa na chwilkę, skubnie ziarenko z mojego palca, ale natychmiast leci z powrotem do gniazda. Przyjemnie widzieć, jak ptaki troszczą się o swoje dzieci.
       Młode bardzo przypominają dzikie ptaki. Nigdy nie zaznały zamknięcia w klatce. Fruwają dalej od podwórza niż starsze kanarki, mają też większą skłonność do zbijania się w stada niż ich rodzice. Pokolenie rodziców, zdaje się, całkiem utraciło instynkt stadny, za to młode fruwają gromadą prawie jak gołębie. Są też znacznie bardziej płochliwe i z byle powodu wzbijają się kupą na sam szczyt drzewa.
       Wszystkie ptaki zaczęły się już dobierać do jedzenia, które wystawiam na zewnątrz dla Perty i drugiej młodej samiczki. Muszę przenieść pokarm z dachu do klatki. Już tylko jedzeniem mogę je nakłonić, aby wracały na noc do awiarium. Po wieczornym nakarmieniu reproduktorów opuszczam druciki przesłaniające otwór, tak że kiedy ptaki przychodzą jeść, nie mogą już wydostać się na zewnątrz. To jedyny sposób, abym się ich w ogóle jakoś doliczył. Jeśli się nie mylę, jest już około dwadzieściorga młodych fruwaczy. Przyrost naturalny nie umywa się do tego z klatek rodzinnych. Jest znacznie więcej strat. Przede wszystkim nie podbieram jajek w trakcie lęgu, w związku z czym w każdym gnieździe rodzi się najwyżej trzy do czterech ptaków. Nie podoba mi się, że młode fruwacze traktują mnie jak wroga. To przecież prawie że moje wnuczęta, a jednak się do mnie nie przyznają. Na nich opiera się mój sen, a jednak są od niego całkiem niezależne  to właściwie dzikie ptaki.
       
       Myślę, że tworzyłem sam siebie głównie po to, żeby pobić ojca, nie pobić dosłownie, ale być lepszym niż człowiek, za jakiego go uważałem. I w ten sposób stałem się taki jak on. Upodabniamy się do tych, z którymi walczymy. Jak kanibale, którzy zjadają kawałek ciała przeciwnika, aby wchłonąć w siebie jego odwagę. Istna kołomyja!
       
       No i stało się. Niosę poranne jedzenie i mimochodem zerkam w stronę gniazda na drzewie ocieniającym dom. Na dachu siedzi kocur i trzyma w pysku jednego z młodych ptaszków. I jeszcze wyciąga łapę, próbując strącić drugiego, który przycupnął na gałęzi tuż pod gniazdem. Matka piskląt wpada w panikę. Rzuca się na kota, a kot skacze w jej stronę. Nie widzę drugiego pisklęcia.
       Zbieram kamienie i zaczynam rzucać w kota. Wrzeszczę, ale kocur tylko robi uniki i dalej wyciąga łapę do gałęzi albo próbuje przetrącić matkę, gdy ta się do niego zbliża.
       Gwiżdżę na nią, a ona przyfruwa posłusznie na mój palec, ale zaraz zrywa się gwałtownie z powrotem, nie dając mi się złapać. Znowu leci na drzewo. Pędzę do garażu i wynoszę drabinę. Zjawia się mój ojciec. Pomaga mi ustawić drabinę tak, żebym mógł się wdrapać na dach werandy. Z domu wychodzi też matka. Martwi się, że spadnę i że ojciec spóźni się do pracy.
       Wspinam się na dach. Kocur dalej robi swoje, chociaż troszkę się cofa, gdy staję i próbuję go dosięgnąć. Teraz, kiedy i ja jestem na górze, ptasia mama ze wzmożoną odwagą przypuszcza atak na kota. Kocur nadal trzyma w pysku ciałko pisklęcia. Drugie pisklę, które próbował strącić łapą, wycofało się po gałęzi w pobliże gniazda, z którego wygląda na zewnątrz trzecie.
       Właśnie gdy już prawie udało mi się wgramolić na dach, kot jednym pacnięciem łapy powala ptasią matkę. Rzucam się, chcąc go ubiec, ale on jest szybszy. Zostawia młodego ptaszka i wbija zęby w samiczkę, zanim mogę cokolwiek zrobić. Łapię kota za przednią łapę. Drapie mnie, ale jakoś przenoszę chwyt z łapy na gardło. Siłą zmuszam go do otwarcia pyska, żeby wydostać ptasią matkę. Za późno. Jest martwa. Podnoszę nieżywe pisklątko. Kot, którego puściłem, obsuwa się z dachu i opada na dach werandy. Ojciec stoi z kijem przy beczce na deszczówkę. Kot zeskakuje z dachu i omija ojca w wielkim pędzie. Ojciec ciska w niego kijem, ale nie trafia.
       Złażę na dół i dokładnie oglądam oba ptaki. Jeden i drugi mają przetrącone karki. Kot dobrze wie, jak się uśmierca ptaki.
       Zanim odstawiamy drabinę, wychodzę raz jeszcze na dach i wyjmuję z gniazda oba pisklęta. Łapię je bez trudu: nie umieją jeszcze latać. Przenoszę je do innych piskląt, do klatki fruwaczy. Może któryś z samców je zaadoptuje. Faszeruję je dobrze jedzeniem i wychodzę do szkoły z nadzieją, że wszystko się jakoś ułoży.
       Kiedy wracam, wygląda na to, że istotnie się ułożyło. Karmię małe po raz drugi. Jestem pewien, że dostały jeść w ciągu dnia. Samce na pewno nie pamiętają wszystkich piskląt, a poza tym któryś z tych samców jest przecież ich ojcem.
       Tej nocy we śnie z lękiem czekam, co się stanie, ale wszystko przebiega normalnie. Gniazdo Perty jest w najlepszym porządku, kota ani śladu. Nasze gniazdo jest tak wysoko na drzewie, że kot nie zdołałby go dostrzec. Rozmawiam z Pertą, próbuję jej uzmysłowić groźbę, jaką jest kot, ale ona nigdy kota nie widziała, więc skąd ma wiedzieć, o co mi chodzi. Mam ochotę przenieść gniazdo z powrotem do klatki. Ciekawe, co by się stało, gdybym na jawie, jako chłopiec, wspiął się na drzewo i przemieścił gniazdo? Czy Perta we śnie by je porzuciła? Czy mimo wszystko tkwiłoby na swoim miejscu? Ryzyko jest zbyt wielkie. Jestem głęboko przekonany, że póki będę czujny, nic złego nie może się stać. Nie wszystko, co ma miejsce na jawie, wydarza się we śnie. Na przykład gniazdo mojej żółtej samiczki w ogóle tam nie istnieje.
       Mija tydzień i już myślę, że niebezpieczeństwo zażegnane, aż tu nagle widzę we śnie, że ten sam kocur wdrapuje się na nasze drzewo. Przycupnąłem na gałęzi ponad gniazdem, w którym siedzi Perta, trochę cofnięty w głąb drzewa. Tego właśnie dnia nasze dzieci zaczęły stawać na krawędzi gniazda. Musiało się tak stać. Dzieci były dotąd za małe, teraz dorosły. Zdarzenie może nastąpić.
       Perta jeszcze nie zauważyła kota. Nasze dzieci z pierwszego tegorocznego gniazda fruwają całą czwórką ze starszymi braćmi gdzieś w okolicy dawnego gołębnika w lesie. Nie wiem, co robić. Czekam i nie spuszczam wzroku z kota. Widzę go bardzo dokładnie. Jedno ucho ma naderwane: obwisłe, poszarpane, ośle ucho kota. Widzę wszystkie szczegóły jego kociego ciała. Nie wiedziałem, że tak dokładnie obejrzałem go na jawie. Byłem wówczas tak zaabsorbowany myśleniem i działaniem, że nawet nie uświadomiłem sobie, że w ogóle widzę tego kota.
       Wiem, co muszę zrobić: przerwać sen. Muszę się obudzić. Muszę koniecznie, natychmiast, stać się Ptaśkiem, chłopcem, i jakoś uporać się z kotem na jawie. Ale nie mogę. Nie mogę się sam wybić ze snu. Jestem nie po tej stronie drzwi, co potrzeba: klucz tkwi po przeciwnej stronie. To tak jak czasem człowiek się budzi z nagłą obawą obezwładnienia całego ciała i boi się sprawdzić. Nie mogę się zmusić do podjęcia próby. Ptak we mnie jest zbyt silny. Ptak nie wie, że przez swoje odejście może zatrzymać bieg zdarzeń. Ptak nazbyt boi się kota, aby go na chłodno ocenić. Ptak musi bronić Perty i dzieci. Za nic nie uwierzy w drugie istnienie. A jednocześnie chłopiec wie, że kanarek nie wygra z kotem.
       Poddaję się. Czekam, patrząc, jak kot pnie się coraz wyżej. Każda cząstka mojego ciała chce uciekać. Mój ptasio-ludzki rozum każe trwać w miejscu. Próbuję sobie wyobrazić, jak dalej potoczy się sen. Czy Perta musi zginąć? Jeśli zobaczy kota  czy rzuci się na niego, czy do ucieczki?
       Zeskakuję na gniazdo.
        Perto, nie miałabyś ochoty troszkę polatać? Posiedzę na gnieździe.
       Perta patrzy na mnie. Jest zmęczona, ale nie chce opuszczać gniazda. Wyczuwa mój lęk  nie sposób jej oszukać. Kombinuję, że może się obudzę, kiedy ona zniknie we śnie. Powtarzam, że powinna trochę odpocząć, że chcę mieć okazję pobyć z młodymi sam.
       Perta wie, że coś jest nie w porządku, ale unosi się z gniazda. Młode, zaniepokojone, zaczynają wołać jeść. Siadam na gnieździe i zaraz się uspokajają.
        Leć już, Perto. Pofruwaj sobie. Młode są w lesie. Poleć i zobacz, co robią. Kręcą się koło zburzonej budki na drzewie. Wiesz, gdzie. Na pewno dobrze ci to zrobi.
       Perta raz jeszcze patrzy na mnie z uwagą, po czym odlatuje. Kota nie dostrzegła. Nie rozglądała się za nim. Kocur przylgnął płasko do pnia drzewa. Jest już w połowie wysokości. Na pewno słyszał popiskiwania dzieci, ale to już i tak nie ma znaczenia. Przynajmniej Perta jest daleko. Żeby tylko udało mi się zapanować nad snem, powstrzymać zdarzenia. Jeszcze raz próbuję się skoncentrować, przerwać sen, ale tkwię w nim zbyt mocno. Wszystkim dzieciom każę siedzieć głęboko, na samym dnie gniazda. Dzień jest upalny, w gnieździe ciasno i śmierdzi. Nie chcą tam siedzieć. Zbliża się już ich czas wyfrunięcia z gniazda  chciałyby siedzieć albo stać na krawędzi, prostować skrzydełka. Siłą zmuszam je do pozostania w głębi gniazda.
       Dokonawszy tego, sam opuszczam gniazdo. Lecę na wyższą gałąź. Kot mnie nie widzi. Jak to kot, całą swoją uwagę po maniacku skupił na gnieździe. Już czuje smak mięsa i krwi.
       Jedyna moja szansa to to, że go w jakiś sposób wystraszę albo skaleczę. Przychodzi mi na myśl, żeby wezwać na pomoc ojca, ale ojciec nigdy nie pojawia się we śnie. Wtedy wpadam na pomysł, żeby zawołać na pomoc siebie samego. Widzę się w awiarium, w drugim końcu podwórka. Ale i to niemożliwe. Przecież zawsze ignoruję siebie jako ptaka. Muszę działać sam. Jeśli uda mi się zranić kota, mam szansę. Muszę się jakoś dobrać do jego oczu: trzeba będzie bezszelestnie dać nura w dół.
       Kot wspiął się jeszcze wyżej. Odfruwam z drzewa i kołuję w powietrzu. Boję się. Ptak we mnie wpada w panikę na widok kota. Przychodzi mi na myśl, że może sen skończyłby się, gdybym wleciał do swojego pokoju, gdzie nigdy jeszcze nie byłem jako ptak. Wiem jednak, że nie ma na to dość czasu.
       Daję nura. Przelatuję między gałęziami i z impetem trafiam kota w głowę. Celuję dziobem prosto w jego oko: w żółtozielone, nakrapiane czarnymi punkcikami oko, bez reszty skupione na moich dzieciach. I nagle spadam, skrzydła odmawiają posłuszeństwa. Tracę oddech, boli. Kot strąca mnie na ziemię jednym szybkim ruchem łapy. Padam i nie mogę się ruszyć. Oczy mam otwarte, ale cały jestem sparaliżowany. Leżę na boku i patrzę do góry na drzewo. Jeszcze raz zamykam oczy i próbuję przerwać sen. Otwieram oczy  nadal leżę na ziemi. Kot spogląda na mnie z wysokości drzewa. Odciągam jego uwagę od gniazda.
       Rozpaczliwie próbuję podciągnąć nogi pod siebie, ale żadna cząstka mojego ciała nie chce nawet drgnąć. Kot patrzy do tyłu przez grzbiet i zaczyna powoli schodzić. Chwilami obsuwa się i czepia pazurami, a ostatnie kilka stóp pokonuje zeskokiem. Dalej leżę w miejscu. Kot stoi nieruchomo i wpatruje się we mnie. Nie ruszam się; nie mogę. Kot wygina grzbiet i szykuje się do skoku. Patrzę mu w oczy, próbuję go zmusić, by dostrzegł we mnie chłopca, nie tylko ptaka. Szparki jego oczu na przemian rozszerzają się i zwężają. Aż zeza dostał z koncentracji. Pewien tego, co nastąpi, wolno kiwa głową. Staram się go powstrzymać, osadzić w miejscu siłą wzroku. Jeszcze raz usiłuję przerwać sen. Czuję, że uda mi się to, gdy zamknę oczy. Wiem jednocześnie, że gdy zamknę oczy, kot rzuci się na mnie. Zamykam oczy i wtedy, tuż-tuż na samej granicy snu, słyszę jakiś odgłos i przeraźliwy wrzask kota.
       Budzę się w łóżku cały drżący i zlany potem. Serce mi wali jak szalone. Z trudem docieram do łazienki, żeby napić się wody. Cały jeden bok mam obolały i bez czucia. Oglądam się w lustrze, ale nie widzę żadnych śladów, ani zaczerwienienia, ani skaleczenia. Jestem blady, włosy mam pozlepiane od potu. Wracam do pokoju i zmieniam piżamę. Tę, którą zdjąłem, wieszam na kaloryferze, żeby wyschła. Jestem tak obolały, że ubieram się z największym trudem. Padam z powrotem na łóżko i wbijam wzrok w sufit. Nie wiem, czy powinienem znów zasnąć. Czuję wielkie zmęczenie, ale boję się snu. Czy potrafiłbym jeszcze spać i nie śnić? Jeśli sen wróci, co się w nim wydarzy ? Zmuszam pamięć do odtworzenia zdarzeń ze snu, próbuję nadać mu szczęśliwy koniec.
       Kot darł się. Dlaczego? Czy był to tylko wrzask poprzedzający skok na moje ciało i rozdarcie go na strzępy? Czy będę martwy, jeśli powrócę w sen? Czy jeśli umrę we śnie, sen się skończy? Czy jeśli umrę we śnie, umrę też jako chłopiec?
       Leżąc w łóżku, czuję się prawie martwy. Wiem, że z łatwością mógłbym teraz umrzeć. To tylko kwestia zaniechania wysiłku. Nie mogę się powstrzymać i zapadam w sen.
       Przybywam w sen z zamkniętymi oczami. Jestem, nie umarłem. Otwieram oczy i widzę, że kocur skacze i miota się w kółko. Nadal przeraźliwie wrzeszczy, widzę krew. Jedno oko ma zamknięte i cieknie z niego jakiś płyn. Kot zmyka w końcu z piskiem przypominającym skowyt. Patrzę, a na ziemi koło mnie leży Perta!
       
       O Jezu! Ptasiek płacze. Co się stało, do ciężkiej cholery? Czemu on płacze? Może tak w ogóle. Jeśli potrafi płakać, niech płacze. Niełatwo jest zapłakać, nawet jak się chce.
       
       Znowu zamykam oczy. Chcę skończyć sen. Muszę go skończyć. Dzieci zostały same, Perta nie żyje. Wiem, że nie żyje, nie tylko ze sposobu, w jaki leży, ale i stąd, że wciąż jeszcze jest to mój sen. Zamykam oczy i skupiam się na pragnieniu przerwania snu. W końcu sen wymyka się spode mnie, już po wszystkim, a ja dalej śpię. Wiem, że skoro śpię, a nie śnię, to muszę być martwy.
       
       Rankiem otwieram oczy i zupełnie nie mogę się ruszyć. Ze zdziwieniem stwierdzam, że żyję. Nie chcę krzyczeć, nie chcę się ruszać. Utraciłem kontrolę nad własnym ciałem. Czuję się całkiem oddzielny. Widzę, jak matka wchodzi do pokoju, coś do mnie mówi, wścieka się, patrzy na mnie, woła, w końcu wybiega z pokoju. Czuję się, jakbym był gdzieś indziej.
       Patrzę na przedmioty dookoła, jakbym patrzył na ptaki przez lornetkę. Patrzę na lekarza. Patrzę, jak biorą mnie do szpitala. Zależnie od tego, ile chcę widzieć, zamykam lub otwieram oczy. Czuję, że już nigdy nie zasnę, nigdy nie będę śnił, nigdy się nie poruszę. Nie bardzo mnie to obchodzi. Mogę tylko patrzeć. Patrzę z przyjemnością. Unoszą moje nogi w powietrze. Unoszą moje ramiona. Zadają mi pytania. Nie odpowiadam. Nie chcę odpowiadać. Nie jestem pewien, czy byłbym w stanie odpowiedzieć. Nawet mój głos nie jest już mój. Jestem pomiędzy sobą a czymś innym. Potem śpię, śpię martwym snem, który już znam.
       
       Jakby nie było żadnego związku między tamtym zaśnięciem a przebudzeniem. Budzę się w szpitalu. Jestem głodny. Jem i mogę się ruszać. Znowu jestem z ludźmi. Może sen opuścił mnie na zawsze? Sam nie wiem, czy mi żal, czy nie. Jestem jak małe dziecko: nie ma nic, tylko ja  ja, który jem, przyglądam się przedmiotom dookola, wącham różne rzeczy, smakuję różne rzeczy, słyszę różne rzeczy. Poruszam ręką i patrzę na swoją rękę w ruchu. Jest czymś nowym.
       W trzy dni później wypisują mnie ze szpitala i idę do domu. Cały następny tydzień leżę w łóżku, doznając prostej radości, że ja to ja. Ojciec mówi, że opiekował się ptakami. Opowiada mi, ile nowych ptaków porozmieszczał w klatkach rodzinnych, gdzie są nowe gniazda i ile w którym jajek. Nie obchodzi mnie to. Wszystko się skończyło. Jestem przerażony: wcale nie chcę wracać. Ojciec pyta, co zamierzam zrobić z ptakami, które latają na wolności. Chce zamknąć je w klatce. Mówi, że naliczył piętnaście samców wyśpiewujących po drzewach, a naprawdę jest ich pewnie ze dwa razy tyle. Ponad trzysta dolarów fruwa sobie swobodnie na wolnym powietrzu. Nie chce mi się o tym rozmawiać.
       Wracam do szkoły, ale po trzech dniach wszystko zaczyna się na nowo. Zbliża się cała seria końcowych egzaminów, a ja zupełnie nie mam głowy do nauki. Przyjemność sprawia mi tylko jazda na rowerze i przyglądanie się ludziom. Nigdy dotąd specjalnie im się nie przypatrywałem. Kiedy się uważnie przyjrzeć, są równie ciekawi jak ptaki. Idę na zawody lekkoatletyczne i oszałamia mnie widok ludzi, którzy biegają, skaczą, rzucają w dal. Al zwycięża w rzucie dyskiem na odległość stu siedemdziesięciu dwóch stóp. Mam ze sobą lornetkę i wszystko widzę w dużym zbliżeniu.
       
       Może to wraca właśnie od patrzenia przez lornetkę. Tej nocy śpię i budzę się we śnie. Nadal leżę na ziemi pod drzewem. Podnoszę się. Prostuję skrzydła. Podskokami zbliżam się do Perty. Perta nie żyje. Ma skręcony kark, dokładnie w taki sposób, jakiego się obawiałem, kiedy Ptasia wleciała z rozpędu w okno; dokładnie tak, jak u małej żółtej samiczki. Nic tu nie mogę zrobić. Nie wiem, że jestem we śnie. Cały jestem ptakiem. Nie mam rąk, aby unieść ją z ziemi. A jednak nie jestem na tyle ptakiem, by zgodzić się na Echen i zostawić Pertę tu, gdzie leży. Chcę ją przenieść w takie miejsce, gdzie kot nie będzie mógł jej zjeść. Rozglądam się po podwórku  koto nie ma. Nie mogę zostawić Perty na ziemi. Podfruwam na drzewo, żeby zobaczyć, co z dziećmi. Siedzą głęboko w gnieździe, zbite w gromadkę, przerażone. Daję im jeść i przyrzekam, że wrócę. Czuję się dziwnie rozstrojony. Straciłem poczucie czasu. Lecę z powrotem do Perty.
       I wtedy widzę siebie wychodzącego z awiarium. Idę do siebie przez podwórze. Jako ptak, stoję na ziemi i czekam. Wiem, że powstała kolejna wyrwa we śnie. Czuję, że nurty dwóch światów mieszają się jak ustępująca fala. Oba światy trwają jednocześnie.
       Nie zwracam na siebie uwagi. Jak zwykle. Pochylam się, podnoszę Pertę z ziemi. Na mojej twarzy widać wielki smutek. Jest to smutek chłopca; oblicze ptaka nie odbija żadnych uczuć. Zabieram Pertę i idę z powrotem do awiarium. Z wysiłkiem, lecę za sobą aż na krawędź dachu awiarium. Widzę, jak znów wychodzę na dwór, z łyżeczką i pudełkiem po zapałkach. Jest to to samo pudełko po dużych kuchennych zapałkach, w którym trzymam jajeczka. Ostrożnie wkładam Pertę do środka i zamykam pudełko. Zakopuję je na tyłach awiarium, tuż pod ścianą. Wracam do środka.
       Zeskakuję z dachu awiarium i staję przy mogiłce Perty. Cieszę się, że kot już jej nie zagraża. Wiem, że powinienem wracać do dzieci, ale nie chcę zostawić Perty.
       Nagle znów widzę siebie wychodzącego z awiarium. W ręku trzymam deszczułkę od lodów. Wbijam ją w ziemię ponad zakopanym pudełkiem. Podskakuję bliżej i czytam napis:
       MOJA ŻONA, PERTA
       Budzę się.
       
       Następnego dnia w szkole wiem już dokładnie, co musi się zdarzyć. Nawet nie jestem specjalnie przerażony niezwykłą koniecznością podążenia jawy za snem. Żal mi Perty i przechodzi mi przez myśl, żeby ją jednak zamknąć w dużej klatce, ale wówczas jej pisklęta umarłyby z głodu. Mógłbym popodkładać pisklęta innym ptakom, tylko że to musi się stać. Jeśli nie stanie się tak, jak musi, Perta nigdy do końca nie umrze, a ja nigdy już nie będę wolny jako chłopiec.
       Po lekcjach krzątam się w awiarium i nagle słyszę dziki wrzask kota. Wybiegam na podwórze, pędzę prosto pod drzewo. Perta leży dokładnie w tym miejscu, gdzie się jej spodziewałem. Patrzę uważnie, ale przecież wiem, że nie zobaczę siebie samego. Podnoszę Pertę: ma skręcony kark. Innych śladów na jej ciele nie znajduję.
       Niosę ją przez podwórze do awiarium i robię po kolei, co do mnie należy. Czuję w środku przemożny spokój. Bardziej niż kiedykolwiek mam świadomość bycia jedną całością. Jako chłopiec dokładnie wykonuję to, co być musi. Prawie że namacalnie wpasowuję się w miejsce, które zajmowałem we śnie. Umieszczam Pertę w pudełku i idę szukać miejsca pod ścianą. Znajduję nieznaczne wgłębienie w ziemi. Boję się spojrzeć w dół przy kopaniu: wcale nie jestem pewien, czy pudełka już tam nie ma. Al nigdy nie zrozumie, jak to było z tym skarbem, któregośmy nie znaleźli. W jakimś sensie skarb tam był, z mocy naszego snu.
       Pudełka w ziemi nie ma. Umieszczam w dołku pudełko z Pertą, przysypuję ziemią i szukam siebie wzrokiem na dachu awiarium. Nie ma mnie tam. Wracam do awiarium i biorę deszczułkę od lodów, która zawsze służyła mi do oskrobywania kątów klatek. Czyszczę ją i ciemną kredką kaligrafuję napis. Raz jeszcze wychodzę i wtykam tabliczkę w ziemię nad grobem. Nie widzę ptasich śladów. Budzę się.
       
       Za dnia wszystkie moje myśli krążą wokół snu. W gardle mam stale sucho, bo nie płaczę, kiedy powinienem. Trwają egzaminy końcowe, więc nikt specjalnie nie zwraca na mnie uwagi.
       Następnej nocy dalej stoję nad grobem Perty. Sen coraz bardziej upodabnia się do snu. Zdarzenia przebiegają inaczej niż dotychczas. Nie widzę już żadnych innych ptaków. Kiedy fruwam, czynię to w zwolnionym tempie. Jak we śnie.
       Podfruwam do dzieci i daję im jeść. Mówię, że matka nie wróci, ale ja się nimi zaopiekuję. Cały dzień i noc spędzam na krawędzi gniazda: karmię dzieci, gdy zgłodnieją, i wspominam Pertę. Wiem, że dzieci o niej zapomną. Dla nich Perta jest w Echen i nie ma o czym mówić. W ogóle nie warto o tym myśleć; to nieważne.
       We śnie przez kilka następnych tygodni poduczam pisklęta na tyle, że wyfruwają z gniazda i przyłączają się do starszych dzieci. Są wolne, mogą latać, gdzie zechcą. Moje dzieci są ptakami w każdym calu. Nie pokazuję im, gdzie pochowałem Pertę, nie miałoby to dla nich żadnego znaczenia. Coraz bardziej staję się we śnie chłopcem, ptak we mnie zanika. Sen stopniowo traci na realności.
       Jako chłopiec też tracę zainteresowanie hodowlą ptaków. Patrzę na nie jak na to, czym są  zwyczajne kanarki. Całe życie awiarium wydaje mi się strasznie zautomatyzowane. Wszystkie ptaki wyglądają jednakowo. Już nie odróżniam młodszych od tych, które się narodziły, w ubiegłym roku. Czuję, że wszystko się kończy. Coś odeszło na zawsze.
       Buduję karmnik na dachu awiarium. Osłaniam go daszkiem przed deszczem. Montuję poprzeczki, żeby ptaki fruwające swobodnie mogły jeść spokojnie na wysokości, na jaką kot się nie dostanie. Po ukończeniu karmnika wypuszczam wszystkie ptaki z nowej klatki zbiorczej. Kilka samiczek nadal wysiaduje jajka, więc pozwalam im zostać w klatce.
       Gdy ostatnie gniazdo pustoszeje, wstawiam z powrotem podłogę oddzielającą górną część klatki od dolnej. Wybieram z klatki samiczek śpiewające samce i umieszczam je w dolnej części klatki. Czekam, aż ptaki w klatkach rodzinnych uporają się z trzecim gniazdem, a potem je również przenoszę do klatek zbiorczych. Ptasia jest wyczerpana, ale równie miła jak zwykle. Zabieram ją na dwór, żeby mogła swobodnie polatać. Wynoszę też i Alfonsa, dla którego jest to pierwszy lot w wolnej przestrzeni. Długie przebywanie w ciasnej klatce osłabiło jego talent, ale Alfonso bardzo szybko przypomina sobie, po co ma skrzydła, i wypuszcza się na długie przeloty do drzewa albo na dach domu. Wcale nie jestem pewien, czy wróci do klatki,, a jednak wraca. Postanawiam zostawić Alfonsa i Ptasię na dworze razem z innymi wolno fruwającymi ptakami. Zasłużyli na to.
       Fruwacze już zupełnie nie korzystają z klatki. Sypiają na drzewie lub na dachu domu. Nie wchodzę do klatki, mimo że drzwi trzymam stale otwarte. Jest ich około sześćdziesięciu. Z dumą patrzę, jak fruwają na wolności. Czuję, że pomogłem im wrócić pod niebo, tam gdzie jest ich właściwe miejsce. Ciekawe, czy skoro już nie sypiają w klatkach, będą się nadal trzymać blisko domu. Z końcem lata zacznie się migracja zięb z północnej półkuli. Co zrobią wtedy moje ptaki? Czy instynkt pchnie je do odlotu, i w jakim kierunku? Czy Ptasia i Alfonso też z nimi polecą? Jak daleko zalecieć może zięba bez jedzenia? Nie widzę dla nich szans na dotarcie do Afryki, ich prawdziwej ojczyzny. Może nauczą się jeść ziarna i owoce, którymi żywią się nasze okoliczne zięby? Czy będą się krzyżowały z innymi ziębowatymi, czy też raczej będą od nich stronić? To zresztą nieważne. Wspaniale jest widzieć je w locie.
       W dużych klatkach mam z górą dwieście ptaków. Ponad połowa to samce. Ceny ptaków są astronomicznie wysokie. Bardzo się będę cieszył, gdy moje ptaki dorosną wreszcie do sprzedaży. Nie chcę już trzymać ptaków w klatkach. Tak naprawdę to chętnie puściłbym je wszystkie wolno, ale te młode, które nie mają doświadczenia w lotach na wolnym powietrzu, nigdy nie dałyby sobie rady. Poza tym, ojciec bardzo się cieszy na myśl o pieniądzach, które zarobimy, kiedy je sprzedamy. Bronił mnie przed matką, więc nie mogę mu teraz uczynić zawodu. Ojciec chciałby ściągnąć do klatki również te ptaki, które latają wolno, żeby i je sprzedać. Wsłuchuje się w ich głosy i potrafi odróżnić wszystkie samce. Doliczył się ich trzydziestu pięciu.
       Znowu śnię, ale w snach ciągle jestem sam. Widzę, jak inne ptaki fruwają, ale trzymam się od nich z dala. Całymi nocami fruwam sam. Odwiedzam wszystkie miejsca, w których bywałem. Latam nad dachami i drzewami, czasem bardzo wysoko pod niebem. Wydaje się to takie łatwe, choć jestem już znacznie bardziej sobą, nie ptakiem. To ja, chłopiec, tak latam. Macham ramionami jak skrzydłami i wszystko jest proste. Latam, bo wiem, że mogę latać. W snach zawsze tęsknię za kimś drugim, kogo mógłbym nauczyć latania. Kapitalnie byłoby nauczyć Ala lub ojca. Kiedy się już umie latać, wydaje się to tak niewiarygodnie łatwe.
       Przychodzi hurtownik i kupuje wszystkie ptaki. Dostajemy po dziewięć dolarów za samce i po trzy dolary za samiczki. W sumie ponad tysiąc pięćset dolarów. Ojciec nie rozumie, dlaczego pozbywam się również reproduktorów. Dalej upiera się, żeby połapać i sprzedać również wolne ptaki, ale odwodzę go od tego pomysłu. Ojciec wymyśla sobie w końcu, że pewnie w przyszłym roku ich właśnie użyję do reprodukcji. Nie wyprowadzam go z błędu.
       W awiarium robi się cicho. Czyszczę wszystko, a klatki reproduktorów okrywam gazetami. Nocą, we śnie, zaczynam odczuwać dziwny niepokój. Nawet gdy fruwam, myślę o czymś innym i nie wiem, co to jest. Wreszcie pojmuję. Odczuwam potrzebę przyłączenia się do stada i odlotu. Czy taka potrzeba ogarnęła wszystkie ptaki, czy tylko mnie? Czy dotyczy również ptaków ze snu?
       Za dnia obserwuję ptaki i nabieram pewności, że szykują się do odlotu. Coraz częściej odbywają gromadne loty, pozornie bez celu. Więcej jedzą i fruwają coraz dalej od podwórza. Czasami na podwórku nie ma ani jednego ptaka przez całe dwie-trzy godziny.
       Matka skarży się, że ptaki wszystko jej obsrywają i hałasują. Mówiąc o hałasie, ma na myśli śpiew. Ojciec mówi, że wszystkie mi pozamarzają w zimowe chłody. Mówi, że okrucieństwem byłoby zostawić je na dworze i że powinniśmy koniecznie zwabić je z powrotem do klatek zbiorczych. Większość tych ptaków w ogóle nigdy nie mieszkała w klatce.
       Ojciec otwiera drzwi da klatki i przestawia naczynia z pokarmem do środka. Ptaki zaczynają sfruwać do klatki jeść, a potem także i spać na noc. Kilka, na przykład Alfonso, twardo nocuje po drzewach, ale z reguły prawie wszystkie śpią w klatce. Wiem, że zbliża się chwila, w której ojciec zamknie drzwi i więcej ich nie wypuści.
       We śnie idę porozmawiać z ptakami. Mówię im, że pora się zbierać. Tłumaczę, że jeśli nie przestaną wracać na noc do klatki, zostaną w niej zamknięte na dobre, a potem porozsadzane do małych klatek. Z początku mnie nie rozumieją, potem nie chcą wierzyć. Głos zabiera Alfonso. Mówi, że moje słowa są prawdą i że nigdy jeszcze nie okłamałem ptaków. Istotnie czas się zbierać. Alfonso mówi, że zna drogę, że przelot będzie długi i niektórzy przypłacą go życiem, ale on i tak rusza. Ptasia tak samo. Chcą wyruszyć nazajutrz wczesnym rankiem. Słucham i robi mi się smutno. Wśród ptaków wielkie poruszenie.
       O świcie wszystkie są gotowe: wzlatujemy równocześnie jednym zamachem skrzydeł. Na czele stada leci Alfonso. Lecimy prosto na południe, ponad zbiornikiem gazu, ponad Lansdowne i dalej, do Chester, a ja cały czas z nimi. Zastanawiam się, co teraz będzie z moim życiem. Czy jeszcze kiedykolwiek obudzę się we własnym łóżku?
       I nagle, sam nie wiem jak, już nie jestem z nimi. Jestem w powietrzu, lecę, widzę jak się oddalają. Nie mogę dotrzymać im tempa; opuszczają mnie. Widzę siebie jako ptaka, który leci razem z innymi, tuż za Alfonsem i Ptasią. Wiem, że będę z nimi, gdziekolwiek się udadzą. Z mojego miejsca na niebie widzę, jak staję się  jak stajemy się  coraz mniejszymi punkcikami, aż wreszcie jest już tylko niebo. Czuję, że robię się coraz cięższy, opadam, szybuję ku ziemi niewiele wolniej, niż spadałem ze zbiornika gazu. Spadając trzepię ramionami i ledwo, ledwo udaje mi się wrócić w sen pod pustym niebem.
       
       Rankiem ptaków już nie ma. Ojciec się złości. Ja czuję, że zostałem sam. Przez cały dzień czekamy, może ptaki wrócą. Jest sobota i od rana do wieczora wpatruję się w niebo, próbując całą siłą woli utrzymać ptaki z dala.
       Na drugi dzień demontuję awiarium. Drewno układam za garażem. Robię to po cichu, żeby nikt się nie zorientował. O wiele łatwiej rozmontować rzecz, niż ją zbudować. Kiedy wchodzę do domu, żeby się położyć, po awiarium nie ma już ani śladu.
       Tej nocy nie śnię.
       Dni mijają powoli. Jestem bardzo samotny. Martwię się, jak powiedzieć ojcu, że nie chcę iść na studia. Martwię się też, że mogą mnie powołać do wojska. W końcu wszystko klaruje się samo: decyzja zapada poza mną.
       We wrześniu dostaję list z wojska z wiadomością, że zostałem wytypowany na studia inżynieryjne w systemie ASTP, co oznacza wojskowy program kursów specjalistycznych. Przydzielili mnie do filii Uniwersytetu Floryda w Gainsville. Test kwalifikacyjny na ASTP robiłem w szkole w lutym i zupełnie o nim zapomniałem.
       Zdaje się, że to idealne wyjście. Mogę oderwać się od wszystkiego, a inżynieria nie jest jeszcze taka najgorsza. Dowiadujemy się, że szkolą nas na inżynierów dla potrzeb odbudowy Europy i Japonii po wojnie. Moi rodzice są szczęśliwi, liczą na to, że zostanę oficerem, a to im obojgu imponuje. Zgłaszam się do wojska pod koniec miesiąca. Wysyłają mnie na jeden semestr do Uniwersytetu Floryda, po czym rozwiązują całe ASTP. Zostaję przeniesiony do Fort Benning na szkolenie rekrutów, następnie zaś na Południowy Pacyfik jako rezerwa piechoty.
       Często myślę o ptakach, o Percie, o moich dzieciach, ale nie śnią mi się nigdy.
       

19
       
       Kiedy na drugi dzień rano przychodzę do Ptaśka, przysiągłbym, że się do mnie uśmiecha. Wpasowuję krzesło między drzwi i czekam, aż Renaldi sobie pójdzie.
       
        Hej, Ptasiek, to ja, twój stary kumpel Al. I co ty na to? Nie masz jeszcze ochoty pogadać? Pamiętasz mnie?
       
       Ten siedzi w kucki i tylko na mnie patrzy. Ręce skrzyżował na kolanach, opiera na nich podbródek. Jego oczy rejestrują mnie, ale nie ma w nich odpowiedzi. Obserwuje mnie tak, jak kiedyś obserwował ptaki. Mimo ciągłego rozbiegania, jego wzrok, nie wiem jakim cudem, wciąż koncentruje się na mnie. Trochę to niesamowite, ale z całą pewnością wiem, że on tam jest.
       Zaczynam znowu opowiadać o naszych starych wyczynach, ale już sam siebie nudzę. Spędziliśmy z Ptaśkiem razem masę czasu. Łaziliśmy po Sześćdziesiątej Dziewiątej albo w piątki wieczorem do Biblioteki Miejskiej po książki, tylko że o tym nie warto mówić. Znowu zaczynam o starej budzie, o ciasnej, zagraconej komórce, z której żeśmy wyrośli, ale to też do niczego nie prowadzi. Nabieram przekonania, że Ptasiek dobrze to wszystko zna i nie chce więcej na ten temat słyszeć. Wiem, że jest ciekaw, co ze mną, ale nie może spytać.
       Chcę mówić, chcę mu powiedzieć. Nawet nie wiedziałem, jak bardzo chcę komuś powiedzieć. A jak nie Ptaśkowi  to komu?
       Po szkoleniu zasadniczym wyjeżdżam jako rezerwista do Europy z osiemdziesiątą siódmą dywizją. Opowiadam Ptaśkowi, co było fajnego, różne śmieszne numery, na przykład, jak się w piękną pogodę jechało ciężarówkami tuż za kolumną czołgów. A potem te wszystkie Francuzki, a zaraz po nich błocko Saary. Dalej mówię o Metz i o szarży dwudziestej ósmej na to kretyńskie wzgórze Twierdzy Joanny d'Arc, i o tym, jak tam właśnie oberwał Joe Higgins. W Upper Merion Higg grał koło mnie na lewej obronie. Z ciężkim trudem dochodzę do sedna opowieści.
       Zanim docieramy do Niemiec i porywamy się na Linię Zygfryda, już mam sierżanta, bez pudła. Nie żebym był specjalnie bitnym żołnierzem, ale po prostu nie ma kogo awansować. Jednego o sobie nie wiedziałem: że mam szczęście. Nie jest to bynajmniej jedyna rzecz, której nie wiedziałem o Alu Columbato.
       Odkryłem, że bardziej niż inni boję się rzeczy, na które nic nie mogę poradzić  na przykład ognia artylerii. Byle wypierdek, gnojek, który każdemu boi się spojrzeć w oczy, którego mógłbym ręką zmieść z powierzchni ziemi, potrafi siedzieć sobie spokojnie pod ogniem w okopie, gdzie z obu ścian sypie mu się na łeb, i zajadać batony albo opowiadać dowcipy. Tacy też się boją, pewnie, ale potrafią z tym żyć. Chciałbym bać się godnie, ale nie wiem jak. Przeszywa mnie głęboki aż do kości strach, że zostanę zmiażdżony. Na tysiąc różnych sposobów widzę krew, moją własną krew. Kładzie mnie pierdolona miłość do własnego ciała. Dochodzi do tego, że się boję, że będę się bał. Boję się, że za którymś razem po prostu zacznę wiać, i wszelką siłą zmuszam się do pozostania w miejscu, nawet jeżeli nic się nie dzieje. Wszyscy się pomału dowiadują, że ze mnie twardy makaroniarz, tyle że bez jaj.
       Jest tam u nas taki mały Żydek, co to nawet do wagi koguciej by się nie nadawał, i właśnie on zostaje dowódcą plutonu. Należy mu się. Zawsze wie, kiedy ruszyć, kiedy stać w miejscu; bez przerwy główkuje. Taki powinien być prawdziwy żołnierz. Al, kawał chłopa, nic tylko kombinuje, jak by tu się nie zesrać w gacie  dosłownie. Oddycham głęboko, żeby tylko się nie dać, żeby tylko nie nawiać do kuchni polowej. A za każdym razem, jak już się zbiorę w sobie, żeby się zgłosić, gdzie trzeba, odegrać świra, dostać papier o niezdolności do służby  wycofują nas z frontu i znowu próbuję jakoś poskładać się do kupy. Śpię niedużo, cały czas trwam w pogotowiu. Ręce tak mi się trzęsą, że ledwo mogę naładować magazynek. I tak przez cały czas, nie tylko jak robi się gorąco. Zupełnie jakby mój pieprznięty organizm sam sobą rządził. Wyobraźnia ani rozum nie mają z tym nic wspólnego. Lewis i Brenner, Brenner to ten Żydek, obrywają na krzyżówce w Ohmsdorf. Nikt już nie został ze starej kadry, więc pomocnikiem Richardsa robią mnie. Richards doszedł do nas z rezerwy w Saarze. W batalionie rezerwy naszywam sobie belki. Naszywam je rzadkim, luźnym ściegiem. Coś mi się nie wydaje, żebym je miał długo ponosić: prędzej czy później się na mnie poznają.
       Śpię prycza w pryczę z Harringtonem. Harrington kończył ASTP, a potem odmroził sobie nogi w Ardenach. Wrócił dwa tygodnie temu. Jest bystry i widzi, że już ledwo się trzymam. Tuż przed zejściem z linii zastąpił mnie w którymś tam kolejnym kretyńskim patrolu Morgana. Nie można zrobić człowiekowi lepszego prezentu niż zastąpić go w patrolu. Harrington pochodzi z Kalifornii. W życiu nie spotkałem faceta z takimi nerwami. Jak nic zostałby dowódcą oddziału, gdyby nie te odmrożone nogi.
       Siedzę w rezerwie, robię ze strachu, dziękuję Bogu za każdy kolejny dzień. Nagle dowiadujemy się, że będziemy zmieniać pierwszy batalion w mieście, które się nazywa Neuendorf. Czyli dokładnie na Linii Zygfryda.
       Maszerujemy tam w nocy pod ogniem zaporowym, ciasno okrążając wzgórza; do świtu jakieś dwie godziny. Pierwszy batalion mija nas, kierując się w przeciwną stronę. Rozdają nam wesołe życzenia typu Szczęścia, zdrowia, pomyślności, stare pierdoły, przyda się wam", albo Serdecznie witamy w osiemdziesiątej ósmej alei". To fantastycznie działa na morale żołnierza: już czuję, jak mi kwaśnieje w żołądku. Jeszcze przed dojściem walą tuż obok nas trzy czy cztery osiemdziesiątki ósemki i moździerze. Naprawdę blisko, musimy paść plackiem. Szrapnele gęsto fruwają w powietrzu. Nawet po ciemku widać czarne dziury, gdzie trafiło. Pociski wyrzucają w górę całe płaty darni, które opadając plaskają o ziemię jak krowie placki.
       Wchodzimy do miasta, a tam ani jednego domu. Musiało być bombardowanie: sama artyleria nie zrównałaby tak miasta z ziemią. Wtłaczają nas do piwnicy czegoś, co dawniej było domem. Koło kościoła. Frontowa ściana kościoła stoi prawie nietknięta, reszta to rumowisko.
       Porucznik Wall, oficer łącznikowy pierwszego batalionu, jeszcze jest na miejscu. Richards i ja idziemy z nim pogadać. Wall mówi, że po drugiej stronie doliny jest miasto Reuth. Zaczyna się przejaśniać i o jakieś półtorej mili, blisko horyzontu, dostrzegamy białe punkciki, które pokazuje nam Wall. Reuth ma pełnić rolę centrum łącznościowego dla tego odcinka linii. Szkopy go bronią jak oszalałe. Kręci się tam co najmniej z dziesięć tygrysów. Bez przerwy patrole wszystkich rodzajów. Wall mówi, że jego jednostka spędziła tu, w Neuendorf, dziesięć dni; mieli dwudziestu siedmiu rannych. Pokazuje, gdzie są placówki naszego plutonu. Mówi, że pewnie będziemy musieli zaatakować Reuth: trzymają tam całą naszą dywizję.
       Wracam do piwnicy i czuję, że bebechy już mi się buntują. Zawsze, jak się boję, dostaję luzu pod bramką i sieczki w głowie. Cały się trzęsę od środka. Zasrany zastępca dowódcy oddziału. O Jezu! Widzę tylko jedno wyjście: dać się trafić.
       Piwnica jest zadymiona i duszna, ale ciepła. Cały oddział wyciągnął się w śpiworach pod tylną ścianą. Palenisko jest wbudowane w sklepioną łukiem wnękę koło drzwi. Kiedyś pewnie trzymali tam kartofle. Komina nie ma, więc dym idzie pod sufit piwnicy, stamtąd do drzwi, i w górę, jak prowadzą schody. W piwnicy dym zwisa do jakichś czterech stóp nad podłogą, więc jak się chce odetchnąć albo coś zobaczyć, trzeba się schylać. Wejście jest przesłonięte kocem, a jedyne źródło światła to ogień. Całe pomieszczenie cuchnie od dymu, pierdzenia i nóg.
       Wychodzę poszukać latryny. Znajduję ją pod tym, co zostało z tylnej ściany kościoła. Ludzie wydeptali już przez rumowisko wąską ścieżkę. Poranne światło nabiera mocy i trochę łagodzi ziąb. Na warcie stoją Kohler i Schneider; widzę ich na małym wzgórku przez dziurę w ruinach. O Jezu, tylko żadnych patroli. Ale nie ma wyjścia, patrole być muszą, skoro szykujemy atak. Kucam i natychmiast ze mnie leci. Chyba już nigdy nie zesram się jak człowiek. Od trzech miesięcy przez moją nieszczęsną dziurę nie przeleciało nic twardego. Papier klozetowy wisi na uchwycie saperki. Wycieram z pięć razy, żeby było do czysta, wstaję, zapinam się i sypię w dół kilka łopat ziemi. Latryna jest jeszcze głęboka: przynajmniej do ataku powinna wystarczyć.
       Przez następne półtora tygodnia właściwie nie ma na co narzekać. Nie przydzielają nam żadnych patroli i mamy tylko jedną placówkę do obsłużenia. Wysypiam się po pachy. Ukrywam się w piwnicy, we własnym pierdniku. Mogą mi zrobić krzywdę, tylko jak mnie bezpośrednio trafią. Z odległości półtorej mili to mało prawdopodobne. Czuję się bezpieczny, tylko przeraża mnie myśl o ataku.
       Kiedy ruszamy, jest czwarta nad ranem. Skręcamy długim przełajem w lewo i do lasu. Las jest sosnowy, wąskim jęzorem obrasta grzbiet wzgórza i po drugiej stronie ciągnie się dalej w kierunku Reuth. Żeby się nie nazywało, że idziemy po otwartym terenie.
       Przemykamy się na skraj lasu i jakoś nikt do nas nie strzela. Richards każe się okopać. Jest mniej więcej piąta, atak przewidziany na siódmą. Nasz ogień zaporowy ma ruszyć o szóstej trzydzieści. No i tak, wszystko apiać od początku. Początkowo kilka razy człowiek nie wierzy, że to się stanie. Za to jak się zacznie dziać, jest tak realne, że trudno sobie wyobrazić, żeby się kiedykolwiek miało skończyć. Ja tam dobrze wiem, że co ma być, będzie: najczystszy strach chwycił mnie z całej siły za jaja.
       Stoimy z Harringtonem na czubku jęzora lasu. W miarę jak się przejaśnia, coraz lepiej widać domy w Reuth. Nie mogą być dalej niż trzysta, czterysta jardów od nas. Harrington mówi, że może szkopy się wycofały z Reuth. Wycofali się, z centrum łączności? Chyba że wykombinowali sobie oddać cały odcinek linii. Nie bardzo wierzę, żeby szkopy coś podobnego zrobiły. Może odwaga polega na tym, żeby za dużo nie myśleć, albo żeby się przynajmniej umieć skutecznie oszukiwać.
       Jest zimno i nie wolno palić. Richards każe mi wszystko obejść i zobaczyć, czy mają broń w porządku: ładownice, granaty, takie tam. Myślę, że nikt się tak nie trzęsie jak ja, nawet ci dwaj nowi. No bo skąd oni, kurwa, mają wiedzieć? Z radością wskakuję z powrotem do dziury i kulę się głęboko. Dobrze jest czuć za plecami twardą ziemię. Jak się człowiek boi, nic tak nie pomaga jak zapach i dotyk ziemi w głębokiej jamie. Nic dziwnego, że kiedyś ludzie żyli w jaskiniach.
       Rusza ogień zaporowy, my siedzimy w dole. Ciężkie pociski przelatują nad nami jak pociągi towarowe. Kulę się głębiej; zaraz będę miał pełno w spodniach. W kółko myślę o tych głupich cywilach, którzy montują i montują te łupiny, a potem jeden z drugim dureń siądzie w koszarach i lekką rączką strzela sobie z nich jak do kaczek.
       O siódmej wyskakujemy z okopów. My to mamy szczęście: czołowy oddział czołowego plutonu czołowej kompanii; pewnie jeszcze czołowego batalionu czołowego pułku czołowej dywizji całej armii amerykańskiej. Harrington rusza jako pierwszy zwiadowca, Richards razem z nim. Ja zabezpieczam tyły. Takie jest moje zadanie. Tak też się szczęśliwie składa, że tu najbardziej mi się podoba. A i to nie całkiem prawda. Wolałbym teraz być wszędzie tylko nie na tym spadzistym polu.
       Schodzimy na dół w regulaminowym szyku marszowym. Musimy z dala wyglądać jak ekipa pieprzniętych golfistów, zgarbionych nad kijami. Nikt nie biegnie, wszyscy posuwają się szybkim marszem, spięci; czekamy kiedy. Z pola podnoszą się opary rosy, górą wisi mgła. Zeszliśmy już do połowy wzgórza, za daleko, żeby się cofnąć. Jeśli nas widzą, trzeba zacząć właśnie teraz. Mam nadzieję, że Harrington się nie pomylił: cały czas łykam ślinę, żeby utrzymać kawę w żołądku. W skroniach pulsuje mi krew. Zimny pot oblepia wgłębienie pleców. Na czubku karabinu sterczy granat fosforyzujący: cały czas majaczy przede mną jego ciemnozielony pękaty koniec w kształcie łzy. Lęk sprawia, że całe pole i krawędzie domów jarzą mi się w oczach wszystkimi barwami tęczy.
       I wtedy się zaczyna. Najpierw miotacze i broń maszynowa ciężkiego kalibru, potem moździerze. Czołgi pewnie jeszcze nie dojechały. Ruszamy biegiem. Ktoś pada. To nie Harrington ani Richards. To Collins. Przebiegam obok niego i widzę, że trzyma się prawą ręką za lewe ramię. Krwawi. Biegnę dalej. Pada jeden z nowych. Zakrywa dłońmi twarz i turla się w dół po zboczu. Potem odrywa ręce od twarzy i z rozpostartymi ramionami zatrzymuje się w miejscu. Nie wstaje. Wyskakuję przed Morrisa. To ci będzie ranek, kurwa jego mać! Doganiam Richardsa i Harringtona.
       Przycupnęli w wąwozie między dwoma wzgórzami: tym, z któregośmy właśnie zeszli, i tym drugim, które prowadzi w górę, do Reuth. Wąwozem płynie woda. W błocie i na źdźbłach trawy widać poprzyklejane blaszki lodu. Richards patrzy w górę ponad grzbiet wzgórza, a Harrington odwraca się do mnie. Pokazuję za siebie.
        Collins dostał i ten jeden z rezerwy!
        O cholera!
       Richards nie odwraca oczu.
        Całe wzgórze, kurwa jego mać, obsiali minami. Połączone granaty ręczne i miny przeciwpiechotne, zakład, że tak. Skurwiele jedne!
       Górą latają pociski smugowe, bucząc jak opętane pszczoły. Za każdym buczkiem, którego widać, leci z pięć niewidocznych. Już i reszta oddziału kuca w wąwozie. Patrzą za siebie i widzę, jak zza grzbietu wzgórza wyłania się pluton. Zanosi się na krwawą jatkę, jeszcze jedne rozstaje. Musimy coś postanowić: lada chwila do akcji włączy się moździerz, na pewno dobrze nas obserwują, a jak już nadejdą czołgi, to po nas. Musimy się przedrzeć przez pole minowe na szczyt wzgórza. I górą jak w pierwszej wojnie, roznosząc w puch gniazda broni maszynowej! Tak myślę, ale nie jestem w stanie się ruszyć. Ani mówić. Kucam głęboko w błocie, zimna woda chłodzi poobcierane miejsca między nogami. Trzęsę się i bez protestu grzęznę dalej. Już nie potrafię się zmusić do patrzenia wokół. Harrington wstaje.  Jedyna metoda to podchodzić stopniowo, nie leźć prosto na miny. Są połączone napiętym drutem, więc jak pójdziemy prosto w górę, natychmiast je uruchomimy. Innej metody nie ma!
        No jasne.
       Richards ani drgnie. Też go usadziło. Harrington zaczyna się czołgać wzdłuż rowu.
        Dawaj, Al. Spróbujemy, ty i ja. Nie możemy tu zostać! Przecież nas wszystkich, cholera, wytłuką!
       Rusza. Ależ ja go nienawidzę! Idę za nim. Nie odrywam oczu od ziemi, szukam min. Dwa razy przydeptuję cienkie druciki pomiędzy minami. Raz widzę sterczący z ziemi sztyft miny przeciwpiechotnej. Rzuca mną tak straszliwie, że nie mogę iść. Nie ruszę się. Stoję na otwartym polu i ani w tę, ani we w tę. Tak samo jak wtedy na szczycie zbiornika gazu  doszczętnie mnie sparaliżowało. Harrington lawiruje coraz dalej. Oglądam się, ale Richards zniknął. Czuję, że wszyscy mnie opuścili. Nie widzę nikogo i mam nadzieję, że mnie też nikt nie widzi. Powoli osuwam się na ziemię.
       Nie wiem, jak długo tak leżę bez ruchu. Wiem, że powinienem wyjąć saperkę i zacząć kopać, ale nie mogę się do tego zmusić.
       Nagle widzę, że ktoś przekracza grzbiet wzgórza w moją stronę. Kulę się, jak tylko mogę. Najpierw widać tylko sylwetki, potem polową zieleń szwabskiego munduru. Trzęsąc się, podnoszę karabin do policzka i przez rękawiczkę próbuję wyczuć spust. Naciskam  i nic. Tamci są coraz bliżej, odbezpieczam i naciskam raz jeszcze. Obrywam straszliwego kopa. Zupełnie zapomniałem, że cały czas mam na lufie granat fosforyzujący. Granat trafia jednego z żołnierzy i eksploduje z wielkim błyskiem.
        Kto tam jest, do jasnej cholery! Nie strzelaj, kurwa, nie strzelaj!
       To Richards gwałtownie otrzepuje szkopa. Pędzę na górę, całkiem zapomniałem o minach. Dobiegam do nich i pomagam Richardsowi oczyścić szkopa z fosforu. Szkop siedzi na ziemi. Fosfor jest jak drobinki ognia, które przepalają wszystko. Szkop drze się jak opętany, a my staramy się pościerać z niego wszystkie okruszyny. Zdziera płaszcz i bluzę: na jednym boku, tam gdzie trafił go granat, widnieje ciemnoczerwona plama.
        A ty co tutaj, kurwa, robisz? Przecież miałeś być z Harringtonem. Wziąłem tego chuja, żeby mnie przeprowadził przez miny, żeby reszta plutonu mogła przejść. Zbieraj dupę w troki i leć za Harringtonem. Powiedz mu, że się spotkamy przy kępie sosen zaraz za wzgórzem.
       Zaczynam okrążać wzgórze, tak jak szedł Harrington. Oho, jakiś moździerz włącza się do akcji. Zdaje mi się, że walnął dokładnie na mojej wysokości, tylko po tamtej stronie wzgórza, ale po błysku poznaję, że to nie był moździerz. Idę coraz szybciej. Przeskakuję przez druty łączące granaty i wystające zapalniki min przeciwpiechotnych, jakbym grał w klasy. A jeszcze parę minut temu nie mogłem ruszyć się z miejsca. Harrington siedzi na ziemi. Trzyma się za kolano i kiwa tam i z powrotem. Karabin leży na ziemi koło niego. Harrington wrzeszczy z bólu!
        O Boże, o Boże! O Matko Boska! O matko! Moja noga! O mój Boże!
       Kucam przy nim. Jest zielony na twarzy. Między palcami dłoni z kolana sika mu krew. Mało się nie porzygam na ten widok. Dolna część nogi od kolana wisi na jednym pasemku ciała. Skurczone mięśnie odsłaniają wyszczerbione nagie kości. Druga noga najeżona jest odłamkami, które powbijały się przez nogawkę, przez but, aż do ciała. Harrington patrzy na mnie, a zamiast oczu ma dwie czarne dziury.
        Boże święty! Wykrwawię się na śmierć! Pomóż mi! Al! Pomóż mi! Jezu Chryste!
       Ręce mi się trzęsą, ale jakoś odpinam pas. Zaciskam go z całej siły tam, gdzie Harrington trzymał dłońmi. Zaciągam mocno i staram się tak utrzymać. Palce mam śliskie od krwi. Udaje się: języczek mosiężnej klamry zaskakuje. Harrington cofa ręce i krew leci już tylko cienką strużką. Zdejmuję zestaw pierwszej pomocy i wyciągam bandaż. Na oberwany kikut nakładam kompres z gazy i zawiązuję końce nad pasem. Wyciągam manierkę i zmuszam Harringtona, żeby wziął środek przeciwbólowy. Zapomniałem o sulfonamidzie i próbuję teraz unieść bandaż, żeby go posypać pod opatrunek. Jakoś mi się udaje. Harrington siedzi podparty z tyłu rękami i patrzy na urwaną nogę, która leży przed nim przekrzywiona w bok. But całkiem zdmuchnęło: zwisające płaty mięsa odsłaniają miejscami nagie kości.
       Boję się zabrać do usuwania odłamków z drugiej nogi. Harrington błyskawicznie pogrąża się w szoku. Pobladł jak kreda i płacze. Wszyscy lekarze siedzą pewnie jeszcze w lesie. Przez cały czas nie odezwałem się do Harringtona ani słowem. Staram się opanować głos.
        Nie ruszaj się! Sprowadzę lekarza!
       Harrington kiwa głową. Przygryza dolną wargę i trzyma się za tę nogę, której mu nie urwało. Ostrożnie umieszczam koniec kikuta drugiej nogi w hełmie Harringtona, jego karabin wbijam lufą w ziemię, żeby sanitariusze łatwo go znaleźli. Jeszcze raz patrzę na Harringtona i ruszam zboczem w dół.
       O Jezu, całe to pole to jedna wielka mina! Włażę na kolejne szeregi min i przestępuję przewód za przewodem. Samemu mi się nie chce wierzyć, że jakoś idę. Może coś się we mnie przełamało. Uszedłszy jakieś dwadzieścia jardów w dół, oglądam się za siebie, żeby wiedzieć, jak mam poprowadzić pomoc. Harrington unosi rękę, cały czas mnie obserwował. Macham mu i ruszam dalej w dół. Trzech kroków nie uszedłem, a tu jak nie gruchnie! Oglądam się i widzę sflaczałe ciało Harringtona wysoko nad ziemią. Okręca się dwa razy i zwala na ziemię, gdzie podskakuje już tylko jeden raz. Biegnę z powrotem, przeskakując przez miny i druty.
       Harringtona rozerwało na pół. Widzę na wylot poprzez jego brzuch. Na twarzy ani śladu skaleczenia; już nie żyje. Jego wnętrzności wiją się połyskliwie w ostatnich chluśnięciach krwi. Odwracam głowę i wymiotuję.
       Już nie mam usprawiedliwienia, żeby się cofnąć. Ostrożnie osuwam się na kolana. Harrington musiał przez cały czas mieć za sobą między rękami minę przeciwpiechotną. Pewnie się na niej po prostu położył. Z powrotem paraliżuje mnie strach.
       Nie wiem, ile czasu spędziłem przy Harringtonie. Może dwie minuty, może dwadzieścia. Mózg pracuje na jałowych obrotach, odmawia posłuszeństwa. Wiem, że płaczę, ale nie mam z tym nic wspólnego.
       Zaczyna się przejaśniać, mgła idzie w górę, słońce nad Reuth ma kolor pomarańczy. Muszę coś zrobić. Wstaję i zaczynam mozolnie piąć się ku szczytowi wzgórza. Przestępuję miny jak przerwy między płytami chodnika: wiem, że nie dość uważam. Umysł mam całkiem odrętwiały. Staję na szczycie wzgórza.
       Na prawo rośnie kępa drzew. Stoi tam cały pluton. Widzę Richardsa. Wszyscy się okopują jak szaleni. Richards leci do mnie.
        Gdzieżeś był, kurwa? Za parę minut zabieramy się stąd i idziemy na miasto! Tam są czołgi! Który tam, kurwa, trzymał granaty przeciwczołgowe?
        Harrington dostał. Mina.
        O kurwa. Musimy się stąd ruszać. Chryste Panie. Kto ma te granaty przeciwczołgowe, do cholery?
        Jeden z nowych je trzymał. Został na wzgórzu.
        Jezus Maria! Co za burdel! Musimy mieć działka przeciwczołgowe! Moździerze coraz bliżej, a jak nas znajdą czołgi, to już koniec! Gdzie-Ten-Porucznik-Do-Jasnej-Cholery?!
       Wrzeszcząc tak, Richards biega tam i z powrotem. Jest co najmniej tak przerażony jak ja, ale chociaż myśli, co zrobić. Biegnie do reszty. Ja zwalam się na ziemię, jak stałem. Nie dam się ruszyć. Tu będę leżał i tyle. Jestem gotów na wszystko, niech się dzieje, co chce. Niech strzelają czołgi, niech szkopy biorą mnie do niewoli, niech mnie stawiają pod sąd wojenny, niech mnie zdegradują. Wszystko mi jedno. Ja już nie żyję, już jestem poza tym wszystkim. Nie myślę tego tak wyraźnie, ale tak właśnie jest. Już się nawet nie boję; już w ogóle nic. Chcę tylko, żeby wszystko się wreszcie skończyło.
       Wtedy Richards wstaje i daje rękoma znak idziemy". Wszyscy przerywają kopanie i podnoszą się z ziemi. Patrzę, że i ja wstaję razem z nimi. Już w ogóle nie myślę. Po prostu wykonuję czynności. Nadawałbym się na leminga. Żołnierze przekraczają grzbiet wzgórza, pierwszy Richards, za nim Vance i Scanlan, potem ten drugi z rezerwy, potem ja. Są jeszcze inni, którzy zostali z tyłu. Cała ta impreza kupy się nie trzyma. Udaje nam się przejść pięćdziesiąt jardów, i wtedy dość blisko wali pocisk moździerzowy. Wszyscy padamy na ziemię. Kiedy się podnosimy, ten z rezerwy odwraca się, patrzy za siebie i mijając mnie w pędzie, leci na oślep w dół. Wdepnie na minę, jak amen w pacierzu.
       Idziemy jeszcze kawałek. Czołgów dalej nie widać. Może Richards się jednak pomylił. Mózg powoli zaczyna mi pracować. I wtedy się zaczyna, nagle, bez uprzedzenia. Bezpośredni ogień, osiemdziesiątka ósemka. Leżę plackiem na ziemi, ziemia ochrania mi bebechy. Nawet nie słyszę silników. Zewsząd sypią się grudki ziemi. Unoszę głowę, a tu znowu. Ziemia pode mną dudni, ale ja dalej jestem w porządku. Fajnie tak czuć, że wszystko mi jedno; to bardzo upraszcza sprawę. Nie mam nic wspólnego z tym, co się dzieje, jak na filmie wojennym.
       Ktoś się drze, że oberwał. To Vance. Przebiega obok mnie z hełmem w ręce. Sika krew. Odłamek przyszpilił mu dłoń do hełmu. Przed sobą słyszę jęk. Patrzę. Scanlan odwraca się twarzą do mnie. Wrzeszczy. To już nie Scanlan, to głowa śmierci: goła czaszka, z której zaczyna się sączyć krew.
        Trafili mnie! Moje oczy! Nic nie widzę! Ratunku! Niech ktoś coś zrobi!
       Scanlan staje na nogi i zatacza się w moją stronę. Nie widzi, bo zerwało mu twarz z czaszki i ściągnęło na bok jak maskę. Płat ciała zwisa nad jednym okiem, a drugie oko wyskoczyło poza oczodół aż na policzek. Nosa i górnej wargi w ogóle nie ma: widzę zęby powtykane w dziąsła. Niektóre są powyłamywane i wciśnięte do środka. Podczołguję się do niego, łapię za nogi i powalam na ziemię.
        Nie ruszaj twarzy! Dostałeś w twarz!
       Scanlan siada na ziemi, cały czas mocno ściska karabin. Kucam naprzeciw niego, chwytam za skórę twarzy i próbuję naciągnąć ją na miejsce. Na dotyk jest jak guma, skurczyła się i nie pasuje. Naprowadzam nos na miejsce i każę Scanlanowi przytrzymać koniec flaka, aż otworzę zestaw pierwszej pomocy. Przez sekundę nie mam pojęcia, gdzie się podział. Wrzeszczę o pomoc, ale z tyłu nie ma nikogo, a Richards dalej leży przede mną na ziemi. Wrzeszczę jeszcze raz, ale on ani drgnie.
       Biorą apteczkę Scanlana i wyciągam z niej bandaż. Cały czas się boję, że będą strzelać dalej, ale ręce jakoś mi nie drżą. Ciasno owijam bandaż wokół głowy Scanlana i zawiązuję go na karku. Scanlan ma kłopoty z oddychaniem. Bez przerwy łyka krew, ale i tak coraz więcej krwi sączy mu się ze wszystkich stron. Chromolę tabletki; zabieram Scanlana z powrotem i odmawiam dalszej służby! Mózg działa mi wolno, ale precyzyjnie; czuję się jak nie ja.
       Każę Scanlanowi rzucić broń. Scanlan już nie mówi, tylko wydaje głębokie jęki. Zdejmuje lewą rękawiczkę i widać, że brakuje mu dwóch środkowych palców. Tu też krew sika jak z pompy. Ściskam go za nadgarstek podciągam na równe nogi i zmuszam do biegu z powrotem. On niedługo zemdleje, a ja nie mam siły go taszczyć. Sam mogę lada chwila stracić przytomność. Czuję wielką pustkę w uszach. Scanlan wyszarpuje mi się. Zawraca i podnosi z ziemi rękawiczkę, którą przed chwilą ściągnął, tę z palcami w środku. Trzyma ją w zdrowej dłoni. Jezu Chryste! Co on sobie teraz myśli?!
       Jakoś przekraczamy miny. Tym razem idę bardziej łukiem na prawo. Napotykam tylko dwa przewody minowe. I tak już coraz mniej wierzę w miny. W chwili, gdy Harrington oberwał, jakby je wszystkie za mnie odpalił. Mam uczucie, że nawet jakbym na którąś wlazł, i tak nie wybuchnie. Do tego doszło.
       Docieramy na skraj lasu, a tam Lucessi, starszy sierżant. Coś do mnie wrzeszczy.
        Kto tu? Gdzie leziesz, do jasnej cholery?
       Zatrzymuję się i obracam Scanlana twarzą do niego. Scanlan to moja przepustka z piekła. To okropne, wiem, ale tak jest i tyle. Chciałbym wyjechać na Scanlanie aż do namiotu sanitarnego.
        Odprowadzam Scanlana, panie sierżancie. Jest ciężko ranny.
       Tyle to Lucessi sam widzi. Widzi też, że ja zdycham ze strachu. Dobrze wie, co robię. A co ja się, do cholery, będę przejmował tym, co sobie myśli jakiś tam Lucessi? Jeszcze jeden pierdolony makaroniarz, chociaż starszy sierżant. Lucessi ogląda Scanłana. Rozważam, czy nie byłoby roztropnie nawiać do lasu. Lucessi nie będzie przecież za mną strzelał.
        Gdzie jest Richards? Gdzie drugi pluton? Gdzie wasz oddział? Co tam się w ogóle dzieje na górze, kurwa jego mać?
        Richards mówi, że nadciągają czołgi. Potrzebuje działek przeciwczołgowych. Nie ma granatów przeciwczołgowych.
        No tak, ale gdzie on, do diabła, jest, ten Richards?
       Lucessi próbuje wygładzić bandaż na twarzy Scanlana. Dalej trzymam Scanlana za przegub.
        Tam, na górze, za drzewami. Leży na ziemi, tam gdzie Scanlan oberwał. Wołałem do niego, ale nie odpowiadał ani się nie ruszał.
       Takie to całe moje myślenie. Dopiero teraz uświadamiam sobie, że Richards jest ranny. Richards dostał. Trafili Richardsa. Nawet go specjalnie nie lubiłem, ale i tak czuję, że wraca trzęsionka. Chcę stąd wiać, wiać gdziekolwiek. Już nie tylko wracać do lasu, ale nawiewać, gdzie pieprz rośnie. Dużo mnie kosztuje opanowanie nóg. Boję się Lucessiego. Mógłbym go rozłożyć jedną ręką, a jednak się boję. Czekam, aż nadarzy się okazja, żeby prysnąć, schować się w ziemi, zagłodzić na śmierć, cokolwiek  po prostu zniknąć, być samemu. Dalej trzymam Scanlana za nadgarstek, tamując upływ krwi, a on miętosi rękawiczkę, którą trzyma w drugiej ręce. Coś z tej rękawiczki wyciąga i wyciera o spodnie. Obrączka. Wkłada ją do kieszonki. Lucessi patrzy na mnie.
        Dupa w troki i z powrotem, Columbato. Jeśli Richards dostał, dowódcą oddziału jesteście wy. A jak tak dalej pójdzie, to może i całego plutonu. Ale pieprznik! Scanlanem ja się zajmę. Dopilnuję, żeby wam posłali działka i granaty przeciwczołgowe. No, jazda, zabieraj się!
       Już przerobił schemat organizacyjny kompanii. Już sobie tam w głowie przesuwa kolorowe paski papieru. Przekazuję mu Scanlana, a on ściska go za przegub. Twarz Scanlana ocieka krwią, krew spływa po kurtce polowej. Lucessi robi w tył zwrot i pędzi ze Scanlanem do lasu.
       Znowu zostaję sam. Wiem, że dojdę tylko do drzew i się schowam. Wskoczę w szczelinę pierwszego z brzegu okopu, który tam wyrył nasz oddział. Położę się i poczekam, aż będzie spokój. Wtedy może przesmyknę się jakoś do Francji, podróżować będę nocą, znajdę sobie jakąś francuską rodzinę i u niej się będę ukrywał. Spokojnie, pomalutku, w szczerym polu dostaję pierdolca.
       Znowu przecinam pole, skacząc przez druty. Staram się nie patrzeć w tę stronę, gdzie leży Harrington. Jakoś docieram do drzew i ukrywam się w płytkim wyżłobieniu. Nie chce mi się kopać.
       I wtedy się zaczyna. Sto pięćdziesiątki piątki, nasze. Ktoś musiał dać namiar na te drzewa: wystawili tu chyba całą dywizję, kto wie, czy nie całą artylerię korpusu. Wyskakuję i jak wariat lecę przez wzgórze w stronę Reuth. Ziemia skacze, co i raz trafiają mnie latające w powietrzu packi ziemi. Sypią mi się prosto w twarz, jakbym biegł przez gradobicie albo jechał rowerem za ciężarówką wiozącą żwir. Nagle czuję, że coś mnie szarpie za lewą rękę i okręca dookoła. Patrzę, a tam mała dziurka w kształcie żołędzia, dokładnie z prawej strony lewego nadgarstka. Z dziurki wysącza się powoli kropla krwi. Ciemnoczerwona. Staję na środku pola i wpatruję się w nią. Zaciskam pięść: mały palec sterczy sztywno do góry. Odwracam dłoń, ale nie ma wylotu po przeciwnej stronie. Coś we mnie pęka i zaczynam płakać. Teraz mogę zawrócić. Mogę iść do szpitala, będą mi robić operację! Mogę pogadać z lekarzami, powiedzieć, że ze mnie pożytku już nie będzie. Wojna się skończyła!
       Na lewo wali drugi pocisk i rzuca mną o ziemię. W uszach mi dzwoni, a dłoń, którą ocieram twarz, jest cała mokra od krwi. Macam się po twarzy, ale nic tam nie ma, tylko drobne poharatania od ziemi i kamyków. Znowu ruszam biegiem. Zatrzymuję się dopiero przy szosie na obrzeżach Reuth. Na razie przez cały czas nie spotkałem żywej duszy. Słyszę, że przede mną, w mieście, strzelają działa lżejszego kalibru. Na poboczu drogi dostrzegam wykop. Wlezę tam i poczekam, aż przyjdzie po mnie jakaś służba sanitarna. Mam od cholery czasu: wojna się skończyła. Alfonso Columbato wraca do domu jako ranny bohater wojenny. Słyszę, że nadlatuje kolejna skorupa, więc puszczam się pędem i wskakuję do dziury.
       Wojna się nie skończyła! W dole siedzi dwóch szkopów! Ląduję prosto na nich! Gramolą się spode mnie i kładą ręce na głowach. Odchylam się jak tylko mogę w tym dole i próbuję ich obu wziąć w zasięg lufy. Uśmiechają się do mnie. Cieszą się, że ich nie zabijam. Bardzo dobrze, że tu są: teraz mam dwa powody, żeby wracać. Będę bohaterem wojennym rannym w walce, który prowadzi dwóch jeńców porwanych w starciu wręcz. Może tak właśnie zostaje się bohaterem.
       Nagle kanonada sto pięćdziesiątki piątki zaczyna powoli pełznąć na wzgórze. Ktoś zmienił namiary i prowadzi ogień prosto pod górę. Mam wrażenie, że ruszył na nas cały świat. Jeden pocisk trafia niecałe dziesięć jardów od nas i ściany dołu zaczynają się osypywać. Ogarnia mnie panika. Tak już byłem blisko, a teraz mam umrzeć za nic? Odchylam się w tył i wycelowuję karabin w szkopów. Ruchem lufy każę im wstawać i wyłazić z dołu. Przestają się uśmiechać, nie chcą wyjść. Szkoda gadać: ja wyłażę i biorę ich ze sobą. Taki mam plan. Chcę skończyć dla nich wojnę i jeszcze na dodatek zostać wielkim bohaterem.
       Szkopy ani drgną. Starszemu wciskam lufę między żebra i wrzeszczę, żeby wyłaził. Coś tam jeszcze pyskuje, ale zaczyna gramolić się do góry, młody za nim. Karabiny zostawili, cały czas trzymają ręce na głowach. Pokazuję lufą w stronę drzew. Gdyby ktoś teraz popatrzył, to naprawdę wygląda jak jakaś bohaterska scena z wojny: pierdolony bohater odprowadza jeńców na linię frontu. Uśmiecham się, żeby widzieli, że jestem po ich stronie, ale za bardzo się boję, żeby wyszedł mi prawdziwy uśmiech. Muszą mi zaufać; nie możemy zostać w dole, jak tu tak walą z grubej rury.
       Uszliśmy szosą jakieś trzydzieści jardów w kierunku drzew, a tu leci na nas z góry lawina wszelakiego gówna. Tym razem to szwabska artyleria, nie czołgi, ale spory kaliber. Oba szkopy padają plackiem, łapy cały czas trzymają na głowach. Rozpłaszczam się za nimi jak żaba. Cały świat się kołysze. Musimy się dostać do lasu, i to szybko. Jak zostaniemy tu na widoku, zrobią z nas marmoladę. Drę się do nich, żeby wstali i szli dalej. Nie słyszą mnie, nie rozumieją, czego chcę, a nawet jakby rozumieli, i tak by się nie ruszyli. Tylko głębiej wciskają łby w ziemię. Mogłem ich tam po prostu zostawić, i trzeba było. Tylko że już sobie wmówiłem, że po pierwsze chcę mieć tych jeńców, a po drugie  wiem, co dla nich będzie najlepsze.
       Strzelam w powietrze nad głową starszego. Odwraca się i patrzy na mnie. Po oczach widać, że ma pietra jak ta lala. Daję mu lufą znak wstawaj". Skacze na równe nogi, młody za nim, i obaj puszczają się biegiem, cały czas z rękami na czubku głowy. Podciągam się właśnie w górę na kolbie karabinu, aż tu nagle  PIERDUT!  stało się.
       Odzyskuję przytomność cały we krwi i w skrzepach. Łożysko karabinu rozpękło się na pół. Próbuję się podnieść, ale znowu tracę przytomność. Kiedy się budzę za drugim razem, widzę jak przez mgłę, w uszach mi dzwoni, a w nosie i ustach mam pełno krwi. Odpluwam i podnoszę głowę. Oba szkopy leżą przede mną na ziemi. Łupnęło dokładnie między nimi i wyrwało wielką dziurę  co najmniej sto pięćdziesiąt pięć. Sprawdzam, co ze mną. Krew jest głównie ze szwabów. Czuję jakąś gąbczastą miękkość w pachwinie, ale to nie boli.
       Chcę wstać i nie mogę. Huczy mi w głowie, walę się na ziemię. Jedną nogę mam całkiem do niczego. Podczołguję się do szkopów: obaj są martwi. Nie wiem, jak długo leżałem nieprzytomny, ale starczyło, żeby umarli i żeby dowiedziały się o tym muchy. Słońce stoi wysoko na niebie, a dzień jest słoneczny jak rzadko. Pierwszy dzień słońca od dwóch tygodni. Żadnej strzelaniny. Świat wygląda nagle jak nowy. Od strony Reuth nie słychać odgłosów walki. Jest taka cisza, że zastanawiam się, czy nie ogłuchłem. Próbuję coś powiedzieć, żeby sprawdzić, czy się usłyszę, ale mam jakieś kłopoty ze szczęką. Słyszę swój jęk i w tej samej chwili ogarnia mnie ciemność. Najbardziej przypomina to zasypianie, kiedy jest się naprawdę zmęczonym. Tracąc przytomność, wiem przynajmniej, że nie jestem głuchy: słyszałem własny jęk.
       Po raz kolejny odzyskałem przytomność; zaczynam się czołgać do lasu. Powinienem leżeć na miejscu i czekać, aż mnie znajdą, ale w ogóle nie myślę. Chcę zejść z tej szosy, z otwartej przestrzeni, schować się w cień. Chcę być jak najdalej od tych dwóch szkopów. Dotykam gąbczastego miejsca w pachwinie i czuję, jak przy każdym ruchu bebechy wypływają mi w dłoń. Nie mam bandaża, żeby się owinąć, więc trzymam ręką. Krwawię nieznacznie. Przejaśnia mi się w głowie. Kombinuję, co by tu zrobić, żeby uratować własny tyłek.
       Czołgam się na pole, gdzie dalej leży wyciągnięty Richards. Podciągam się jeszcze bliżej i nie widzę na nim ani śladu krwi. Przez ułamek sekundy myślę, że może on też struga wariata, chce, żeby wojna przeszła obok niego, tak samo jak ja. Oczy ma otwarte, usta też. Nie żyje. Widzę odłamek szrapnela sterczący mu na sztorc z gardła. Odłamek jest długi i cienki, sterczy jak pióro w kałamarzu. Skóra na szyi jest jakby wessana i ciasno oplata wyszczerbione brzegi litego metalu. Wszystko widzę bardzo wyraźnie w słonecznym świetle poranka. Wolną ręką usuwam odłamek. Wychodzi z łatwością, za nim tylko jedno krótkie strzyknięcie krwi. Szyja Richardsa przegina się i jego twarz dotyka teraz ziemi. Oczy pozostają otwarte.
       Wtedy właśnie zaczynam świrować na dobre. Słyszę swój własny bełkot: Richards nie żyje, Richards nie żyje", powtarzam to w kółko jak modlitwę; mówienie boli, ale nie mogę się powstrzymać. Kładę się obok Richardsa i czuję, że już się nie ruszę.
       Następne, co pamiętam, to pochylony nade mną De John, sanitariusz. Pyta, co się stało, gdzie boli, ale ja tylko bełkoczę i płaczę. Szczęka boli mnie aż po uszy. Harrington nie żyje, opłakuję Richardsa. Płacząc, dobrze wiem, że to bez sensu, ale nie mogę przestać. De John wpycha mi kiszki do środka i zasypuje sulfatiazolem, i bandażuje, ale nie daje mi tabletki. Patrzy na moją twarz i wyciąga z torby drugi bandaż. Zaczyna mi bandażować dolną część twarzy i szczękę, aż do szyi. Po jego oczach widzę, że nie jest dobrze, i bardzo mnie to cieszy. Cieszy mnie wszystko, co oznacza wykluczenie z walki. Wiem, że teraz już świadomie gram świra. Bredzę dalej o Richardsie, chociaż to już nie ma najmniejszego sensu. Kurczowo zbieram wszystkie możliwe punkty na swoją korzyść. Nie mam już za grosz dumy ani honoru, ani nic. Chcę tylko przeżyć.
       Sprowadzają nosze, zabierają mnie, potem jazda gazikiem do szpitala polowego. Kładą mnie na pokrwawionej podłodze z cementu. W kącie widzę trupy złożone na kupę i poprzykrywane kocami; buty sterczą na zewnątrz. Rozglądam się za Harringtonem, ale wszystkie trupy mają po dwa buty.
       Naraz przychodzi mi do głowy, że może nie jestem dość ciężko ranny, że mnie zaraz odeślą z powrotem. Kuca koło mnie jakiś kapral ze służby medycznej. Pyta o numer jednostki, o nazwisko. Nie mogę mówić, strasznie mnie boli. Kręcę głową. Wyciąga blaszkę identyfikacyjną i sprawdza sam. Zagląda pod bandaże. Czuję, że zapadam się w siebie. Chce mi się płakać, chcę ich błagać, żeby mnie nie odsyłali. Lekarz zagaduje wesoło, że nie jest tak źle, że ani się obejrzę, jak stanę na nogi. Nienawidzę go. Wypisuje jakiś kartonik i przytwierdza go drucikiem do mojej bluzy polowej. Coś to musi znaczyć. Odprężam się powoli. Od tej chwili jestem przesyłką, którą zajmą się inni. Nie mam broni, nie mam hełmu. Nie jestem już żołnierzem. Jestem chorym człowiekiem. Przychodzi ktoś inny, podwija mi rękaw, dostaję zastrzyk. Czuję, jak świat wyślizguje mi się spod pleców.
       Dalej pamiętam, jak mnie szarpią i przekładają z noszy na czarny stół operacyjny. Z góry uśmiecha się do mnie jakiś doktor: ma czyste ręce, czysty biały fartuch i bryzgi krwi na okularach. Patrzy na moją blaszkę, potem zaczyna rozcinać nożyczkami mundur aż do miejsca, gdzie oberwałem u nasady nogi, w pachwinie. Odcina bandaż i czuję, jak uciska dłońmi miejsce wokół rany. Ktoś inny rozcina i ściąga ze mnie buty i resztę ciuchów. Czuję się jak mały chłopczyk. Odkąd skończyłem cztery lata, nikt mnie nigdy nie rozbierał. Doktor patrzy na mnie i uśmiecha się. Jest zmęczony. Chirurdzy mieli dzisiaj dzionek pod czerwoną datą.
        Teraz was uśpimy i zrobimy tam jaki taki porządek. Nie ma się czego bać, wszystko będzie dobrze.
       Nie boję się nic a nic; chcę, żeby mnie uśpili. Chcę, żeby zleciał się tutaj cały korpus medyczny i poużywał sobie na mnie, ile wlezie. Niech mnie trzymają po szpitalach, będę ich pacjentem doświadczalnym przez całe pięć lat, czy ile tam jeszcze trzeba do skończenia tej kretyńskiej wojny. Wszystko zrobię, żeby nikt się nie dowiedział tego, co ja wiem. Wszystko zrobię, żeby tylko nie iść z powrotem na front. Mogą mnie za to porznąć na kawałki w szpitalu  proszę uprzejmie.
       Kiedy odzyskuję przytomność, leżę już na innych noszach, wyściełanych, okryty kocem. Zamiast twarzy mam właściwie jeden wielki bandaż, całą dłoń i nadgarstek też mi obandażowali. Sięgam zdrową ręką i czuję opatrunek od pępka w dół, ale ptaka i jaja nadal mam gdzie trzeba, wciśnięte między bandaże. Od czubka ptaka idzie jakaś rurka. Kładę głowę z powrotem i odprężam się. Co najmniej przez jakiś czas nie będą mi mogli wtrynić karabinu.
       Czuję się jak na ruchomych schodach albo jak w windzie. Nawet woń eteru dobrze mi robi: pachnie bezpieczeństwem, spokojem i ciszą. Rozglądam się i widzę, że już nie jestem w szpitalu polowym. Leżymy szeregami w wielkiej sali. Unoszę głowę, żeby się rozejrzeć, i nie wierzę własnym oczom. Widzę kobietę w mundurze, a ta kobieta idzie prosto do mnie. Od miesięcy nie widziałem prawdziwej kobiety. Już zapomniałem, jaki to miły widok. Pomyśleć, że będę mógł wrócić do domu, gdzie są kobiety, i to nawet nie zwolniony dyscyplinarnie. Pewnie jeszcze dostanę rentę, a ludzie, którzy nie wiedzą, będą mnie uważali za bohatera. Będę pierdolił baby, ile mi się zechce. Kobieta w mundurze przystaje i kuca przy mojej pryczy.
        Dobrze się macie?
       Widzę na jej czapce dystynkcje porucznika. Nie mogę ruszyć szczęką, więc cedzę przez zęby:
        Tak jest, panie poruczniku. Gdzie ja jestem?
        Jesteście w koszarach dywizji i czekamy właśnie na karetkę, która was odwiezie.
        Dokąd mnie odwiezie?
        Najprawdopodobniej do szpitala w Metzu.
       Kładę się z ulgą. Jeszcze się nie pokapowali. Jeśli dostanę się aż do Metzu, już żadna siła nie ściągnie mnie z powrotem na pole.
        Kawy?
       Mówiąc to, patrzy na przypiętą do mnie plakietkę. Nowa plakietka jest dłuższa i wygląda bardziej oficjalnie: stałem się przesyłką poleconą. Zastanawiam się, czy to ciągle ten sam dzień. Mam wrażenie, że całe tygodnie upłynęły od chwili, gdy wyszliśmy z lasu na to pochyłe pole w stronę Reuth. Przez chwilę myślę o tym, że gdzieś tam wojna trwa nadal. Kto jest teraz dowódcą oddziału? Gdybym został, wszedłbym pewnie do kadry. Ciekawe, czy w końcu zdobyli Reuth. Przestaję o tym myśleć. Ja już teraz naprawdę jestem eszelonem; niech się tłuką chłopaki na froncie. Pani porucznik skończyła czytać kwit przesyłki.
        Bardzo mi przykro, ale piszą tutaj, że macie postrzał w brzuch. Żadnych płynów. Spojrzałam na twarz i myślałam, że to już wszystko. Przepraszam.
       Po raz pierwszy w życiu słyszę, żeby porucznik mnie za coś przepraszał. Wyciągam spod koca obandażowaną rękę, żeby wyłudzić jeszcze trochę współczucia, ale ona przeszła już do kogoś innego. Skoro nie może przynieść mi kawy, nie chce mieć ze mną więcej do czynienia.
       Kładę głowę na poduszce i staram się przypomnieć sobie, jak jest naprawdę. Chcę pamiętać, jakim naprawdę jestem beznadziejnym żołnierzem. Że inni się nabiorą, to mi nie przeszkadza, ale nie chcę oszukiwać sam siebie. Dostałem twardą nauczkę. Już teraz widzę, jak łatwo byłoby mi zrobić z siebie wielkiego gieroja. Muszę zebrać wszystko to, co o sobie wiem, i wokół tej wiedzy jakoś zaplanować sobie życie. Kiedy tak o tym myślę, tracę przytomność.
       Szpital w Metzu to prawdziwy szpital. Nie szkoła przerobiona na szpital czy tam barak przystosowany do potrzeb szpitalnych  to był szpital od samego początku.
       Pierwszą operację robią mi w dwa dni po przywiezieniu. Operację żołądka. A właściwie nawet nie żołądka. Dostałem po prostu nagłej ruptury. Odłamek dają mi potem na pamiątkę. Wygląda mniej więcej jak te monety centowe, które podkładaliśmy pod elektrykę na pętli przy Sześćdziesiątej Dziewiątej. Lekarz mówi, że miałem szczęście, że mi się podwinął, bo mało brakowało, a odłamek przeciąłby nasieniowód. Mówi jeszcze, że wygląda mu to na kawałek amerykańskiej sto pięćdziesiątki piątki. Może mnie bierze za szkopa, który się do nich wkręcił na bezpłatne leczenie.
       Wszystko mi jedno, po której jestem stronie. Wszystko mi jedno, kto wygra. Ja tam już się wypisałem. Cały dzień leżę sobie w łóżku do góry brzuchem, radując się ciszą, zwyczajnością rzeczy. Bebechy powoli mi się uspokajają. Nie pamiętam, kiedy byłem taki szczęśliwy. Gdy budzę się rano, jeszcze zanim siostra wejdzie robić pobudkę i myć, leżę sobie z zamkniętymi oczami, słucham i myślę, jak bardzo mam już to wszystko za sobą. Wszystko, nie tylko wojnę. Jestem jeńcem, więźniem tego świata. Przestałem się buntować. To fantastyczne uczucie, wszystko wydaje się takie nieważne.
       Co rano rzucają mi na łóżko paczkę papierosów. Darmo. Jeszcze jeden karton fajek dla chłopaków za oceanem". Zaczynam palić. A co mi tam, już wcale nie chcę być najsilniejszym człowiekiem na świecie. Jedyne, czego chcę; to jakoś przez to wszystko przebrnąć, nie robiąc z siebie zbyt wielkiej szmaty. Leżę sobie w bieluteńkim łóżku, nie ruszam niczym prócz zdrowej ręki  czystej, czyściuteńkiej ręki, którą co rano myją inne czyste ręce. Wtykam sobie do ust biały papieros i wydmuchuję dym przez bandaże. Nie palę tak naprawdę: wydmuchuję tylko dym i oglądam go sobie. Uczę się puszczać kółka. Wujo Cezar zawsze robił dla mnie tę sztukę, więc znam wszystkie ruchy. Powietrze w sali stoi nieruchomo i po kilku dniach udaje mi się puszczać idealne kółka. Zaciąganie się zostawiam na lepsze czasy. Głęboki oddech nadal jest bolesny, a kaszel to już istne nieszczęście.
       Codziennie wydmuchuję pod sufit dwadzieścia papierosów w postaci kółek. Wyznaczyłem sobie normę: jedna fajka na pół godziny. Na ścianie wisi zegar; trzymam się go skrupulatnie co do minuty. Nigdy jeszcze czas nie był czymś tak wspaniałym. Myślę, że tak naprawdę nigdy jeszcze nie żyłem w czasie teraźniejszym. Teraz zapominam o wszystkim, co było, i nie myślę dalej niż na pół godziny naprzód. Każde pół godziny zawiera w sobie więcej niż każdy prawie dzień mojego dawnego życia.
       Na oddziale leżą jeszcze inni faceci, głównie z ranami brzucha, i to poważniejszymi niż moje. Wszyscy są pod kroplówką. Ja mam tylko założony cewnik, czyli praktycznie jestem wolnym człowiekiem.
       Co trzy, cztery dni zmieniają mi bandaże na głowie, i tylko czekać, aż nadejdzie dzień dużej operacji. Zmieniają mi też opatrunki na twarzy, ale przez dwa tygodnie nie robią z nią nic poza zabiegami oczyszczającymi. Któregoś dnia przewożą mnie do innej sali i lekarz zdejmuje bandaże z twarzy. Bierze małe nożyczki i wycina nimi jakieś kawałki. Przykłada z powrotem i mówi, że trzeba mi będzie zrobić operację plastyczną. Tu w szpitalu nie mają odpowiednich urządzeń. Mówi, że szczęka jest przesunięta i zgruchotana w stawie. Tym właśnie trzeba się będzie zająć najpierw.
       Mnie tam wszystko jedno. Zaczynam lubić operacje. Pielęgniarki się zachwycają, jaki to ja jestem dzielny. Terefere! W tych sprawach nikt mnie nie nabierze. Mogą mnie trzymać w szpitalu i ciąć po kawałku  proszę uprzejmie  tylko żeby nie bolało. Weźcie sobie moje piękne muskularne ciało i rżnijcie do woli. Tylko żadnych wstrząsów, żadnego bólu, żeby mi było czysto, bez ataków, bez patroli  bo tego nie zniosę.
       Właśnie kiedy zaczynam siadać, mówią mi, że będę przerzucony z powrotem do Stanów. Przetransportują mnie do Fort Dix, bo to najbliższy wojskowy szpital od mojego miejsca zamieszkania. O Jezu, już zaczynam czuć się cywilem. Przypadkiem wbiło się we mnie kilka kawałków metalu i proszę, jaka zmiana. Już nawet nie myślę o oddziale, w ogóle nic z tych rzeczy. Codziennie czytuję Stars and Stripes", żeby się dowiedzieć, co tam z kochaną wojenką. Ruscy walą przez Rosję, Polskę, Niemcy. Cisną nazistów ze wszystkich stron. Potem Hitler strzela sobie w łeb. Jakbym czytał powieść: wcale mi się nie wydaje, że to prawda. Jakby w ciągu jednego ranka cała superrzeczywistość przemieniła się w zupę grzybową. Ja się nie skarżę. Nawet nie umiem się za bardzo przejąć własnym tchórzostwem. Wydepczę sobie nową ścieżkę. Zacznę robić coś takiego, że nikt się nigdy nie dowie. Może otworzę pizzerię albo kiosk z hot dogami. U ALFONSA"  gigantyczny szyld.
       Z trudem się hamuję, żeby nie grać mocnego człowieka przed siostrami i lekarzami. Dobrze widzę, że na to czekają. Trudno się wyleczyć z tych gównianych mrzonek o bohaterstwie.
       Jedna strona ust już całkiem mi się wykręciła. Mam coraz większe kłopoty z otwieraniem gęby. Lekarze uznają mnie za nagły przypadek i pakują na samolot. Nigdy jeszcze nie leciałem samolotem; szkoda, że Ptaśka tutaj nie ma. Jemu to by się podobało.
       Trzask, prask i już jestem w Ameryce. Co szpital, to szpital. Wytaczają mnie z samolotu na przewoźnych noszach i prosto do karetki. Jedziemy na sygnale przez cały Nowy Jork. Z drugim facetem, który leży pode mną, gramy po drodze w pokera. Siostry tutaj w Dix są inne, starsze i pełne współczucia. Zdaje się, że wszyscy tutaj chorują na poczucie winy. Prawie że płaczą nad nami od rana do nocy. Czuję się, jakbym miał z siedem lat  to fantastyczne uczucie. Zamieniam się w gigantyczne niemowlę. Może wygram konkurs na najrozkoszniejszego bobasa drugiej wojny światowej.
       Przez dwa dni robią mi prześwietlenia i tłumy doktorów obmacują moją twarz. Potem dają znieczulenie i przeprowadzają pierwszą operację. Jeszcze nie widziałem swojej twarzy, odkąd to się stało. Starczy mi to, co się odbija na twarzach innych, kiedy na mnie patrzą. Wiem, że nie wyglądam tak źle jak Scanlan. Scanlan to musiał być istny koszmar dla chirurga plastycznego.
       Dalej odpoczywam i pozwalam rzeczom dziać się, jak chcą. Zawiadamiają moich rodziców, że jestem w szpitalu. Starzy turlają się do mnie swoim De Soto. Nie mogę powiedzieć, żebym się zmartwił na ich widok, tyle tylko, że stara cały czas patrzy na moją twarz i płacze. Stary wydaje mi się mocno zmęczony, o wiele starszy, i po raz pierwszy uświadamiam sobie, że jestem jego dzieciakiem i że jemu na mnie zależy. Tylko nie może nic dać po sobie poznać. Stoi cały blady i roztrzęsiony i próbuje odgrywać sycylijskiego chojraka. Twarz mu się rozjaśnia, jak mówię, że dostałem sierżanta. Jakie marne i smutne jest jednak życie większości ludzi.
       Starzy wracają do domu, a ja wycofuję się z powrotem w swój prywatny świat. Moje ciało nadal jest mi przepustką. Chodźcie no tutaj, panowie doktorzy, naróbcie w nim jeszcze więcej dziurek. Ile chcecie. Dzięki temu zajechałem już tak daleko, aż do samej Ameryki. Dziurkujcie dalej.
       No, zaczyna mnie boleć po tej pierwszej operacji. Przez tydzień trzymają mnie pod kroplówką, a później dostaję jeść przez rurkę. Czuję się jak pisklak gołębia, któremu podają przetrawiony pokarm. A co mi tam: ty się mną, świecie, zajmuj. Mijają dwa tygodnie, zanim się mogę napić chociaż rzadkiej zupy. Żuć nie mogę w ogóle, nawet dobrą stroną. Lekarz wyjaśnia, że wstawili mi metalową płytkę i sztyfty, żeby szczęka trzymała się, gdzie trzeba. Najpierw muszą wyprostować szczękę, a dopiero potem mogą się brać za operacje plastyczne. Mówi, że tak czy owak, będę miał lekką okluzję. Nie mam pojęcia, co to takiego, więc pytam siostrę. Muszę jej zadawać pytanie przez zaciśnięte zęby. Siostra mówi, że to znaczy, że szczęka nie będzie mi się całkiem domykała. Z takim czymś mogę żyć. Lekarz mówi mi jeszcze, że wezmą trochę skóry z tyłka i przeszczepią mi na policzek. Prawidłowo, nie? Gęba i dupa. Wtedy też dowiaduję się, że nigdy nie wyrośnie mi broda. Na tyłku mam włosów od cholery, więcej niż przeciętny człowiek na twarzy, ale to nic nie daje. Zdejmują bardzo cienkie warstwy.
       Zaraz po trzeciej operacji mówią mi o tobie, Ptasiek. Że jesteś tu, w Kentucky, i że chcą, żebym z tobą pogadał. Nawet twoja zasrana stara przychodzi do nas do domu i prosi, żebym do ciebie jechał. Nie chcę jechać. Nie chcę się widzieć z nikim, kto mnie pamięta z dawnych czasów. Wiem, że ja to już nie ja, i nie mam zamiaru udawać więcej, niż to konieczne. Za bardzośmy się przyjaźnili, za wiele dla siebie znaczyliśmy. Ale tego nie powiem przecież twojej starej, która właśnie wypłakuje się mojej w mankiet. Ona płacze! Ta trucicielka gołębi, złodziejka piłek baseballowych! Mówię jej, że pojadę.
       Przyjeżdżam tutaj, rozmawiam z tym świńskim ryjem Weissem, a potem zaczynam ci nawijać, jak to z nami było: gołębie, sraty-taty. A ty patrzysz w okno, jak jakiś ptak-dziwoląg, przycupnięty do podłogi, nic cię nie obchodzi, że tu jestem.
       Nawet teraz nie słuchasz, do jasnej cholery! Coś my obaj jesteśmy strasznie popierdoleni w środku. Może trochę za długo odkładaliśmy dorastanie.
       Przestaję gadać. Jaki sens? Jaki w ogóle cokolwiek ma sens? I tak nikt już z nikim nie rozmawia, nawet jak nie są pierdolnięci. Każdy tylko drepcze w kółko, szuka i dziobie.
       Zamykam oczy, opieram łokcie na kolanach i pochylam się do przodu z głową w dłoniach. Lewej strony jeszcze nie mogę mocniej dotknąć. Czuję, że już więcej Ptaśka nie zobaczę. Sam już ledwo się trzymam. Tylko czekać, aż Weiss się połapie i wsadzi mnie do pierwszej z brzegu wolnej celi.
       Otwieram oczy: Ptasiek stoi tuż przy kracie. Uśmiecha się od ucha do ucha i patrzy prosto na mnie, nawet mu oczy nie uciekają.
        Oj, Al, Al, jak zwykle walisz jak chory w kubeł.
       

20
       
        Jezus Maria! Ptasiek, to ty? Jesteś tutaj?
       Nie mogę w to uwierzyć! Ptasiek opiera się o kratę, wystawia twarz między prętami. Jest taki chudy, że jakby obrócił się bokiem, mógłby sobie swobodnie wyjść z klatki. Póki kucał albo siedział, nie było widać, jaki naprawdę jest chudy. Do tego jeszcze urósł. Zawsze był kurduplem, a teraz jest wyższy ode mnie. Wstaję i podchodzę bliżej.
        Ptasiek, to naprawdę ty. W porządku jesteś?
        W porządku nie jestem, Al, ale to ja.
       To Ptasiek, pewnie, że tak, ale głos ma inny.
        A ten cały ptasi cyrk, to co? Nie powiesz mi, że przez cały czas udawałeś. Jak cały czas słuchałeś, pękając ze śmiechu, zakatrupię cię gołymi rękami!
        Tak było, Al. Udawałem. Udawałem, że jestem ptakiem. Teraz udaję, że jestem sobą. To też nie jest cała prawda. Nie wiem, kim naprawdę jestem, ale na pewno nie ptakiem.
        Ja się zabiję! To nie do uwierzenia. Ty naprawdę wszystko pamiętasz, nie jesteś świrem?
        Tego też nie wiem na pewno, Al.
       
       Al zmężniał. Teraz mógłby już walczyć tylko w wadze ciężkiej. Waży co najmniej sto osiemdziesiąt. W tych bandażach na całej dolnej części twarzy wygląda jak niewidzialny człowiek z filmu. Ma takie same oczy: głębokie, niebezpieczne, tyle że bardziej miękkie, zatroskane. Czuje się, że jakby wykonać szybszy ruch, on odskoczy na bok.
        No i jesteśmy, Al. Spotkanie Ptakomana z Supermanem. Jak się teraz wykaraskamy z tego szamba? Czy potrafimy sobie wmówić, że to wszystko ma jakiś sens, jakiś cel?
       
       Ptasiek śmieje się cicho i przysiada w kucki za kratą. Przysiada normalnie, tak jak kucał w gołębniku albo kiedy przyglądał się gołębiom na ulicy. Kuca na płaskich stopach, wyprostowane ręce położył na kolanach, dłońmi do góry. Kiedy słucha, przekrzywia głowę na bok. Ptak jednak się w nim jeszcze zdrowo kołacze.
       
       Patrzę na Ala. Widzę, że sam nie wie, czy ma do mnie mówić jak do pacjenta, wariata w szpitalu wariatów, czy jak do mnie jako mnie, Ptaśka.
        No i co robimy, Ptasiek? Utknąłem w martwym punkcie. Zmienić się już chyba nie potrafię, a jednocześnie wiem, że nie będę się już umiał oszukiwać tak jak kiedyś. Wiem, jestem skończony. Dawny Al już po prostu nie istnieje!
        Tego nigdy nie wiadomo, Al. Ty teraz chcesz wierzyć, że to wiesz. Bo to takie łatwe, ciche, bezkrwawe samobójstwo bez śmierci. Coś ci powiem, Al: ja wiele myślałem. Może wariaci to tacy ludzie, którzy wszystko widzą tak, jak jest, tylko udało im się znaleźć sposób, żeby z tym żyć.
       
       Ptasiek bierze długi drżący oddech. Mówi wolno, całkiem nie jak Ptasiek: Ptasiek zawsze trajkotał z prędkością pięciu mil na minutę.
        Patrz, Al, prowadziliśmy do spółki kwitnący interes. Cokolwiek nam się nawinęło pod ręce, umieliśmy z tego zrobić przygodę, jak bohaterowie z komiksu. Ptasiek i Superman bawią się w życie. Haliburtonizowaliśmy na skróty. Nic nas tak naprawdę nie mogło ruszyć. To wielka rzecz, no nie? Tak świetnie się bawiliśmy, że nawet nie musieliśmy wymyślać gier. Sami byliśmy grą.
        No dobra, wszystko fajnie, tylko że w końcu nas trafili.
        Tak źle nie jest, Al. Dalej jesteśmy na miejscu. Ja wiem, że nie będę latał, i nawet już tego nie chcę. Ty wiesz, że nie da rady żuć gwoździ i pluć pinezkami, ale w końcu, co z tego. Dalej możemy próbować coś tam klecić, przestawiać, układać, żeby wychodziło jak należy.
        O co ci chodzi, Ptasiek? Żeby dalej kucać tu, w klatce, i niech cię inni karmią? Żebym ja wrócił do wyciskania nogą po tysiąc funtów i uganiał się za facetami, bo mam ambicję przytrzymać ich przez trzy sekundy na deskach? Jakoś to do mnie nie przemawia.
        Posłuchaj, Al. Zdaje się, że tak naprawdę chodzi mi o to, że obaj jesteśmy stuknięci. Jesteśmy stuknięci, bo nie możemy pogodzić się z tym, że rzeczy dzieją się bez najmniejszego powodu i nie mają żadnego znaczenia. Nie podoba nam się obraz życia jako biegu przez płotki, które jakoś tam trzeba pokonać. Wydaje mi się, że każdy, kto nie jest wariatem, po prostu za wszelką cenę prze dalej. Żyją z dnia na dzień, tylko dlatego, że po jednym dniu przychodzi następny, a jak już skończą im się dni, zamykają powieki i mówią, że umarli.
       
       Al patrzy mi prosto w oczy. Wciąż nie jest pewien, czy przypadkiem nie bredzę. Mnie się wydaje, że tak, ale ostatnio wiele razy się myliłem. Nie mogę powstrzymać uśmiechu.
        Oj, daj spokój, Ptasiek. Najpierw ja ci coś powiem. Nieźle się napocisz, zanim cię stąd wypuszczą. Ten twój psychiatra, Weiss, tłusta świnia, upatrzył sobie ciebie jako przypadek, który się trafia raz w życiu. Nigdy nie wypuści cię z garści.
        On jest w porządku, Al. Ściągnął tu ciebie i patrz  wyzdrowiałem. Sam przyznasz, że zrobił dobre posunięcie. Nie jestem ptakiem i kiedy postanowię stąd wyjść, to wyjdę. Jeszcze nie jestem gotów, ale jak postanowię odejść, to odejdę. Trzeba mi jeszcze trochę czasu, żeby wszystko poskładać do kupy, wymyślić, za co się wziąć, żeby mieć z życia te trochę frajdy i nie zginąć.
        Ty, Ptasiek, zdaje się, nic nie rozumiesz. Jesteś tu zamknięty. Nie możesz tak sobie po prostu wyjść i już.
        Ja się nie martwię, Al. Jakoś się wydostanę. To żaden problem.
        W porządku, Ptasiek, w porządku. To namówimy Weissa, żeby cię uznał za pacjenta z wolnej stopy. Dostaniesz rentę, będziesz żył długo i szczęśliwie i nikt ci nie będzie skakał po głowie. Tak dobrze?
        Za mało, Al. To tylko bieg przez płotki, przepychanka, życie na pół gwizdka. My potrafimy lepiej.
        Ale ty nie masz pojęcia, co to jest za miejsce, Ptasiek. To regularne więzienie. Po pierwsze: tych dwoje drzwi tutaj. Powiedzmy, że z tym sobie poradzimy, dobra. Ale potem jest wejście na oddział. Może tam pomógłby nam Renaldi. Tylko że jeszcze dalej jest piętnastostopowy mur, a na bramie strażnicy. Jeżeli ci się wydaje, że nad nimi przefruniesz, to dalej jesteś wariat.
       
       Patrzę na niego uważnie. Nie chciałbym Ptaśka ranić, ale muszę wiedzieć.
        Powiedz mi, Ptasiek, co tobie się, do cholery, stało? Jak się tutaj znalazłeś?
       Al pyta o to z zażenowaniem. Wiem, że coś muszę mu powiedzieć.
        Widzisz, Al, to tak jak ze wszystkim  po prostu się stało. Uwierzysz, że trafili mnie w drodze na wyspę Waiheke u wybrzeży Nowej Gwinei? Zdaje się, że to było jedno z tych małych japońskich działek maszynowych, kaliber dwadzieścia pięć.
       Budzę się w nagrzanym namiocie, wszystko jest żółte od słońca. Cały jestem popodłączany do rurek i przewodów. Leżę na plecach i nie mogę się ruszyć. Widzę długie rzędy łóżek polowych i wiszące nad nimi butelki z krwią i wodą. Tracę przytomność.
       Budzę się znowu i słyszę wielki hałas. Jacyś ludzie biegają koło mojej pryczy, słychać ogień karabinów. Jest albo ranek, albo wieczór. Z drugiego końca namiotu dobiega jakiś dźwięk. To japoński żołnierz przecina płótno bagnetem, żeby się dostać do środka. Idzie wzdłuż linii łóżek. Nie słychać żadnych krzyków, tylko głuche tąpnięcia karabinu i odgłos rozdzieranej polówki za każdym dźgnięciem bagnetu.
       Zrywam wszystkie rurki, przeczołguję się pod ścianą namiotu i zaczynam uciekać. I nagle frunę w powietrzu. Przelatuję nad Japończykiem, ponad namiotem, prosto do dżungli. Oglądam się i widzę namiot na granicy piasku i lśnienie wody. Zaraz potem znajduję się tutaj i słyszę twoje opowieści o gołębiach.
       Wierzysz mi, Al? Tyle właśnie pamiętam.
        O kurwa, Ptasiek. To jakieś głupoty! Przecież człowiek nie lata! Jak myślisz, co się naprawdę zdarzyło?
        Właśnie to, Al.
        O Jezu!
       Al znowu się wycofuje. Nie chciałem go okłamywać, ale teraz widzę, że bardzo się przejął.
        Masz rację, Al. Wszystko to głupoty, tak jest. Może i bezwiednie zmyśliłem ten kawałek o lataniu, ale jest, jak jest, lepiej poszukajmy jakichś luźnych końcówek, od których dałoby się tkać dalej. Może uruchomimy stary system?
       Chwilę siedzimy w ciszy. To, co chcę teraz powiedzieć, jest tak niesamowite, że aż się boję zacząć, zwłaszcza po opowieści o lataniu, którą mi Ptasiek właśnie zaserwował. Jeszcze gotów z powrotem kucnąć na środku pokoju. Ale nie pohamuję się, muszę mu powiedzieć.
        Wiesz, Ptasiek, kiedyś, tak jakby we śnie, przyszedł mi do głowy jeden pomysł. To był fantastyczny sen po tych wszystkich, które miałem przed nim. Obudziłem się i pękałem na głos ze śmiechu.
       Powiedziałem, widzisz, Weissowi, żeby tu ściągnął wszystkie piłki, te, które kradła twoja stara.
        Tak. Pamiętam. Już mi to mówiłeś.
        Myślałem, że nie słyszałeś.
       Wierzyć mi się nie chce, że matka trzymała te piłki przez tyle lat. Nie ma takiej absurdalnej rzeczy, której by człowiek nie zrobił, próbując nadać życiu jakiś sens.
       
        Sen był właśnie przez te piłki. Obudziłem się w środku, a potem ciągnąłem go dalej, jak to się robi z dobrymi snami. Gdyby to nam się udało, przelicytowalibyśmy Weissa w pięknym stylu. Pierdolone wojsko dałoby ci i sto pięćdziesiąt procent inwalidztwa, żeby tylko nie mieć z tobą więcej nic wspólnego.
       Po pierwsze, ja zabajeruję Weissa, jak to niby tobie się polepsza, bo kiedy zaczynam mówić o piłkach, ty nadstawiasz ucha. Utkam łzawą opowieść o tym, że matka, kradnąc piłki, rozwijała w tobie poczucie winy. Może nawet napomknę coś o tym, że chciałeś latać  i te piłki latające w powietrzu. Zasunę mu superdramatyczną wersję twojego lotu ze zbiornika gazu.
       W tym właśnie miejscu podsunę Weissowi myśl, że może by tak wrzucić ci te wszystkie piłki do klatki i zobaczyć, co będzie. Weiss to kupi. Już widzę, co będzie dalej.
       Weiss zaczyna swoje hmm" i ehemehem". Parę razy skrobie się po brodzie, potem próbuje przerzucić jedno ramię w poprzek tłustej klaty piersiowej, żeby oprzeć na nim długi łokieć. Jest taki gruby, że ledwo mu się ta sztuka udaje. Jak może być psychiatrą facet, który nie jest w stanie objąć ręką własnej klatki piersiowej, oprzeć na tej ręce łokcia drugiej ręki i mierzwić palcami brody? Być psychiatrą wojskowym i nie mieć brody do mierzwienia  to musi być straszne. Biedacy, dziesięć lat ćwiczą w szkole mierzwienie brody i prawidłowe hmmkanie", a tu im  ciach!  zabierają brodę i koniec. Weissowi lepiej by było z brodą, z ładną czarną brodą, która by ukryła fałdy na podbródku.
       I tak na drugi dzień, z samego rana, maszerujemy korytarzem wszyscy trzej: Weiss, Renaldi i ja. Renaldi jest chodzącym dowodem na to, że wcale nie trzeba być w wojsku, żeby go nienawidzić.
       Na czele kroczy Weiss z podkładką do notowania i zapasem papieru. Za nim Renaldi, który zachowuje się bardzo poważnie i fachowo. Ja z pudłem piłek w objęciach zamykam pochód.
       Piłki zalatują pleśnią i każda jest inna: niemożliwe, żeby ktoś kupił taką zbieraninę za jednym zamachem. To rzeczywiście są tamte piłki, jak żywe: piłki kradzione po jednej przez lata graczom w baseball. Jedna z największych kolekcji na świecie. Oj, ta Ptaśka matka, lewoskrzydłowy jastrząb boiska, grabarz straconych piłek.
       Dochodzimy do celi i Weiss odsuwa się na bok, żeby Renaldi mógł otworzyć drzwi. Teraz stoi, kiwając się z palców na pięty, w tył i w przód, całym ciałem, jakby pierdolił powietrze. Głowę zadarł do góry i patrzy w sufit korytarza. Wygląda jak przerośnięty chłopczyk z chóru; w jego gładko wygolonej twarzy jest coś z eunucha. Przydałyby mu się porządne nastroszone wąsy. Wyobrażam sobie, jak by poleciał szybkim gregoriańskim Kyrie eleison na wysokim C. Stoję, wącham piłki i z całej siły gryzę się w język.
       Już na całego podpaliłem się własną opowieścią; Ptasiek zaśmiewa się w głos. O Jezu, jak dobrze słyszeć jego śmiech.
       Renaldi otwiera wreszcie drzwi, a Ptasiek zbliża się do prętów klatki. Trzepie skrzydłami, żeby mu dać jeść. Weiss, wytrącony z postawy małego chórzysty, wlepia w niego gały. Ustawia sobie podkładkę i zaczyna coś gryzmolić. Renaldi otwiera drugie drzwi.
        I teraz ty, Ptasiek, zaczynasz skakać po całym pokoju i trzepotać rękami. Sadzisz po swojemu wielkie skoki, co chwila wpadasz na ścianę. Będziesz musiał zagrać ptaka najlepiej jak potrafisz. Kończysz efektownym wyskokiem z lądowaniem na klozecie.
       Weissa zamurowało. Stoi tak silnie wychylony do przodu, że pewnie zaraz wyrżnie na pysk. Ręce zwisają mu luźno po bokach, w jednej pióro, w drugiej podkładka. Szturcham go pudłem z piłkami, żeby już całkiem wlazł do środka. Renaldi zamyka drzwi.
       Mijam Weissa i podchodzę do Ptaśka. Ptasiek zeskakuje do mnie z klozetu. Po ptasiemu domaga się jeść. Stawiam pudło obok niego.
        Masz, Ptasiek. Oto wszystkie piłki, które twoja matka pozabierała chłopakom. Już nie musisz się nimi przejmować.
       Wycofuję się na linię Weissa i Renaldiego. Wiem, że jak na któregoś spojrzę, parsknę śmiechem.
       Ptasiek skacze dookoła pudła. Ręce trzyma po bokach jak skrzydła i wsadza głowę do środka, żeby zerknąć na piłki. Zaczyna przesuwać je nosem. Węszy, jakby był psem. Potem wykonuje fantastyczną zagrywkę: staje w rozkroku nad pudłem i opuszcza tyłek jak samica ptaka na gnieździe. Kokosi się wygodnie, a na twarz powoli wypełza mu uśmiech.
       Weiss trochę się już pozbierał; na czoło wystąpiły mu krople potu i bazgrze coś jak najęty. Ptasiek dalej siedzi. Nagle unosi się nieco z gniazda. Zagląda pod siebie. Kiedy stoi tak okrakiem nad pudłem, bardziej przypomina samca strzegącego gniazda, niż wysiadującą jaja samicę. Ptasiek jedną ręką sięga w głąb pudła i wyciąga piłkę. Akurat trafia mu się jedna z porządniejszych, szwy nienaruszone, prawie biała.
       Ptasiek unosi piłkę pod światło. Patrzy przez nią. Mija pięć sekund  a może pięć minut  i nagle Ptasiek prostuje się, nadal okrakiem obejmując pudło.
        Puste!  wrzeszczy.
       
        I w tym momencie walisz Weissa piłką prosto w łeb. Strzał w dziesiątkę! Cyngle Weissa szybują w powietrzu! Weiss odwraca się i patrzy na mnie gołymi oczami.
        Na Boga, sierżancie, pacjent ma atak furii! Musimy stąd wyjść. Gdzie moje okulary?
        Podnoszę okulary i podaję mu. Szkła w porządku, tylko oprawka się wygięła i siedzi mu teraz na bakier. Weiss próbuje ją naprostować, kiedy rozlega się drugi okrzyk.
        Puste!
       Weiss znowu obrywa w samo czoło. Cofa się, jakby mu ktoś przyłożył obuchem siekiery. Okulary wiszą mu na jednym uchu. Pada na kolana tyłem do Ptaśka i patrzy na Renaldiego.
        Proszę otworzyć drzwi i wyprowadzić mnie stąd!
       Kiedy Weiss gramoli się na nogi, Renaldi podnosi piłkę i rzuca w kierunku klozetu.
        Piłka na pierwszej bazie!
       Znowu wrzask.
        Puste!
       Tym razem Weiss obrywa w prawy półdupek. Piłka odbija się do mnie. Rzucam ją w okno, w które Ptasiek wpatrywał się całymi dniami.
        Faul, powtórka!
       Weiss ogląda się na mnie. Dalej klęczy, usiłując założyć okulary na uszy. Ptasiek wyjął już z pudła kolejną piłkę. Tym razem jej nie ogląda. Od razu rzuca.
        Puste!
       Na ten okrzyk Weiss daje sobie spokój z okularami i kuli się najniżej, jak potrafi, osłaniając rękami głowę. Taki tłuścioch tyłkiem do góry na ziemi budzi w człowieku najgorsze instynkty. Rozumiem, jak muszą się czuć lwy, kiedy położą na łopatki bawołu wodnego, czy tam inne wielkie niebezpieczne zwierzę. Ptasiek tym razem chybia, ale w następnym rzucie celuje idealnie. Zanim Weiss zdążył zrobić unik, obrywa hucznie w plecy. Piłka odskakuje, a Renaldi chwyta ją w locie.
        Gra na drugą bazę!
       Rzuca tuż obok głowy Ptaśka w przeciwległy róg. Piłki skaczą teraz po całym pokoju. Weiss dalej leży tyłkiem do góry, znowu próbuje ubrać się w okulary. Strasznie wrzeszczy. Żąda, żeby Renaldi otworzył drzwi; żąda, żebym ja odebrał klucze Renaldiemu. W ogóle nie zwracamy na niego uwagi. Straszy mnie sądem wojskowym; myślałem, że go stać na coś więcej. Wydziera się, żeby ktoś przyszedł mu na ratunek. Przez dwie pary drzwi nikt tam za dużo nie usłyszy. Specjalnie tak zostały pomyślane.
       Bawimy się tak świetnie, że trudno lepiej. Czasami rzucamy piłki do siebie nawzajem, czasem celujemy w żarówkę na suficie, a czasami w Weissa, kiedy wygląda, jakby miał zamiar wstawać. Przy każdym rzucie wrzeszczymy coś z baseballa.
        Trzymaj go na bramce!
        Faulował! Dowal mu!
        Przeskocz go na trzeciej!
        Uwaga, krycie!
        Z poświęceniem!!!
        Zawodnik z Koziej Wólki!
        Odetnij atak!
       Rzucamy piłki we wszystkie strony. Biegamy po pokoju. Piłki odskakują od odbitych materacami ścian. Szalejemy na całego. Ja cały czas próbuję wycelować w to wysokie okno. Teraz już wszyscy obrywamy piłkami. Zabawa zaczyna przypominać bitwę na śnieżne kule, do której każdy może się przyłączyć. Nawet trochę bym chciał, żeby Weiss pozbierał się z podłogi i doszlusował do nas.
       Zaczynamy obiegać bazy. Rzucamy piłki i łapiemy je w locie albo podnosimy z ziemi, nie przerywając biegu. Cały czas wydzieramy się na całe gardło. Pierwszą bazą jest klozet, drugą kąt, trzecią materac Ptaśka, a bramką Weiss. Biegamy w kółko bez ustanku. Za każdym okrążeniem biegnący szturcha Weissa nogą.
       Zabawa zaczyna przemieniać się w grę. Wszyscy przerywamy rzucanie dotarłszy do bramki, czyli do Weissa. Teraz każdy celuje w okno. Okno jest zakratowane, a mieści się z piętnaście stóp nad podłogą. Pręty kraty są w takich odstępach, że jeśli odpowiednio pocelować, piłka może się między nimi zmieścić. Ze trzy, cztery razy trafiamy w kratę, a Renaldi wrzeszczy:
        Powtórka!
       Rzucamy coraz szybciej. Dostaję zadyszki i oblatuje mnie strach, że któraś piłka może mnie trafić w szczękę. Już widzę, jak się będę tłumaczył lekarzowi w Dix: przepraszam, ale grałem w baseball w pokoju bez klamek.
        W pewnej chwili ty, Ptasiek, stajesz przy bramce. Podnosisz obie ręce jak sędzia ogłaszający, że czas minął, i dajesz krok do przodu. Nie zdziwiłbym się, gdybyś wyjął z zanadrza szczotkę do ubrania i oczyścił głupiego Weissa.
        Pomocnik do ataku!
        Dwóch na bazie!
        Dwóch na aucie!
        Dwóch brakuje!
        Ostatni z dziewiątki!
        Grać!
       Przystajemy na bazach, ciekawi, co Ptasiek zrobi. Ma trzy piłki. Pierwszą chybia, zanadto w prawo. Druga trafia trochę za nisko. Trzecia leci między pręty, rozlega się odgłos tłuczonego szkła i szyba sypie się po ścianie w dół. Renaldi stoi na trzeciej bazie, czyli na łóżku Ptaśka. Ja na pierwszej obejmuję okrakiem sedes. Renaldi wrzeszczy:
        Bez pudła, jak zespół Wheaties! Opuścić bazy!
       Biegnie do Weissa, który ciekawie wystawił łeb na nagłą ciszę i brzęk tłuczonej szyby. Renaldi posuwa się do mety. Zaklepuje, potem podbiega do drzwi i otwiera je. Ja obiegam drugą bazę. Weiss widzi, że zbliżam się do bramki, więc błyskawicznie chowa głowę. Renaldi przebiega akurat, żeby mi podać rękę. Ptasiek jest tuż za mną. Obaj ściskamy mu dłoń i klepiemy po plecach, kiedy nas mija w biegu. Weiss winduje się do góry, ale Ptasiek spada na niego jak jastrząb. Wyskakuje tak wysoko, że swobodnie przeleciałby nad Weissem, nawet jakby Weiss stał prosto.
        A potem wybiegamy na korytarz, a Weissa zamykamy w środku.
       Ptasiek przez cały czas słucha i zaśmiewa się w głos. Od czasu do czasu dorzuci coś od siebie, jak to zwykle z naszymi historiami. Ciągle sobie przerywamy i poprawiamy się, żeby było jeszcze fajniej, a potem dochodzimy do wniosku, że tak właśnie jest. Przestaję mówić; Ptasiek wpatruje się we mnie. Tracimy koncept.
       Jak słowo daję, Al, ile ty razy musisz jeszcze pokazać swojemu staremu, że jesteś lepszy? Nie będę dla twojego widzimisię obrzucał Weissa piłkami. To już nie ma najmniejszego sensu. Przecież na dobrą sprawę jesteśmy dorosłymi ludźmi. Jak się nie zaczniesz pilnować, będziesz się lada dzień wyżywał na własnych dzieciach, porobisz z nich zapaśników, piłkarzy, czy co tam jeszcze  a wszystko po to, żeby sobie udowodnić, że dołożyłeś staremu Vittorio. Gdzieś muszą być granice. Czas i tak każdemu dołoży, pamiętaj o tym.
       
       Pierdolony Ptasiek! Znowu jak z tym nożem.
        Jak sobie chcesz, chojraku skrzydlaty! Powiedz swoje zakończenie. Czy mamy wszyscy jakby nigdy nic przelecieć nad murem i udawać, że nic się nie stało?
       
        Powiem ci, Al. To będzie tak. Zanim stąd odejdziemy, po grze, zbieramy wszystkie piłki z powrotem do pudła. Potem wychodzimy na dach szpitala.
        Wiedziałem, Ptasiu, wiedziałem!
        Ja teraz mówię! Z góry rzucamy piłki za mur. Dzień jest piękny, niebo błękitne, słonko, duże, miękkie, pyzate chmury. Wysyłamy piłki z dolnej albo górnej ręki w to błękitne niebo i patrzymy, jak szybują ponad murem.
       Nagle oglądamy się za siebie, a tam Weiss. Uśmiecha się do nas łagodnie, jest bez okularów. Podsuwasz mu piłkę, żeby też sobie rzucił, ale tylko się uśmiecha, takim szerokim, łagodnym, dobrotliwym uśmiechem. Taki uśmiech sprawia, że człowiek czuje się w środku czymś naprawdę wartościowym.
       Patrzymy, a Weiss sięga ręką za głowę, aż na kark. Pociąga za coś, jakby języczek gigantycznego suwaka. Rozpina się przez środek głowy, przez twarz, szyję, brzuch, aż po pachwiny. A potem występuje z kombinezonu tłustego majora-psychiatry. Staje w pełnym słońcu i jest piękny.
        A idź ty, Ptasiek!
        Daj mi skończyć, Al. Weiss jest szczupły, ma długie, silne, faliście ukształtowane mięśnie. Porusza się szybko i zwinnie, a cały pokryty jest złocistym meszkiem jak młode kaczątko. Bez okularów widać, że jego oczy są całkiem okrągłe. Weiss skacze na krawędź dachu, daje nam znak, żebyśmy szli za nim, uśmiecha się i wyfruwa w powietrze. Wygina plecy w łuk i mocno, rytmicznie, ale bez zbytniego pośpiechu, macha ramionami, stopami też wykonując nieznaczne ruchy. Szybuje ponad dziedzińcem i siada na okalającym szpital murze. Odwraca się i znów wzywa nas gestem za sobą.
        Beze mnie. Nie mam zamiaru nawet schodzić na krawędź. Ani mi się śni skakać z dachu  żebym sobie kark skręcił?
        I beze mnie też, Al.
        No to co z nami?
        My weźmiemy ten kostium, z którego Weiss się przepoczwarzył, i wsadzimy do pudła razem z resztką przegniłych piłek. Schodzimy na dół, zdajemy pudło przy wejściu, a potem wychodzimy sobie zwyczajnie, przez bramę.
        Tak ot?
        Tak ot.
        No, a co później?
        Nic później, Al. Dalszy ciąg życia.
        I to wszystko?
        Jak to: wszystko?
        Tak to się kończy?
        Niezupełnie, Al. Za łatwo by było. Jeszcze nikomu się tak nie udało.
       
       Ale próbować warto.

