Autor: Marek Hołyński
Tytuł: bóg@niebo.org 

Z "NF" 7/96

   Pierwszy dzień Nowego Roku spędzony na Przylądku Nowego 
Roku. "Zabawny pomysł" - powiedziała Nancy.
   Od dawna nie mieli żadnych pomysłów. A i ten ostatni, 
choć może zabawny, nie był całkiem udany. Wprawdzie 
sylwester przy kominku w domu wspólnych przyjaciół minął w 
ciepłej atmosferze, nazajutrz jednak od rana zanosiło się na 
deszcz, pogoda nie zachęcała do dłuższych spacerów.
   Co gorsza, do rezerwatu w La Punta De Ano Nuevo - jak 
nazwali to miejsce Hiszpanie, dotarłszy tu 1 stycznia 1603 
roku - zjechała duża grupa klubu ekologicznego z San 
Francisco. Piknikowali dyskretnie, żeby nie zakłócić 
spokoju środowiska, czyli rozwalonych leniwie na skałach lwów 
morskich. Pewnie byli w zażyłych stosunkach z administracją 
parków narodowych, bo strażnik nie chciał słyszeć o 
wpuszczeniu nikogo bez klubowej legitymacji.
   Zdecydowali się więc na wcześniejszy powrót tą samą krętą 
drogą, która przecina góry Santa Cruz, oddzielające wybrzeże 
Pacyfiku od Doliny Krzemowej - Silicon Valley. W dni wolne 
od pracy jest tu spory ruch: samochody, biegacze, piesi 
wycieczkowicze, motocykle i rowery. Tym razem szosa była 
pusta - ludzie odpoczywali po sylwestrowych szaleństwach.
   Wyższe partie gór wciąż spowijała mgła ciągnąca od 
oceanu. Tibor włączył światła mijania. Jechali korytarzem 
wśród gęstego lasu, który po obfitych jesiennych opadach 
zaczynał tu i ówdzie wkraczać na jezdnię. Mgła dodawała mu 
głębi i tajemniczości. Korony eukaliptusów i sekwoi splatały 
się nad szosą w katedralne sklepienia.
   - Właśnie tutaj "zieloni" powinni urządzać swoje 
ekologiczne pielgrzymki - spróbował przełamać ciszę Tibor.
   Nancy milczała.
   Szosa z wolna opadała ku Silicon Valley. Mgła ustąpiła w 
połowie drogi do Palo Alto.
   - Spójrz, co za widok! - wołał raz po raz Tibor.
   Przytakiwała bez entuzjazmu. Ma przed oczyma inne widoki, 
a raczej horyzonty, jakie otwierała przed nią propozycja z 
Nowego Jorku - myślał ze smutkiem.
   - Tak naprawdę - odezwała się w końcu - będzie mi 
brakowało kalifornijskiego krajobrazu.
   I znów milczeli. Było to ich spotkanie pożegnalne.
   Przed paroma laty w podobnej sytuacji żegnał się z Judy. 
Też zmieniała miejsce pobytu dla pracy "lepiej płatnej i 
ciekawszej". Niezła skądinąd okazja do bezkonfliktowego 
zerwania, zanim między dwojgiem znudzonych sobą ludzi zrodzi 
się obcość. Judy dochowywała wierności sympatycznym 
konwenansom: otrzymywał kartki na walentynki. Nancy jest 
mniej sentymentalna. Zaprzątnięta robieniem kariery. Na 
palcach jednej ręki mogła już liczyć szczebelki, które 
zawiodą ją na szczyt. Potem może nawet skok do Europy... Do 
starej Europy, fascynującej tu niektórych, jak młoda Ameryka 
fascynuje niektórych Europejczyków.
   Na progu jej domu w Palo Alto serdecznie życzyli sobie 
sukcesów na nowy rok i wszystkie następne lata.
   W dolinie było już słonecznie. Z tarasu swojego bungalowu 
mógł jeszcze podziwiać pełną panoramę Doliny Krzemowej w 
miękkim popołudniowym świetle. Mieszkał w tej okolicy ponad 
trzydzieści lat, a ciągle nie mógł się nadziwić, że
największe na świecie skupisko przemysłu high-tech wygląda z 
sąsiednich pagórków jak wielki park.
   A przecież prosperuje tu blisko 700 przedsiębiorstw, 
wytwarzając nie tylko oparte na krzemie półprzewodniki (od 
czego wzięła dolina swą nową nazwę), ale i większość tego, 
co przynależy do nowoczesnej techniki. Od oprogramowania i 
sprzętu komputerowego, urządzeń pomiarowych i 
telekomunikacyjnych po stacje kosmiczne, pływające czołgi i 
trudne do określenia wytwory inżynierii genetycznej.
   Mimo to obecność przemysłu zdradzają jedynie talerze 
połączeń satelitarnych, wystające gdzieniegdzie ponad 
wierzchołkami drzew. Żadnych kominów, buchających pieców i 
straży przemysłowej w pomiętych mundurach. Budynki luźno 
rozrzucone, niskie ze względu na trzęsienia ziemi, a między 
nimi skwery z altankami, fontanny, korty tenisowe, baseny i 
boiska do koszykówki. Kolonie domków mieszkalnych o 
standardzie luksusowych hoteli. Wygody codziennej 
egzystencji, oprócz możliwości zawodowych i wspaniałego 
klimatu, przyciągnęły do Krzemowej Doliny czołówkę światowej 
nauki i techniki.
   Tibor przywykł do tego krajobrazu. "Do licha, czyżbym tu 
wrósł na dobre?" Przypomniał sobie konsternację, jaka 
zapanowała na przyjęciu po wręczeniu mu przez prezydenta 
Reagana medalu "Za Zasługi dla Rozwoju Techniki". Jakiś 
dziennikarz zapytał, czy wrósł w Amerykę. "Wrosłem w pracę" 
- odpowiedział.
   Zamknął drzwi na taras, zszedł do kuchni, zrobił sobie 
kanapkę i przeleciał po kanałach telewizji. Normalna 
sieczka. Jak w piosence: "Sto kanałów i nic do oglądania".
   Od kiedy podłączono go do ISDN-u, pokój telewizyjny 
wypełnił się po sufit sprzętem elektronicznym. Integrated 
Services Digital Network, czyli zintegrowana cyfrowa sieć 
usług, to dziś powszechnie znany standard. Parę lat temu Tom 
Porter, obecnie szef nieźle prosperującej firmy 
telekomunikacyjnej, miał jednak trudności z wytłumaczeniem 
korzyści płynących z posiadania jednego kabla dla telefonu, 
telewizji i komputera.  
   "To ważny projekt. Naszej firmie bardzo zależy, żeby 
przetestowało go paru fachowców twojej klasy" - nalegał Tom. 
- "Chcemy wkroczyć w nowe stulecie z co najmniej połową 
kadry pracującej na odległość. Dajemy ci sprzęt za darmo, 
pokrywamy koszty połączeń. Będziesz mógł udzielać swoich 
konsultacji siedząc na basenie, odpowiadać na pocztę 
elektroniczną przy śniadaniu. Unikniesz korków na 
autostradzie".
   "Nie ma mowy. Komputer to ostatnia rzecz, jaką mam chęć 
oglądać w domu po trzydziestu latach gapienia się nań w 
pracy" - bronił się Tibor. - "Konstytucja amerykańska uznaje 
rozdział kościoła od państwa".
   Porter nie dawał jednak za wygraną. Przypomniał nawet, że 
gdy kiedyś kończyli pilny projekt, jeździł nad ranem aż do 
Menlo Park po chińskie żarcie dla całego zespołu. Był 
wtedy najmłodszy w grupie - gdyby nie robił tego z własnej 
inicjatywy i tak by na niego wypadło. Trudno to uznać za 
dług wdzięczności, ale już się pojawił w rozmowach trudny do 
odrzucenia aspekt koleżeńskiej solidarności.
   Tibor poszedł więc na kompromis. Zgodził się brać udział 
w eksperymencie, odmówił jednak składania miesięcznych 
sprawozdań. Stanęło na tym, że będzie uruchamiał maszynę, 
kiedy mu przyjdzie na to ochota i da znać, jeśli coś mu się 
nie spodoba.
   Na początku trochę tej decyzji żałował, bo już następnego 
dnia zadzwoniło do niego AT&T prosząc, żeby się nie ruszał z 
domu. Stracił popołudnie, ale całe szczęście, że był na 
miejscu. Instalator najwyraźniej zamierzał podwiesić przewód 
ISDN-u od frontu i wywiercić dziurę w zewnętrznej ścianie. 
Zgodził się z sugestią Tibora na podejście od tyłu przez 
piwnicę i podłogę, pokłuł się o ostrokrzew zasłaniający 
okienko do piwnicy i odjechał w złym nastroju.
   Pojawił się jednak nazajutrz pokonując krzaki skórzanym 
kombinezonem i przyłbicą używaną przez spawaczy. Połączenie 
telefoniczne działało po pół godzinie, ale komputer nie 
okazywał nim żadnego zainteresowania. Tibor wymontował dysk 
i przez następny tydzień skompletował na nim dodatkowe 
pakiety sieciowe. Od tego czasu ISDN funkcjonował bez 
zarzutu; dostęp do Internetu był parę razy szybszy niż przez 
modem i początkowe kłopoty poszły w niepamięć.
   Tibor włączył komputer i zalogował się. Zawsze powtarzał 
codzienne czynności w zwykłym porządku: email, notowania 
giełdowe, grupy dyskusyjne. W okienku MediaMail pojawił się 
komunikat:

   Updating "/usr/mail/tibor": empty.
   No new mail in Mailbox since the last check.

   Jak można się było spodziewać, w poczcie elektronicznej 
od wczoraj nic nowego. Giełda dziś zamknięta - nie ma co 
sprawdzać. W grupach dyskusyjnych, które abonował, też 
prawie nic. W dziale comp.infosystems.www.servers.unix jedna 
wiadomość o nowej konfiguracji serwera. A i to wygenerowana 
automatycznie. Grupa soc.culture.magyar miała parę 
postingów, ale wszystkie koncentrowały się wokół kłótni na 
temat mało znaczącej partii politycznej. Tibor 
wyemigrował w 1956 roku i mało się rozeznawał w aktualnych 
niuansach.
   Utrzymywał jednak subskrybcję i nawet udało mu się 
wyjaśnić przez sieć parę problemów związanych z dopasowaniem 
międzynarodowej klawiatury do węgierskich czcionek. Komuś w 
kraju na tym bardzo zależało, choć na dobrą sprawę można by 
się doskonale bez nich obejść. On sam przecież czytał od lat 
teksty bez znaków diakrytycznych. Korespondencję w rodzinnym 
języku musiał prowadzić używając liter angielskiego 
alfabetu. Nie było nigdy przekłamań i dwuznaczności, których 
nie dałoby się rozstrzygnąć przez odwołanie do kontekstu.
   "Jest okazja, żeby sprawdzić, co ciekawego w innych 
grupach" - pomyślał. Wybrał myszką "All groups" i zaczął 
przeglądać alfabetyczny spis tematów. Zbiór "alt" był 
niemal na początku wykazu. Całe szczęście, bo grup zrobiło 
się już dobrych parę tysięcy. Działy rozpoczynające się od 
tego skrótu, określane jako alternatywne, były dość 
kontrowersyjne i przyciągały najwięcej czytelników. Samą 
tylko alt.binaries.pictures.erotica, najpopularniejsza w 
sieci, odwiedzana była przez miliony internautów.
   Tibor sprawdził alt.books.isaac-asimov, bo kiedyś poznał 
Asimowa. Ze względu na tytuł zajrzał do 
alt.buddha.short.fat.guy (alt.budda.mały.gruby.facet). Obie 
były puste. Humor w Internecie nie ma respektu dla religii. 
Pół roku temu jakiś fanatyk ostro agitował w 
alt.religion.universal-life opatrując swoje kazania tytułem 
"Jezus zbawia". Po angielsku saves znaczy również 
"oszczędza". Nie trwało to długo, nim ktoś odpowiedział: 
Jesus saves, but Moses invests, czyli "Jezus oszczędza, ale 
Mojżesz inwestuje".
   Tym razem w alt.religion.universal-life były cztery 
wiadomości. Jedna oferowała darmowe horoskopy, druga adres w 
"światowej pajęczynie", pod którym można znaleźć cytaty z 
Biblii. Następna bez treści; tylko jedno zdanie w nagłówku: 
"Boże przebacz mi!" Czyba nie żart - brzmi zbyt 
dramatycznie. Jakże osobisty stał się ostatnio Internet! 
Piszą otwarcie o sprawach, o których wstydziliby się 
rozmawiać z bliskimi przyjaciółmi.
   Ostatnia wiadomość nawiązywała do poprzedniej; wskazywał 
na to umieszczony w tytule skrót "Re:" oznaczający odpowiedź 
na poruszony poprzednio temat.

   Subject: Re: Boże przebacz mi!
   Do kogo ty przygłupie piszesz? Powinieneś prosić o 
przebaczenie wszystkich uczestników tej grupy za zaśmiecanie 
sieci takimi listami. -- Bóg

   No proszę: niedawno mieliśmy Szatana, teraz pojawił się 
Bóg. "Szatan" był programem sprawdzającym szczelność 
komputerowych zabezpieczeń. Dan Farmer, który go napisał, był 
zwolennikiem zasady swobodnego dostępu do sieciowych 
zasobów. Ogłosił więc publicznie źródło, z którego można 
"Szatana" skopiować. Przez Internet przetoczyła się burzliwa 
dyskusja, bo program trafił do rąk komputerowych 
policjantów, ale też i do włamywaczy.
   Tibor sprawdził adres nadawcy. "Bóg" pisał ze 
studenckiego konta na Uniwersytecie Bostońskim. Odrabia 
pewnie jakieś zaległe ćwiczenia. Spędza wolny dzień w 
ponurej piwnicy na Commonwealth Avenue przerobionej na halę 
terminalową i rozładowuje frustracje w sztubackich 
dowcipach. No cóż, za wolność słowa w Internecie trzeba 
płacić pobłażliwością dla takich typów. To się zresztą może 
skończyć. Kongres wystąpił w roli przyzwoitki, uchwalił 
Decency Act i autorzy ostrzejszych wypowiedzi mogą być 
pociągani do odpowiedzialności. Jeśli oczywiście da się ich 
w sieci złapać.
   Tibor zwykle nie wdawał się w przepychankę słowną, ale 
tym razem postanowił zareagować. Nie dlatego, że podpis 
"Boga" obrażał jego uczucia religijne. Sam przecież w latach 
sześćdziesiątych robił na Stanfordzie rozmaite głupstwa. Na 
murze Green Library napisał: "Bóg umarł. (Nietzsche)". Potem 
uzupełnił: "Nietzsche umarł. (Bóg)". Po paru dniach dodał: 
"Nietzsche jest Bogiem". To ostatnie wymyślił sam albo tak 
mu się przynajmniej wydawało.

   Subject: Re: Boże przebacz mi!
   Serdeczne życzenia pogody ducha i tolerancji w 
rozpoczynającym się roku dla wszystkich dyskutantów (w tym 
również dla Boga).

   Zastanowił się przez chwilę, czy nie zacytować 
poprzedniej wiadomości albo przynajmniej ująć "Boga" w 
cydzysłów. Powtórzenie tematu chyba jednak wystarcza - 
aluzja powinna być czytelna. Pierwszy dobry uczynek w Nowym 
Roku. Wylał trochę oliwy na fale Internetu i przyczynił się 
do podtrzymania dobrych obyczajów.
   Zadowolony z siebie poszedł do kuchni. Otworzył pudełko 
sardynek, poszarpał na małe kawałki parę liści sałaty i 
wymieszał to wszystko z majonezem. Kolacja z głowy.
   Opłukał naczynia i wstawił je do zmywarki. Z kubła 
śmierdziało sardynkami; wyniósł go do pojemnika. Zaczynało 
już zmierzchać, więc wyturlał pojemnik ze śmieciami na 
chodnik przed domem. Przypomniał sobie, że jutro zabierają 
również makulaturę i wyszedł na patio po torby z gazetami i 
butelkami.
   Usłyszał stamtąd krótki urywany sygnał komputera. Na 
wyświetlonej w rogu ekranu skrzynce pocztowej podniosła się 
czerwona chorągiewka - jest poczta. Kliknął myszką na 
symbolu MediaMail. Z pominięciem grupy dyskusyjnej nadeszła 
bezpośrednia odpowiedź na jego list, którego treść, zgodnie 
z obowiązującą konwencją, była powtórzona i wyodrębniona 
znaczkami ">".

   From: aq3z9@replay.com
   To:tibor@compuserve.com
   Subject: Związany z "Boże przebacz mi!"
   >Serdeczne życzenia pogody ducha i tolerancji w 
>rozpoczynającym się roku dla wszystkich dyskutantów (w tym 
>również dla Boga).
   Jak to miło, że ktoś o tym pomyślał.

   Wiadomość nie podpisana, a adres zwrotny, 
aq3z9@replay.com, ma zakodowane konto. To jedna ze sztuczek 
chroniących niezależność wypowiedzi w Internecie. Poczta 
dostarczona została do zewnętrznego komputera, który z 
prawdziwego konta generuje przypadkową kombinację liter i 
cyfr (takich właśnie jak "aq3z9") i przesyła ją do adresata.
   Świadczy też o tym sama nazwa komputera (replay znaczy 
"odpowiedź") pośredniczącego w kodowaniu i dekodowaniu 
adresów. Do niego odnosi się również domena "com" grupująca 
komputery komercjalne z przemysłu i biznesu - nie jest to 
zatem istotnym śladem. Komputer nadawcy mógł mieć końcówkę 
"edu" (szkoły i uczelnie), "gov" (maszyny rządowe), "org" 
(organizacje) lub jakąkolwiek inną.
   Ładny gest. Choć może też lekka ironia i powinien się 
poczuć jak dyskretnie pogłaskany po głowie naiwniak. Tak czy 
owak wypada odpowiedzieć.

   >Jak to miło, że ktoś o tym pomyślał.
   Nie miałem zamiaru korygować niczyich manier. Po prostu 
byłem w przyjaznym nastroju. Może z okazji Nowego Roku, ale 
też odbyłem dzisiaj uduchawiający przejazd przez góry we 
mgle.

   Przed wysłaniem zapuścił Networkera i w osobnym oknie
wyświetlił schemat lokalnej sieci. Jeśli komputer kodujący 
jest gdzieś w pobliżu, to się go da umiejscowić. Jednak 
wiadomość przejął komputer na Berkeley, a potem zaczęła się 
ona szybko przemieszczać na północ i wyszła z zakresu 
Networkera na granicy z Oregonem.
   Nic więcej nie można było zrobić. Tibor wiedział o tym 
doskonale. Znał sieć jak własną kieszeń. Tak się złożyło, że 
był przy jej narodzinach. Kiedy rosyjski sputnik 
zmobilizował Amerykanów do zmasowanego wysiłku, wydawało im 
się, że powinni przymknąć dziurę technologiczną. Departament 
Obrony założył ARPA - Advanced Research Project Agency 
(Agencję Zaawansowanych Projektów Badawczych). W czasach gdy 
Tibor kończył studia, pieniędzy na rozwój nauki nie 
brakowało i w ofertach pracy można było przebierać.
   Wybrał Stanford Research Institute, bo blisko i pracowało 
tam sporo ludzi, których znał z uniwersytetu. Kierownikiem 
zespołu był Douglas Engelbart, uchodzący za natchnionego 
guru. Miał zwariowane pomysły, ciekawe teoretycznie, ale 
wówczas mało przydatne. Dopiero po latach okazało się, jakie 
były ważne. To on zaprojektował myszkę, niezależne okna,
zaproponował hipertekst.
   W późnych latach sześćdziesiątych naukowcy pracujący dla 
ARPA w różnych ośrodkach badawczych i uniwersytetach 
zaczęli narzekać na trudności z koordynacją badań i wymianą 
informacji. Tak zrodziła się koncepcja Arpanetu, sieci, 
przez którą można przekazywać dane bezpośrednio między 
komputerami, i SRI podjął się jej realizacji.
   Engelbart zapalił się do tematu i zagonił wszystkich do 
programowania. Nie było to aż tak trudne, jak można by 
oczekiwać. Informację dzieliło się na krótkie segmenty, 
zaopatrywało w osobne adresy i puszczało przez zwykłą linię 
telefoniczną. 21 listopada 1969 roku Tibor wysłał w sieć 
pierwszą wiadomość. Po paru minutach miał odpowiedź od Jona 
Postela, który był wtedy doktorantem na Uniwersytecie 
Kalifornijskim w Los Angeles i odpowiadał za połączenie po 
tamtej stronie.
   W tym historycznym wydarzeniu nie było żadnego 
dramatyzmu. Przygotowania szły zgodnie z planem. Nikt nie 
zarywał nocy, nie gryzł palców niepewny, czy eksperyment się 
powiedzie. Wiadomo było, że musi się udać i wymiana z UCLA 
była tylko formalnym potwierdzeniem. Gdyby wiedzieli, że 
poruszyli nawis śnieżny, który rozpocznie lawinę, 
zaprosiliby przynajmniej dziennikarzy. Rewolucja w 
przekazywaniu informacji, zmiany społeczne - kto to wtedy 
mógł przewidzieć! Wyszło na to, że przegapili 
najistotniejszy moment w swej zawodowej karierze. Dzisiaj 
nikt z nich nie może sobie nawet przypomnieć, czego ten 
pierwszy na świecie email dotyczył.

   >Nie miałem zamiaru korygować niczyich manier. Po prostu 
>byłem w przyjaznym nastroju. Może z okazji Nowego Roku, ale 
>też odbyłem dzisiaj uduchawiający przejazd przez góry we 
>mgle.
   Święta i rocznice nastrajają refleksyjnie. Dobrze jest 
mieć wtedy pod ręką kogoś, z kim się tym można podzielić.

   Po odebraniu tej wiadomości Tibor odrzucił podejrzenia. 
Nie ma mowy o ironii, to raczej życzliwy i gotowy do pomocy 
psycholog-amator. Dalej jednak brak śladów, które by 
pozwoliły go umiejscowić. Gdyby choć napisał "świąteczne 
wieczory nastrajają refleksyjnie". Na Wschodnim Wybrzeżu już 
noc, a w Europie następny dzień. Wiadomo by było, że jest z 
tej samej strefy czasowej. Trudno określić, ile osób ma w 
okolicznych stanach dostęp do sieci, ale zawsze to mniej niż 
kilkadziesiąt milionów użytkowników Internetu.
   W starym Arpanecie wszyscy się znali, ale potem cywilne 
połączenia zaczęły się błyskawicznie rozrastać i nastąpiła 
ich konsolidacja w sieć sieci, czyli Internet. Ostatnie 
węzły Arpanetu zlikwidowano w 1988 r., zresztą większość 
pracujących przy nim ludzi już przedtem wyciekła do 
przemysłu. Tibor dziesięć lat wcześniej założył z dwoma 
kolegami firmę robiącą oprogramowanie dla sieci lokalnych.
   Szło im nieźle, ale pochłaniało to mnóstwo wysiłku i cały 
wolny czas. Chętnie więc przystali na propozycję wykupu 
złożoną przez Novella. Tiborowi zaproponowano objęcie 
stanowiska dyrektora działu, w który po połączeniu zamieniła 
się jego była firma, ale odmówił. Jako jeden z założycieli 
wyłożył początkowo własne pieniądze i dostał za nie spory 
portfel akcji. Na starcie były po dolarze, w chwili wykupu 
po prawie dwadzieścia.
   Zrobiła się z tego niezła suma zapewniająca spokojny byt 
na resztę życia. W Dolinie Krzemowej przechodzenie na 
emeryturę po pięćdziesiątce nie budzi niczyjego zdziwienia. 
Praca jest intensywna i ludzie szybko się wypalają. Jak nie 
udało im się dorobić, to hodują owce w Oregonie. Niektórzy 
nie wytrzymali ciśnienia i powariowali. Z jego dawnych 
kolegów tylko Engelbart jeszcze się trzyma. Pracuje w 
Logitechu, nie dlatego żeby potrzebował pieniędzy, ale chce 
wdrożyć jakieś nowe pomysły.
   Tibor przestał więc chodzić do pracy, ale nie wycofał się 
definitywnie z życia zawodowego. Konsultował rozmaite 
projekty, zasiadał w radach nadzorczych. W nieoficjalny 
tytuł jednego z ojców sieci komputerowych włączonych było 
sporo kuponów do odcinania. A przy tym się nie nudził.

   >Święta i rocznice nastrajają refleksyjnie. Dobrze jest 
>mieć wtedy pod ręką kogoś, z kim się tym można podzielić.
   Można mieć albo nie mieć. To jest konsekwencja naszych 
poprzednich wyborów, a każdy wybór ma też dobre strony.

   Nie był pewien, czy wyraża się jasno, nie miał ochoty się 
specjalnie nad tym rozwodzić. Pisać o nocach spędzanych w 
uniwersyteckim laboratorium, weekendach na materacu w 
gabinecie swojej firmy? Marudzić o poświęcaniu życia 
prywatnego dla informatyki? Ci, którzy zaraz po studiach 
zakładali rodziny, nie mieli takiej siły przebicia. Oni z 
kolei z zazdrością przyglądali się kolegom kierującym 
korporacjami. Coś za coś.
   To oczywiście uproszczenie, ale konieczne, jeśli chce się 
uogólniać. Jasne, że sam był w sytuacjach, które wykluczały 
wybór, bo życie narzucało rozwiązania. Jeszcze w kraju tego 
doświadczył. Przykład: historia z Zsuzsą. Poznał ją w 
stołówce uniwersyteckiej, przy obiedzie. W pięćdziesiątym 
piątym. Na filologii były tylko trzy takie dziewczyny "z 
klasą". Tibor studiował wtedy matematykę. Musieli być oboje 
głupio zakochani, skoro podczas pamiętnych dni i nocy 
budapeszteńskich przyrzekli sobie, że jeśli mają zginąć, 
zginą razem.
   Nic takiego się nie stało. Otwarta granica i ogólny 
nastrój po przegranej spowodowały później, że zdecydowali 
się na wspólny wyjazd. Jechali w kilkanaście osób i jakiś 
samozwańczy lider zabrał go z sobą dla sprawdzenia, czy da 
się swobodnie przejść na stronę austriacką. Ona została z 
plecakami i resztą grupy. Szlaban był zerwany, posterunki 
opuszczone, droga wolna. Po powrocie nie zastali jednak 
nikogo, plecaki też wsiąkły. Poszła pogłoska, że nadchodzą 
czołgi - zmiotła ich fala uchodźców. I tak się pogubili.

   >Można mieć albo nie mieć. To jest konsekwencja naszych 
>poprzednich wyborów, a każdy wybór ma też dobre strony.
   Czasem da się złagodzić konsekwencje błędnych decyzji, a 
nawet odrobić złośliwości losu.

   Znowu ten filozof Internetu. Tak jakby Tibor nie próbował 
szukać! Przeczesał obozy przejściowe, aż spotkał kogoś, kto 
twierdził, że Zsuzsa wróciła tamtej nocy do Budapesztu. 
Granica zablokowana, znajomi pozrywali kontakty. Pisać na 
początku nie chciał, żeby jej nie narażać. Kiedy już było 
można, list się odbił.
   Prawdę mówiąc, robił to zresztą na pół gwizdka. Poczuł 
smak samotności, ale w głębi ducha był nawet zadowolony. 
Samemu na Zachodzie było łatwiej, a z uwieszoną u szyi 
niedokończoną filolożką węgierską miałby mniejszą siłę 
przebicia.
   W Austrii nie spędził wiele czasu. Amerykańscy urzędnicy 
emigracyjni dawali priorytet młodym i wykształconym. Szybko 
otrzymał wizę i stypendium na skończenie studiów na dowolnym 
uniwersytecie. Wkład von Neumanna w podstawy informatyki 
przetarł szlak dla węgierskich matematyków - nie miał 
trudności z dostaniem się na Stanford.
   Przypominał sobie Zsuzsę od czasu do czasu i podejmował 
wtedy jakieś działania. Próbował do niej dotrzeć przez 
organizacje uchodźcze, lokalnego kongresmena, amerykańską 
ambasadę. Ale było wtedy tyle prawdziwych tragedii, 
rozbitych rodzin. Z jednej strony czuł się trochę głupio 
zawracając głowę tak mało istotną sprawą. Z drugiej, jak 
wszyscy wówczas, miał do Amerykanów żal, że nie 
interweniowali ostrzej.
   Raz nawet dał temu wyraz podczas dorocznej konferencji 
sieci komputerowych w Anaheim. Latem, gdy upały południowej 
Kalifornii ograniczają napływ turystów, disneyowski kombinat 
tanio wynajmuje swoje posiadłości na rozmaite zjazdy i 
sympozja. Ponieważ ich uczestnicy nie są zainteresowani 
atrakcjami Diseylandu, organizuje się im wieczorami inne 
rozrywki.
   Drugiego dnia konferencji urządzono więc przyjęcie na 
dziedzińcu pobliskiej Biblioteki Nixona. Usytuowana obok 
domku, w którym urodził się były prezydent, gromadzi 
zdjęcia, kopie przemówień i podarunki od ówczesnych głów 
państwa. W holu monumentalne malowidło: Nixon na wzgórku w 
pozie Lenina wyciąga w powitalnym geście rękę. Drogą 
nadchodzi grupa ludzi przebrana w kostiumy reprezentatywne 
dla różnych zawodów i warstw węgierskiego społeczeństwa.
   Tiborowi wymknęła się ironiczna uwaga, ale przyhamował 
widząc zdziwione spojrzenia kolegów. Nigdy przedtem nie 
widzieli socrealizmu, nie mieli negatywnych skojarzeń. O co 
chodzi - przecież Nixon naprawdę starał się pomóc. O mały 
włos wyszedłby na zgorzkniałego niewdzięcznika.  

   >Czasem da się złagodzić konsekwencje błędnych decyzji, a 
>nawet odrobić złośliwości losu.
   Wybór może być narzucony przez sytuację. Kiedy huragan 
historii wyrwie z korzeniami drzewo, to nie da się go z 
powrotem zasadzić.

   Tego akurat był pewien. Do Budapesztu pojechał latem 1990 
roku, żeby sprzedać mieszkanie odziedziczone po ciotce. 
Formalności ciągnęły się przez dwa tygodnie i miał dość 
czasu, by rozejrzeć się po terenie. Poszedł na uczelnię, 
odwiedził swój stary pokój w akademiku, spacerował nad 
rzeką. Jakoś nie mógł odtworzyć w sobie sentymentu do tych 
zapchanych samochodami ciasnych uliczek, brudnych domów i 
gburowatych ludzi.
   Szukał Zsuzsy, ale bez przekonania. A raczej z 
przekonaniem, że nie znajdzie i uniknie rozczarowań. Jej 
rodzice umarli, nowi lokatorzy nie mieli o niczym pojęcia. 
Na uniwersytecie znalazł jej dyplom z 1960 roku, ale bez 
informacji o dalszych losach. Sprawdził książkę 
telefoniczną, biuro adresowe, był na policji.
   Trochę mu nawet ulżyło. Najbardziej zadowolony był z tej 
wizyty jego przyjaciel psychoterapeuta, który zawsze 
twierdził, że cień Zsuzsy wisiał nad wszystkimi późniejszymi 
romansami. Ale wisieć przestał, a przez ostatnie lata też 
nic ważnego w jego życiu osobistym się nie wydarzyło. A 
jeśli już, to jak związek z Nancy, szybko rozsypywało.

   >Wybór może być narzucony przez sytuację. Kiedy huragan 
>historii wyrwie z korzeniami drzewo, to nie da się go z 
>powrotem zasadzić.
   Niektóre drzewa można odzyskać, trzeba tylko wiedzieć 
jak. Zwalanie winy na przeznaczenie i emigracyjna gorycz to 
słaba wymówka, aby wyciszać głos serca.

   Skąd on wie, że jestem emigrantem? Miliony osób 
urodzonych w Stanach ma obco brzmiące imiona i nazwiska. 
Miał ciągle akcent, ale w pisanym angielskim był nie do 
wykrycia. A ta aluzja do serca? Dwa trafienia w jednym 
zdaniu to zbyt dużo jak na zbieg okoliczności.
   Ta cała konwersacja rozwija się tak płynnie, jakby jego 
anonimowy rozmówca coś o nim wiedział. Tibor poczuł się 
nieswojo. Przeczesał w pamięci listę krajowych i 
zagranicznych znajomych, którzy znali historię Zsuzsy. Mógł 
ich policzyć na palcach i żaden nie miał chyba swobodnego 
dostępu do Internetu.
   Może namierza go węgierski konsulat? Raczej nie, oni 
dawno spisali go na straty; zapraszają tylko na przyjęcia z 
okazji święta narodowego i zjazdy naukowców węgierskiego 
pochodzenia. Jeśli już, to Amerykanie. Ci zawsze mieli sporo 
informacji.
   Przekonał się o tym, gdy objął kierownictwo grupy 
robiącej pierwsze zlecenia dla ARPA. W przegródce na 
wiadomości znalazł kartkę od sekretarki: "Dzwonił Rogers. 
Prosi o telefon".
   Steve Rogers był jednym z jego podwładnych. Na podstawie 
świstka papieru zaświadczającego, że jest dyslektykiem, 
załatwił sobie pozwolenia na pracę w domu. W zespole i tak 
nie było formalnej dyscypliny - każdy przychodził i 
wychodził, kiedy chciał. Należało się jedynie pokazać na 
piątkowym zebraniu, gdzie referowano postępy i zgrywano 
plany na następny tydzień.
   Rogers opuścił dwa zebrania pod rząd i od jakiegoś czasu 
nie widać go było przy komputerze. Wówczas mieli tylko jedną 
maszynę na całe laboratorium i Rogers powinien testować na niej
napisane w domu programy. Numer na kartce nie był jego 
domowym telefonem. Tibor miał poważne powody, by sądzić, że 
Rogers tłucze lewe chałtury.
   Istotnie odezwała się telefonistka, rzucając 
niezrozumiale skrót jakiejś instytucji, którego Tibor nie 
załapał. Podał wewnętrzny. "Rogers, słucham". "Mówi Tibor. 
Słuchaj, Steve, tym razem przesadziłeś. Możesz sobie robić 
na boku, co chcesz, ale kompilator ma być gotowy na piątek. 
Jutro o dziesiątej masz się zameldować w moim gabinecie".
   "Chętnie, proszę pana" - powiedział w słuchawce obcy 
głos. - "Właśnie dzwoniłem do pana, bo chciałem się jakoś 
umówić. Będę u pana o dziesiątej. Żeby nie było 
nieporozumień: mówi Richard Rogers. Do widzenia".
   Tibor ponownie nakręcił numer i tym razem posłuchał 
uważnie. "FBI" - powiedziała telefonistka. Przez przypadkową 
zbieżność nazwisk i brak opanowania nawymyślał facetowi iz
kontrwywiadu. Czego on może chcieć ode mnie? Informacje 
sprzed 56 roku były mocno zdezaktualizowane, nawet już 
zapomniał wkutego niegdyś na studium wojskowym algorytmu 
rozbierania kałasznikowa.
   O dziesiątej Tibor zapalił trzęsącymi się rękami 
papierosa i zaczął trenować pozy, które zmusiłyby tajniaka 
do respektu. Agent specjalny Rogers nie przypominał jednak 
Bonda. Okazał się niskim grubasem w poplamionej wiatrówce i 
z wyrazem zakłopotania na jowialnej twarzy.
   "Przepraszam, że pana niepokoję, panie doktorze. Chciałem 
się tylko przedstawić. Opiekuję się panem od pięciu lat i 
miałem okazję dobrze pana poznać. Jak przygotowywałem o panu 
raport dla ARPA, to pomyślałem, że przyjdę i się sam 
pokażę".
   Rogers o nic nie wypytywał i Tibor po paru minutach 
rozmawiał z nim tak swobodnie, jakby się codziennie 
spotykali przy barze. "Bałem się, że będzie pan ze mnie 
wyciągał jakieś dane na temat przeszłości albo wypytywał o 
ludzi. Głupia sytuacja, łatwo wyjść na szpicla".
   "A tam... Wiemy o panu wszystko, co trzeba wiedzieć. Chce 
pan szczegółów?" - powiedział dobrodusznie Rogers i sypnął 
garścią detali z zawodowego i prywatnego życia Tibora. - 
"Mam nadzieję, że nie ma nam pan za złe takiego dokładnego 
prześwietlenia?"

   >Niektóre drzewa można odzyskać, trzeba tylko wiedzieć 
>jak. Zwalanie winy na przeznaczenie i emigracyjna gorycz to 
>słaba wymówka, aby wyciszać głos serca.
   Istotnie nawiązywałem do własnego doświadczenia. 
Rozminąłem się kiedyś z pewną osobą i tego już nie dało się 
odwrócić. Nawiasem mówiąc, chyba ta łatwość porozumiewania 
się przez sieć skłania nas do pseudofilozoficznych hipotez i 
powielania banałów. A tu zrobiło się już późno. Dobranoc.

   Przerwał konwersację może zbyt gwałtownie, ale gdy 
przypomniał sobie historię z FBI, postanowił wyplątać się z 
tej rozmowy. Nikt nie lubi być inwigilowany, nawet jeśli 
robi to sympatyczny facet w rodzaju Rogersa.
   Do Rogersa nie miał wtedy pretensji. Rozumiał sytuację, 
bo wywiad węgierski bez wątpienia powtykał swoich ludzi w 
falę uchodźców. Amerykanie musieli sprawdzać wszystkich, 
którzy mieli do czynienia ze strategicznymi badaniami. 
Pamiętając czasy stalinowskie, był nawet mile zaskoczony ich 
delikatnością. Żadnych przesłuchań, zeznań, podpisywania 
deklaracji.
   "Myślałem, że będzie mnie pan pytał o Węgry". "Tu też mamy 
jasność" - Rogers przytoczył parę faktów i nazwisk. Musieli 
mieć zdumiewająco gęstą siatkę informacyjną pod rządami 
komunistów. Pieniądze podatników nie idą na marne. 
Niepozorny, łatwo zaskarbiający zaufanie rozmówcy Rogers, 
był idealny w swojej roli. Powiedział mu to. Rogers 
uśmiechnął się szeroko: "Miło słyszeć. Ale ja już się od 
pana odklejam. Jakby co, to ma pan mój numer".
   Tibor żałował potem, że nie spytał Rogersa o Zsuzsę. 
Zastanawiał się nawet, czy nie zadzwonić, ale nie chciał 
podtrzymywać tej znajomości. Był zadowolony, że wszystko 
poszło tak sprawnie i bezkonfliktowo. Wizyta Rogersa z 
pewnością nie była jedynie spontanicznym odruchem. Trzeba 
było ją traktować jako sygnał wyrażający zaufanie, a 
jednocześnie ostrzeżenie na przyszłość. Trudno też uwierzyć, 
że FBI się od niego na dobre odczepiło. Ale 
prawdopodobieństwo, że zaczaili się na niego w Internecie, 
jest bliskie zeru. Nie ma co wpadać w paranoję, pora iść 
spać.
   Chorągiewka MediaMail znowu się podniosła. "Ale się 
zaparł; będzie się mnie czepiał przez resztę nocy. To 
ostatnia wiadomość - na następną już nie odpowiadam".

   >Istotnie nawiązywałem do własnego doświadczenia. 
>Rozminąłem się kiedyś z pewną osobą i tego już nie dało się 
>odwrócić. Nawiasem mówiąc, chyba ta łatwość porozumiewania 
>się przez sieć skłania nas do pseudofilozoficznych hipotez i 
>powielania banałów. A tu zrobiło się już późno. Dobranoc.
   Hipotezę można podbudować szczegółami i wtedy banały 
zmieniają się w konkrety. Gdyby na przykład założyć, że owa 
osoba jest obecnie nauczycielką, mieszka w Miszkolcu i 
nazywa się teraz Zsuzsa Molnar. Ma, powiedzmy, córkę 
urodzoną w marcu 1957 roku, której na imię Eva (jak pańska 
matka). Przyjmijmy też, że jej telefon domowy ma numer 
66124. Kierunkowy pan zna, tylko na Węgrzech jest w tej 
chwili 4:32 rano. Czy to brzmi lepiej? Ale istotnie musimy 
kończyć. Jeszcze raz dziękuję za noworoczne życzenia.

   Tibor przesłał tę wiadomość do archiwum MediaMail. Przed 
wyłączeniem maszyny zapisał na wszelki wypadek cyfry 
telefonu na kartce, włożył sweter i wyszedł na taras. 
Patrzył na światła Krzemowej Doliny i mostów nad zatoką San 
Francisco. Na lewo horyzont przesłaniały wieżowce 
śródmieścia San Jose, na prawo dotykały go iluminowane pasy 
startowe międzynarodowego lotniska w San Bruno.
   Widoczność wspaniała - można było dostrzec nawet światła 
pozycyjne unoszącego się w powietrzu samolotu. Tibor śledził 
je wzrokiem, dopóki nie pomieszały się z gwiazdami. 
"Szczęśliwego Nowego Roku" - powiedział do siebie.
                                             Marek Hołyński

                       MAREK HOŁYŃSKI
   Urodzony w 1947 r. w Warszawie. Absolwent Wydziału 
Elektroniki PW. Doktor inżynier, naukowiec, popularyzator, 
publicysta, specjalista w dziedzinie grafiki komputerowej. 
Od kilkunastu lat prowadzi badania i wykłady w Massachusetts 
Institute of Technology. Cztery lata temu odwiedził 
warszawskie targi "Komputer Expo '92", wtedy też ("NF" 6/92) 
ukazał się u nas jego obficie ilustrowany tekst o geometrii 
fraktalnej i grafikach komputerowych. W Polsce opublikował: 
"Sztuka i komputery" (Omega 1976), "Sztuczna inteligencja" 
(Omega 1979), "Maszyny jak ludzie" (Iskry 1984).
   W latach siedemdziesiątych związany był M. H. ze 
studenckim tygodnikiem "Politechnik", gdzie kibicował 
publicystycznie buntowniczej studenckiej kulturze i 
zamieszczał turystyczne reportaże z zagranicy. Spełniał też 
wówczas rolę intelektualnego lidera dla grupy osób aktywnych 
do dziś w polskiej fantastyce (m.in. Mirka Kowalskiego, 
Marka Oramusa, Macieja Parowskiego). Doskonale 
zorganizowany, rzeczowy, świadomie kierujący swoim losem i 
aktywny na wielu polach, przypomina się dziś Hołyński 
tekstem ciepłym, miękkim, wręcz sentymentalnym. Fantastyka 
bliskiego zasięgu; znajdziemy w opowiadaniu i bliskie 
Hołyńskiemu techniki informatyczne, i Krzemową Dolinę, i 
skomplikowane emigranckie emocje.
                                                  (mp)
