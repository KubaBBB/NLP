Autor: Jonathan Carroll
Tytul: Mój zundel

(My Zundel)

Z "NF" 6/94



Moja przyjaciółka Sara to sprytna babka. Kiedy wszyscy inni 
wciąż interesowali się głównie skakaniem z łóżka do łóżka, 
ona już kupowała akcje kompanii zajmującej się inżynierią 
genetyczną i Daimler-Benz.
   - Seks się kończy, Frank. Teraz pora na strach i prestiż. 
Prędzej czy później któryś z tych krajaczy genów znajdzie 
lekarstwo na AIDS i opryszczkę, więc wkupujemy się w to już 
teraz. A dopóki chodzenie do łóżka będzie niebezpieczne, 
najlepsza rozrywka to jeżdżenie mercedesem. Zobaczysz.
   Posłuchałem jej rady i nigdy tego nie żałowałem.
   Miała w tej sprawie rację, tak samo jak w wielu innych. 
Kiedy powiedziała, że ma na oku magazyn pełen okropnych 
mebli Naugahyde z lat pięćdziesiątych zamknąłem oczy i 
podałem jej czek. Kilka miesięcy później sprzedaliśmy cały 
ten kram za niezłe pieniądze nowej dyskotece "Edsel".
   Kręciliśmy ze sobą parę lat temu, ale szybko 
stwierdziliśmy, że lepiej nam wychodzą rozmowy przez 
telefon albo przy dobrej kolacji niż w łóżku. Na szczęście 
daliśmy spokój, póki jeszcze wzajemnie się lubiliśmy i nadal 
jesteśmy przyjaciółmi. Jest między nami nigdy nie 
sformułowana umowa, że każde może zadzwonić albo wpaść w 
dowolnej chwili, żeby się poskarżyć, albo pochwalić, albo 
wypłakać, a drugie pomoże, jak będzie umiało.
   Parę miesięcy temu Sara zadzwoniła i powiedziała, że 
zamierza kupić psa. Byłem zaskoczony, bo nigdy nie mówiła, 
iż lubi zwierzęta, a poza tym w jej mieszkaniu było zawsze 
tak czysto, że można by przeprowadzić operację mózgu na 
dywanie w salonie.
   - Dlaczego?
   - Przeczytałam książkę o stresie. Tam jest napisane, że 
jeśli chce się uniknąć zawału, należy się zainteresować 
ludźmi, zwierzętami i roślinami.
   - W takim razie, czemu nie kupisz kaktusa? Nie musiałabyś 
nawet go podlewać.  
   - Czułabym się głupio rozmawiając z rośliną. Ale 
widziałam niedawno zdjęcie tego psa w gazecie i natychmiast 
się zakochałam. W życiu nie widziałeś czegoś tak cudownego.
   - Jakiego psa?
   - Zundla.
   - Jakiego?
   - To rzadka rasa z Austrii. Wyglądają zupełnie jak 
piecyki na kółkach.
   - A ile kosztują?
   - Tysiąc dolarów.
   - Ile?
   - Czy przyjdziesz pomóc mi wybrać?
   - Przyjdę ci to wyperswadować.
   Spotkaliśmy się i pojechali pociągiem na koniec Long 
Island. Na stacji Montauk czekał na nas łysy, gruby facet, 
który przedstawił się - Otto Kak i zawiózł nas do swojego 
domu. Przez całą drogę mówił o zundlach. Jakie są mądre, jak 
się same uczą, nigdy nie szczekają... Kręciłem głową i 
nie odrywałem wzroku od okna. Zupełnie nie miałem 
cierpliwości do zwierząt, nawet cudzych. W kółko linieją, 
plączą się pod nogami albo chorują. Rozumiem, dlaczego 
starzy ludzie je lubią. Może kiedyś, gdy będę samotnym 
osiemdziesięciolatkiem, pójdę do schroniska i wezmę jakiegoś 
zwierzaka, żeby mieć towarzystwo i kogoś, komu mógłbym 
rozkazywać. Ale na razie, kiedy widzę, jak robią mi na buty 
albo kiedy budzą mnie szczekaniem o trzeciej w nocy, cieszę 
się, że mieszkają gdzie indziej.
   Dom Kaka wyglądał modelowo: nieduży, słoneczny i idealnie 
utrzymany. Jak tylko wjechaliśmy na podjazd, otworzyły się 
drzwi i wyszła jego żona. Towarzyszyły jej trzy psy, które 
podbiegły do samochodu.  
   Nie wyglądały jak piecyki, ale były dość kwadratowe i 
nabite. Tak, właśnie nabite. Wyobraźcie sobie staroświecką 
skrzynkę pocztową pokrytą rudawą sierścią, a będziecie 
wiedzieć, jak wyglądają zundle. Są wielkości mniej więcej 
beagle'a, mają kłapciaste uszy i łagodne, ciemne oczy, 
przyjazne i inteligentne. Miłe pieski, ale żeby tysiąc 
dolarów?
   Wysiedliśmy i pochyliliśmy się, żeby je pogłaskać. 
Klęcząc obok Sary zdołałem zapytać tak, by nikt inny nie 
usłyszał:
   - Są niezłe, ale czemu takie drogie?
   - Bo na świecie jest ich coś koło tysiąca.
   - Czy to inwestycja?
   Spojrzała na mnie, a potem wzniosła oczy do nieba.
   - Nie. Frank. Podobają mi się. Czy to zabronione?
   Zmieszany, nie odpowiedziałem i pogłaskałem najbliższego 
psa. Polizał moją rękę. Jego język był żółty jak cytryna.
   - Hej, spójrz na to!
   - Właśnie ten język narobił im najwięcej kłopotów - 
odezwał się pan Kak. - Dlatego jest ich teraz tak niewiele.
   - Jak to?
   - Zundle zostały wyhodowane w Austrii przez grafa Martina 
von Niegel do polowania na wilkołaki.
   Tym razem ja wzniosłem oczy do nieba.
   - Wilkołaki?
   - Tak. Historia mówi, że von Niegel był bogatym 
właścicielem ziemskim i adeptem alchemii. Musiał to być
niezły facet, bo chodziły plotki, że Goethe opisał go w 
swoim  "Fauście". W każdym razie głęboko się w coś zaplątał, 
jakieś kontakty z ciemnymi siłami, czy coś takiego, bo sporą 
część swojej fortuny wydał na wyhodowanie psów, które 
mogłyby wykrywać wilkołaki, zanim te zaatakują. To 
wydarzenie autentyczne, zapisane w jego biografii.  
   - Może był po prostu szalony?
   Sara rzuciła mi wściekłe spojrzenie. Chciała wysłuchać 
tej historii, jeśli miała kupić psa.
   - Może, ale jak pan widzi udało mu się stworzyć bardzo 
niezwykłą rasę.
   - A co się dzieje, kiedy pies widzi wilkołaka?
   Kak uśmiechnął się.
   - Jego oczy przybierają kolor języka, jak tylko następuje 
jakikolwiek kontakt cielesny między psem a wilkołakiem. Ale 
dopiero gdy pies skończy sześć miesięcy. Do tego czasu to po 
prostu pokojowy piesek.
   - A co się dzieje, kiedy pies już rozpozna eee... wroga?
   - Nic. On po prostu daje znać, że wróg tu jest. Reszta 
zależy od pana.
   - Czy kiedykolwiek widział pan coś takiego?
   - Nie, nie mogę tego powiedzieć. Może po prostu nie ma 
wielu wilkołaków w Montauk, hm? - Uśmiechnął się, ale tylko 
na moment. - Ale powiem wam coś interesującego. Ta historia 
jest zresztą prawdziwa.
   Pod koniec drugiej wojny światowej Hitler wysłał elitarną 
grupę żołnierzy w ostatniej desperackiej próbie 
powstrzymania aliantów. Nazwał ich Wilkołakami i podobno 
byli to najbrutalniejsi żołnierze, jakich kiedykolwiek 
widziano. Coś jak L.U.R.P. w Wietnamie. W każdym razie ci 
faceci pracowali sporo w Austrii, a jednym z ich pierwszych 
przedsięwzięć była wyprawa do tego, co zostało z majątku von 
Niegla i zabicie wszystkich zundli, jakie mogli znaleźć. To 
udokumentowane. Właśnie dlatego teraz jest ich tak mało. Na 
szczęście trochę psów przewieziono przed wojną tutaj i 
dzięki temu rasa przetrwała. Pytanie brzmi: dlaczego ci 
faceci zadali sobie tyle trudu, by mordować stado psów, 
jeśli ta historia nie była ani trochę prawdziwa?

Oczywiście, Sara kupiła psa. Była tak zachwycona historyjką 
o pogromcach Wilkołaków, że pewnie wydałaby i dwa tysiące 
dolarów, gdyby to było konieczne.
   Jednak muszę przyznać, że Mailbox (spodobało jej się moje 
skojarzenie i tak go nazwała) okazał się najmilszym psem, 
jakiego można sobie wyobrazić. Spał długo, prawie nigdy nie 
załatwiał się w domu (chociaż miał dopiero parę miesięcy) i 
lubił być z kimś, ale nie na kimś. Po jakimś czasie 
przyznałem się Sarze nieśmiało, że też go polubiłem.
   - To świetnie, Frank, bo myślę, że możesz mi oddać
wielką przysługę. Wygląda na to, że niedługo będę musiała 
polecieć na dwa miesiące do Hongkongu. Ten budynek dla 
Wakoski Institute zostanie jednak zbudowany i chcą, żebym 
wzięła w tym udział. To znaczy, że Mailbox pójdzie albo do 
schroniska, albo do ciebie.
   - Może być do mnie. Myślę, że wytrzymam z nim parę 
tygodni.
   - To właśnie problem, Frank. To nie będzie parę tygodni. 
Raczej parę miesięcy.
   - W porządku. I tak mam u ciebie sporo długów. Lubię go, 
wszystko będzie dobrze.
   - Jesteś pewien?
   - Absolutnie.

I tak Sara poleciała na swoją budowę w Hongkongu, a jej 
zundel na jakiś czas przeprowadził się do mnie. Trzeba było 
trochę się przyzwyczaić, ale już po tygodniu lubiłem mieć go 
w pobliżu. Kiedy wieczorem wracałem z pracy, zawsze był przy 
drzwiach, żeby powitać mnie skakaniem i bieganiem po pokoju.  
Kiedy wychodziłem z nim na spacer, szedł przy nodze i nie 
ciągnął za smycz, jak tyle innych psów. Dodatkową korzyścią 
ze spacerów z rzadkimi psami jest spotykanie na ulicy wielu 
atrakcyjnych kobiet, które też są miłośniczkami zwierząt.  
   Tak, goszczenie Mailboxa szłoby całkiem nieźle, gdyby nie
jedno dziwne zdarzenie. Pewnego pięknego dnia, parę tygodni 
później, zabrałem go na długi spacer do Central Parku. Kiedy 
staliśmy obok Dakoty zamierzając przejść przez 
Sedemdziesiątą Drugą Ulicę usłyszałem głośny huk. Odskakując 
zobaczyłem, że obok upadła spora cegła i mało brakowało, by 
trafiła w nas. Nie zastanawiając się spojrzałem w górę i 
zobaczyłem kogoś, kto do połowy ciała wychylony z okna 
krzyczał na... nas? Na to wyglądało. W Nowym Jorku pełno 
jest szaleńców, ale nie mogłem sobie wyobrazić, żeby ktoś 
był aż tak stuknięty i rzucał czymś takim... Chociaż to 
mogło się zdarzyć w tym mieście. Wystarczy spojrzeć na 
wieczorne wiadomości, żeby się o tym przekonać.
   A skoro mowa o wieczornych wiadomościach, to właśnie od 
nich wszystko zło się zaczęło. Kilka dni po tym wypadku z 
cegłą oglądałem wiadomości i kręciłem głową nad szczególnie 
okropną historią o masowym morderstwie w hrabstwie 
Westchester. Człowiek wszedł do pizzerii w White Plains, 
wyjął karabin maszynowy i otworzył ogień. Zdążył zabić 
dziesięć osób, zanim policja przyjechała i zastrzeliła jego. 
Reporter relacjonował wydarzenie tym samym poważnym, lecz 
obojętnym tonem, jakim mówił o wszystkim innym. Te akty 
potworności przestały kogokolwiek dziwić; nawet gazety piszą 
o nich na dziesiątej stronie, tuż obok prognozy pogody. 
Obojętność ludzi, ich milcząca zgoda na rosnące szaleństwo 
przeraża mnie. Jesteśmy wstrząśnięci i oburzeni, kiedy 
słyszymy, co stało się z Żydami w hitlerowskich Niemczech, 
ale to samo dzieje się co dzień, a my tylko wzruszamy 
ramionami i przerzucamy stronę lub kanał.
   - Dlaczego tyle teraz strasznych rzeczy? Dlaczego wciąż 
jest gorzej i gorzej?
   Pies w odpowiedzi tylko zamachał ogonem i spojrzał na 
mnie z nadzieją: "Idziemy na dwór?"
   Westchnąłem i poszedłem po smycz. Zanim doszedłem do 
drzwi, był już ze mną i ocierał mi się o nogę. Popatrzyłem 
na niego i zauważyłem, jak bardzo urósł przez ten czas, 
kiedy był u mnie. Zapomniałem, kiedy dokładnie Sara miała 
wrócić, ale z wielu powodów, przeważnie błahych, ale 
uroczych, będzie mi przykro oddać jej psa. Nadal nie chcę 
mieć własnego, ale rozumiem, czemu tylu ludzi je kocha.
   - Chodź, chłopcze, wychodzimy. - Założyłem mu smycz.  
Powrót Sary przypomniał mi o czymś innym. Właściwie jak 
długo ja go mam? W końcu wyliczyłem, że prawie dwa miesiące.  
   Na dworze padał delikatny deszczyk. Niezła pogoda na 
spacer, jeżeli nie ma się nic przeciwko lekkiemu zmoknięciu.
   Wychodząc z budynku zobaczyliśmy mężczyznę z kobietą. 
Szli pochyleni do siebie pod parasolem, a głębokie zmysłowe 
głosy oddzielały ich od reszty świata. Byliśmy na tyle 
blisko, że kobieta niechcący potknęła się o Mailboxa, który 
zapiszał zaskoczony. Natychmiast zatrzymała się i pochyliła.
   - Och, skarbie, tak mi przykro! Zrobiłam ci krzywdę? - 
Nawet w deszczu widziałem, że to jedna z tych wspaniałych 
nowojorskich kobiet, ciepłych, pachnących perfumami i 
wystarczająco ponętnych, żeby doprowadzić mężczyznę do 
szaleństwa. A najprzyjemniejsze było to, że szczerze się 
zmartwiła, czy aby nie zrobiła psu krzywdy. Jej przyjaciel 
czekał, a ona przykucnęła, głaszcząc i drapiąc Mailboxa, 
próbując mu wynagrodzić wcześniejszą przykrość. Zapomniał o 
tym, co się stało i zaczął podskakiwać bawiąc się i łapiąc 
za jej przyjazną dłoń.
   Jego oczy stawały się coraz bardziej żółte. Nawet w tej 
wilgotnej ciemności świeciły jak ogień. Szybko spojrzałem na 
kobietę. Uświadomiłem sobie, że pies musi mieć teraz sześć 
miesięcy, przypomniałem sobie, co Kak powiedział o 
pochodzeniu rasy. Zawahałem się przez sekundę, zastanawiając 
się, co to wszystko znaczy. A raczej, czy to prawda.
   - Chodź, Jennifer, musimy iść.
   - Chwileczkę. Czyż on nie jest uroczy? Spójrz na te 
śmieszne żółte oczy. Zupełnie jak latarki.
   - Kochanie, musimy już iść. Przedstawienie zaczyna się za 
dziesięć minut.
   Kobieta zadarła głowę i spojrzała na mężczyznę z taką złością 
i nienawiścią w oczach, że niemal to od niej promieniowało. 
Taka wściekłość mogła sprawić wszystko, z całą pewnością.
   O mój Boże, kimże ona była?
   Podniosła się, a jej twarz nadal otaczała chmura 
nienawiści. Bez sekundy wahania poszła w dół ulicy, 
zostawiając zakłopotanego mężczyznę z tyłu. Spojrzał na 
mnie, bezradnie wzruszył ramionami i pobiegł za nią.
   Stałem, ogłuszony tym, co się zdarzyło, nie wiedząc, co 
powinienem robić. Wilkołak? Ta piękna kobieta? To 
niemożliwe. Usłyszałem turkot kółek i zobaczyłem 
murzyńskiego chłopca, jadącego w naszym kierunku na 
deskorolce. Kiedy dojechał do nas, zahamował fachowo i 
pochylił się nad psem.
   - O, wiem, co to za pies. To zundel, zgadza się?
   - Tak, mmm, zgadza się.
   - Mogę go pogłaskać?
   - Jasne.
   Wciąż patrzyłem za parą idącą w dół ulicy. Mężczyzna 
dogonił już kobietŁ i teraz gestykulował zawzięcie.
   Kiedy spojrzałem na chłopca bawiącego się z psem, 
najpierw zauważyłem oczy. Były żółte.
   - Te psy kosztują majątek, co nie?
   Jaskrawożółte.
   - Chodź, Mailbox! Idziemy!
   Szarpnąłem mocno i pociągnąłem go za sobą.
   - Hej, panie, dokąd pan idzie?
   Pochyliłem się i chwyciłem psa na ręce. Zacząłem biec.
   - Hej, biały frajerze!
   Biegłem i biegłem, aż do samego domu. Nie zastanawiając 
się darowałem sobie windę i przebiegłem pięć pięter. Jeżeli 
to była prawda, jeżeli to naprawdę były wilkołaki, tak jak 
twierdził Kak, dlaczego nie spróbowali zabić psa jak ten 
ktoś, kto rzucił w nas cegłą? Zamknąłem za sobą drzwi i 
szybko przekręciłem zamki. Postawiłem Mailboxa na ziemi i 
spojrzałem mu w oczy. Znów stały się ciemne.
  Tego wieczora jeszcze raz obejrzałem wiadomości i 
znalazłem odpowiedź na moje pytania. Przynajmniej tak mi się 
zdaje. Znalazłem ją, kiedy obejrzałem najnowszy reportaż o 
masowym morderstwie w White Plains. Morderca był podobno 
cichym człowiekiem, który nigdy w życiu nie zrobił nic 
dziwnego. Pewnego dnia po prostu naładował karabin maszynowy 
i zaczął zabijać ludzi. Coś takiego wciąż się zdarza, prawda?
   I to jest odpowiedź. To się zdarza cały czas, bo ludzie 
nie wiedzą, kim są, dopóki się nie zdarzy. Kobieta i 
chłopiec na ulicy nie wiedzą jeszcze, ale dowiedzą się. 
Dowiedzą się, kiedy zrobią coś strasznego, złego, 
nieludzkiego, jak ten cichy człowiek z karabinem maszynowym.
Gdyby wtedy zobaczyli świecące oczy Mailboxa, jak ten człowiek w 
oknie, próbowaliby go zabić. Ale na razie jest dla nich 
tylko słodkim małym pieskiem, co ma dopiero sześć miesięcy. 
I to była odpowiedź na moje wcześniejsze pytanie. Dlaczego 
teraz dzieje się tyle strasznych rzeczy? Bo jeśli to jest 
prawda i Mailbox może "rozpoznawać", to świat jest znowu 
pełen tych... stworzeń. Boże, miej nas w swojej opiece.
   Skąd o tym wiem? Albo raczej, jak mogę coś takiego 
twierdzić? Bo tego wieczora poszedłem do miasta jeszcze raz, 
żeby sprawdzić, czy mam rację. Pozwoliłem dotykać psa 
każdemu, kto chciał. Dwadzieścia trzy. Naliczyłem 
dwadzieścia trzy osoby w tej małej części wielkiego miasta, 
które dotknęły mojego psa i sprawiły, że zaczął świecić.

                              Przełożyła Anna Kamińska

                      JONATHAN CARROLL
   Urodzony w Nowym Jorku 26 stycznia 1949 r. Obecnie 
mieszka w Wiedniu, gdzie wykłada literaturę angielską. 
Carroll bardziej znany jest ze swoich powieści. Pierwszą i 
najgłośniejszą, wydaną w 1980 r. "Krainę Chichów", 
przedstawialiśmy na naszych łamach ("F" 7-10/87); polska 
edycja książkowa ukazała się w 1990 r. w Bibliotece 
"Fantastyki", serii utworzonej przez "Książkę i Wiedzę" we 
współpracy z naszą redakcją, a obecnie specjalne wydanie w 
serii "Duże Litery"  oraz w "Biblioteczce Konesera" 
przygotowuje wydawnictwo "Prószyński i S-ka". Inne powieści 
Carrolla to: "Dziecko na niebie", "Kości Księżyca", "Głos 
naszego cienia" (w Polsce opublikowane przez "Rebis"). 
Opowiadania pisuje rzadko, ale robi to z prawdziwą maestrią. 
Drukowana przez nas "Ale karuzela!" ("NF" 7/93) otrzymała 
nominację do Nebuli. Czytelnicy naszego pisma pamiętają 
zapewne również "Smutek szczegółów" ("NF" 3/91).
   "Mój zundel" to utwór bardzo charakterystyczny dla 
twórczości Carrolla - niesamowitość na pograniczu horroru 
wyrasta tak naturalnie z naszej codzienności, jakby była jej 
oczywistym przedłużeniem. 
                                                       D.M.
