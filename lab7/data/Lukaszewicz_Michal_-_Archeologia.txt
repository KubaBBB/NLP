Autor: Michał Łukaszewicz
Tytul: Archeologia

Z "NF" 12/93

   Aubusobat leciał po wybojach chmur krzywą linią. Grzmiało. 
Błyskawice oświetlały smagane ulewą miasto. Jakie? Nietrudno 
zgadnąć. Pośrodku wznosił się zakończony złotą iglicą pałac 
dawno zmarłego tyrana. Był piękny. Wyniosły niczym wieża, a 
jednocześnie rozparty na czterech swych bastionach, jak słoń 
na grzbiecie żółwia pływającego w kosmicznym oceanie. 
Złocista iglica kłuła niebo niczym żądło skorpiona. Tysiące 
architektonicznych detali upodabniały tę wspaniałą budowlę 
do imieninowego tortu. Charakterystyczny punkt w 
czasoprzestrzeni. Nie można się pomylić.
   Stanęliśmy. Zagrzmiało raz jeszcze i od zachodniej aż po 
wschodnią część placu rozpostarła swe ramiona tęcza. Znak 
lądowania. Nasz znak.
   Wysiedliśmy. Pierwszy jak zwykle docent Grabiec. 
Niewysoki, łysy, stary, na oko ze trzy miliony lat. Po nim 
panie Celesan i Calina, magister Marcioch i my, studenci.
   - Proszę państwa - rzekł docent Grabiec - jak widzicie, 
teren jest już przygotowany, nie warto więc zwlekać. Proszę, 
do łopat!
   Szybko odwaliliśmy zbędne chmury. Zroszone deszczem 
miasto błyszczało jak dobrze naoliwiony mechanizm. 
Pociemniałymi ulicami przesuwały się maleńkie tramwaje, tu i 
ówdzie sunęły powoli czarne kropeczki - samochody.
   Docent Grabiec zaczął skrupulatnie wytyczać teren. 
Pierwszy kołek wbił nieco na północ od placu, drugi po 
przeciwnej stronie. Magister Marcioch robił to samo na 
kierunku poprzecznym. Panie Celesan i Calina zgrały kąty i 
wytyczyliśmy kwadrat mający być polem naszych badań. Jego 
powierzchnia wynosiła pięć stóp Merkatora, co, pomnożone 
przez odległość od powierzchni ziemi, dało w sumie sześcian 
o objętości dziesięciu kaustów żywej czasoprzestrzeni.
   - Zaczynamy! - obwieścił docent Grabiec i siadłszy na 
składastołku zaczął z perfekcją fachowca kręcić spiralą
antitimerona. Pierwsze dotknięcie wywołało efekt iskrzenia. 
W czasosześcianie wokół pałacu imperatora zaiskrzyło 
mikrowyładowaniami.
   - No, co tam? - spytał docent panie siedzące przy 
nożycowych lornetach.
   - Jeszcze nic. Tylko dużo pijanych - poinformowały go 
zgodnie. - Może włączyć podsłuch?
   - Włączyć. A panowie studenci będą łaskawi zdejmować 
timeralne warstwice, tylko ostrożnie, drewnianymi łopatkami. 
A jak się już coś wyłoni, to delikatnie, na Jowisza, 
delikatnie!
   Pokręcił spiralą. Pałac imperatora zniknął jak sen. Na 
dole czerniały tylko ruiny. Ciężarówki wywoziły gruz 
spalonego miasta.
   - Chyba coś niedobrego tutaj się zdarzyło - rzekł jeden 
ze studentów. - Czarna warstwa!
   - Ma pan rację! - rzekł docent. - Ale w takim razie 
proszę sobie przypomnieć, co to za wojna i który nosiła 
numer?
   Student nie umiał odpowiedzieć.
   Na szczęście znów zaiskrzyło i docent skupił uwagę na 
spirali, a jego asystentki na podsłuchu. Cyferki migotały, 
aż zatrzymały się na dacie 1939. Wtedy usłyszeli jakiś głos 
z małej knajpki przy ulicy Złotej. "Popatrz, pan! Napisałem 
wczoraj, że wojny nie będzie - rzekł jeden z redaktorów 
licznych w tym mieście gazet - a linotypista złożył:  Wojny 
będzie . Zły znak. Zły znak!". Drugi redaktor nic nie 
powiedział. Pani Celesan szybko notowała. Ciekawe 
znalezisko.
   Znów zaiskrzyło.
   - Panie docencie, niech pan znajdzie tę wojnę. Takie 
ciekawe wydarzenie!
   Cyferki w liczniku kręciły się to w jedną, to w drugą 
stronę. Pachniało to prochem, to wapnem.
   - Panie docencie! Niech pan spojrzy, co znaleźli 
studenci! - pisnęła pani Calina. Na białej chusteczce leżał 
przewrócony na bok mały czołg.
   - Ładne! - rzekł docent. - Wciągnijcie do inwentarza. A 
która to już godzina, to jest, rzec chciałem, który mamy 
rok?
   Studenci pokpiwali z jego roztargnienia. Kilku 
pokrzepiało się na boku flaszką zmysłowianki.
   - Panie docencie, wolniej - popiskiwały obie panie. Ech, 
kobiety, kobiety. Na skali względnej ustalił się wreszcie 
rok 1905 - w podsłuchu coś zachrobotało: "Patrzcie, no, 
panie dobrodzieju - słychać było głos kamienicznego stróża 
jednej z posesji przy ulicy Złotej, Ignacego Ryłki - wczoraj 
na ulicy Spokojnej rzucili bombę na powóz Jego 
Wysokobłagodorodia Gienierała wszechsapierskowo korpusa 
kniazja Gienrika Kaszlinskowo. Żeby tylko z tego czego nie 
było!".
   Pełniące teraz rolę sekretarek panie notowały pilnie.
   "A wy, Ignacy, co o tym myślita?" - usłyszały jeszcze 
słowa jego sąsiada stróża, też zresztą, jak i Ryłki, 
współpracownika Ochrany. A potem zapadła cisza.
   - 1905! - rzekł bez patrzenia na skalę docent. Był 
specjalistą w zakresie datozgadywania.
   - Panie docencie, wolniej! - prosiły obie panie.
   Miasto pod nimi w niczym już nie przypominało miasta, nad 
którym zaparkowali Aubusobat. Dawno zniknął orientacyjny 
punkt ze złotą iglicą i w ogóle brakowało wysokich gmachów. 
W dole kłębiły się drewniane budyneczki ledwo od ziemi 
odrosłe.
   - Średniowiecze? - zastanawiali się studenci.
   - Ależ to urocze! Trzeba sfotografować - przymilały się 
obie panie.
   - Nie bądźmy dziećmi - ofuknął je docent. - Jak widzę, 
nie znają panie elementarnych praw czasobrania. Choć na te 
obrazy patrzymy, nie można ich jednak sfotografować. To 
elementarz: "Minionych kształtów żaden cud nie wróci!"
   - Ale jak to dobrze, że przynajmniej możemy popatrzeć! - 
czuliła się pani Celesan.
   Pracowali aż do zmierzchu, aż wreszcie nakryli wykop 
plastykową płachtą, żeby nie napadało, po czym wsiedli do 
Aubusobatu. Sezon badań to trzy, cztery miesiące w roku. Nic 
dziwnego, że cieszyli się ze wszystkich uszczkniętych 
zmierzchłości drobin. Ich wyłowienie było kwestią przypadku 
- przygodnej materializacji na lustrzanie błyszczących 
łopatach studentów. Czołg, potem jakieś nieociosane kamienie 
i to wszystko. Jeszcze tylko studentowi Gmochowi udało się 
złapać pensetą przelatującą w pobliżu kulę armatnią z epoki 
potopu drugiego, to jest szwedzkiego. W roku 1599 Aubusobat 
zaczął strzelać w gaźniku. Kroniki zanotowały, że nad 
miastem przetoczyła się wówczas potężna burza, a pioruny 
zapaliły kilka domów. Mijały tygodnie. Praca szła powoli. 
Coraz trudniejsza, coraz dogłębniejsza. Spirala iskrzyła, 
książęta mazowieccy wadzili się i walczyli o tron, a panie 
Celesan i Calina wołały, żeby wolniej. Studenci ocierali pot 
z czoła i wrzucali flaszki do Wisły. Pod szklanymi kloszami 
układano wydobyte czasopipetą z migających w dole miraży - 
miecze i szyszaki, srebrne pieniążki, a nawet koguciki z 
kościelnych wież. Jak co w rurkę wpadło. Byle nie młyński 
kamień. Aparatura często zawodziła. Konrad Mazowiecki zerkał 
w stronę Krzyżaków, iskrzyło, docent stawał się zgryźliwy, 
palce ślizgały się po skalometrze. Popiel otruł swoich 
dwunastu stryjów. Iskrzyło. Popiela zjadły myszy. Coś 
chrobotało w obwodach scalonych skalometru. Ludność 
Biskupina opuściła w panice swoje grodzisko. Okazało się, że 
część wyemigrowała do Warszawy. Ale tej już dawno nie było. 
Wszędzie puszcza. Jak tu nazwać wytyczony wcześniej kwadrat? 
Pod Aubusobatem przesuwały się lodowce, a mamuty uciekały 
przed hordami pierwotnych łowców. Archeolodzy pracowali bez 
wytchnienia. Z powodu zimna w fufajkach. Mijały wieki. W 
przestrzeni rozciągającej się tuż pod nimi rosły i rozpadały 
się góry, chlupotały i wysychały oceany. Już nie pogięte 
blaszki i bursztynowe wisiorki, lecz czasem żywe 
pterodaktyle trzepotały błoniastymi skrzydłami pod szklanym 
kloszem. Sezon powoli się kończył, a oni nie dotarli do 
początku. Gdzie jest początek - przecież każde miejsce na 
Ziemi ma swój początek. Skończyła się też cierpliwość 
docenta Grabca. Iskrzyło. Wciąż nawalało. Wreszcie nie 
wytrzymał. Zaciśnięta pięść gruchnęła w skomplikowaną 
aparaturę. Huknęło. Bardzo głośno huknęło. W jednej 
sekundzie, w jednym ułamku sekundy wszystkie wydobyte z 
niebytu kształty zmaterializowały się i czasoprzestrzenny 
sześcian wypełnił się czasoprzestrzenną zawartością. 
Iguanodony i pterodaktyle, dinozaury i Popiel, myszy i 
ludzie, Szwedzi i latające w powietrzu kule, stróż Ignacy i 
czołgi, a nawet zabłąkana tu nie wiadomo skąd strzała Eleaty 
- stanęły w miejscu. A ze środka sprasowanej w kostkę 
historii sterczał ni w pięć, ni w dziewięć złoty szpic 
pałacu. Naukowcy złapali się za głowy. Aubusobat frunął w 
górę, unosząc struchlałych intruzów.
   Ale tam, na dole, nic się nie zmieniło. Zbyt krótko to 
trwało, a w dodatku na placu nie było żadnych świadków, 
żadnych przechodniów. Pora zbyt wczesna. Jeden tylko, 
samotny, zmierzał w kierunku Marszałkowskiej. Zaiskrzyło. 
Uniósł głowę i dostrzegł w podświetlonej wschodzącym 
słońcem mgle dziwy, o jakich nikomu się nie śniło. 
Niewyraźne - bo już znikające - a posplatane ze sobą niby 
grupa Laokoona kształty wieków umarłych. Przechodzień stanął 
w miejscu niczym żona Lota. W ustach zrobiło mu się słono. 
Moment i już było po wszystkim. Strumień czasu jest 
niepokonany. Przedpotopowe morza wyparowały, przedpotopowe 
stwory rozwiały się jak mgła i tylko jeden ze spóźnionych 
dinozaurów odmaszerował wprost do Muzeum Ziemi, które mieści 
się w północnej części Pałacu. Koniec. Pasażerowie porannego 
ekspresu z Krakowa, którzy właśnie wychodzili na miasto, 
niczego już nie dostrzegli. Chmury tylko piętrzyły się 
nisko, jakieś krzywe, widać Aubusobat zmieszał je i zbełtał.
                                         Michał Łukaszewicz



