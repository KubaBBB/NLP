Autor: RAY BRADBURY 
Tytul: OSTATNIA POSŁUGA 

(Last Rites) 

Z "NF" 11/95


   Harrison Cooper nie był jeszcze taki stary - miał zaledwie 
trzydzieści dziewięć lat i przekroczywszy już chłodną granicę 
trzydziestki, zbliżał się do ciepłej krainy czterdziestolatków, a 
to ogromna różnica nie tylko w temperaturze, ale i punkcie 
widzenia. Był także nieżonatym, nie związanym z nikim, 
bezdzietnym (o ile się orientował), błyskotliwym geniuszem i 
nie miał nic specjalnego do roboty. Pewnego letniego ranka 1999 
roku obudził się płacząc. 
     - Dlaczego? 
     Wyskoczywszy z łóżka, stanął przed lustrem, aby przyjrzeć 
się łzom, zbadać boleść, prześledzić szlak żalu. Niczym dziecko, 
ciekawe bez względu na okoliczności, nakreślił swą własną mapę, 
nie odkrył jednak żadnej stolicy rozpaczy, a jedynie rozległe 
pustkowie smutku, ogolił się zatem. 
     Niewiele to jednak pomogło, bowiem Harrison Cooper 
natrafił przypadkiem na ukryte źródło melancholii i nawet 
podczas golenia zawartość owego źródła spływała wąskimi 
strumyczkami po jego namydlonych policzkach. 
     - Wielki Boże! - wykrzyknął. - Jestem jak pogrzeb. Ale kto 
nie żyje? 
     Zjadł swą codzienną grzankę, nieco wilgotniejszą niż 
zwykle, po czym popędził do laboratorium sprawdzić, czy 
zerknięcie na Wehikuł Czasu rozwiąże tajemnicę oczu, które 
roniły deszcz łez, podczas gdy reszta ciała kąpała się w 
słońcu. 
     Wehikuł Czasu? O tak. 
     Gdyż Harrison Cooper poświęcił większą część czwartej
dekady swego życia na łączenie obwodów niemożliwych przeszłości 
i dotąd nietkniętych przyszłości. Zazwyczaj ludzie filozofują 
siedząc w samochodach piękniejszych niż dziewczyny. Harrison 
Cooper wybrał marzenia i z czystego powietrza oraz
wyładowań elektrycznych stworzył coś, co nazwał Machiną 
Mobiusową. 
     Jak wyjaśniał swym przyjaciołom z zaprawioną winem 
nonszalancją, brał pasmo przeszłości i pasmo przyszłości, 
a następnie przekręcał je w punkcie TERAZ tak, aby zapętliły 
się w jedną płaszczyznę, jak owe przypominające ósemkę 
wstęgi, wycinane i klejone przez kochanego starego A. F. 
Mobiusa, dziewiętnastowiecznego matematyka.  
     - A, tak, Mobius - mamrotali zazwyczaj przyjaciele. 
     W rzeczywistości znaczyło to: "Ach, nie. Dobranoc". 
     Harrison Cooper nie był szalonym naukowcem, był natomiast 
niewiarygodnie nudny. Wiedząc o tym, wycofał się z życia 
towarzyskiego, aby skończyć Machinę Mobiusową. Teraz zaś, owego 
dziwnego ranka, skąpany w padającym z oczu zimnym deszczu, stał 
wpatrując się w swój przeklęty wynalazek, zdumiony, że nie 
tańczy wokół niego w radości prawdziwego Stwórcy. 
     Kontemplację przerwał mu brzęk dzwonka laboratoryjnego. 
Otworzywszy drzwi, ujrzał jednego z owych rzadko spotykanych 
ludzi: prawdziwego posłańca z Western Union na prawdziwym 
rowerze. Harrison Cooper podpisał dowód przyjęcia telegramu 
i już miał zamknąć drzwi, gdy zauważył, że chłopak wpatruje 
się intensywnie w Machinę Mobiusową.  
     - Co to ma być? - wykrzyknął chłopak. 
     Harrison Cooper odsunął się i pozwolił mu obejść szerokim 
łukiem Machinę. Oczy chłopca tańczyły, mierząc wzrokiem ogromną 
ósemkę z błyszczącej miedzi, mosiądzu i srebra. 
     - Jasne! - zawołał w końcu, szeroko uśmiechnęty. - Maszyna 
czasu! 
     - Strzał w dziesiątkę! 
     - Kiedy pan wyrusza? - spytał chłopak. - Gdzie się pan uda, 
z kim się spotka i kiedy? Z Aleksandrem? Cezarem? Napoleonem! 
Hitlerem?! 
     - Nie, nie! 
     Chłopiec rozszerzył swą listę. 
     - Lincolnem... 
     - To już bardziej prawdopodobne. 
     - Generałem Grantem! Rooseveltem! Benjaminem Franklinem! 
     - Franklinem, tak! 
     - Czyż nie szczęściarz z pana? 
     - Szczęściarz? - Harrison Cooper, oszołomiony, odkrył, że 
potakuje. - Tak, na Boga... i nagle.
     Nagle już wiedział, dlaczego o świcie płakał. 
     Potrząsnął dłonią chłopaka. 
     - Wielkie dzięki. Jesteś katalizatorem... 
     - Kata...? 
     - Moim testem Rorschacha. Sprawiłeś, że sporządziłem 
własną listę, a teraz, szybko, nie obraź się, ale - uciekaj! 
     Drzwi zatrzasnęły się. Cooper pobiegł do telefonu w 
bibliotece, wystukał numer i czekał, prześlizgując się wzrokiem 
po tysiącach książek na półkach. 
     - Tak, tak - mruczał, muskając spojrzeniem wspaniałe, 
wyzłocone słońcem tytuły. - Niektórzy z was. Dwaj, trzej, może 
czterej. Halo? Sam? Samuel? Czy możesz zjawić się tu w ciągu 
pięciu minut albo jeszcze lepiej trzech? Nagły wypadek. 
Przychodź! 
     Gwałtownie cisnął słuchawkę i odwrócił się, wyciągając 
rękę. 
     - Szekspir - szepnął. - Willy, Williamie, czy będziesz to 
ty? 
 
     Drzwi laboratorium otwarły się. Sam/Samuel wsunął do 
środka głowę i zamarł. 
     Bowiem tam, szedzący w centrum swej wielkiej, 
Mobiusowskiej ósemki, odziany w skórzaną kurtkę i wysokie, 
błyszczące buty, zaopatrzony w kanapki na drogę, tkwił 
Harrison Cooper. Jego ramiona poruszyły się, łokcie 
sterczały po bokach, palce unosiły czujnie nad klawiaturą 
komputera.  
     - Gdzie twoja czapka-pilotka i gogle? - spytał Samuel. 
     Harrison Cooper wygrzebał je z kieszeni i założył, 
uśmiechając się krzywo. 
     - Podnieście Titanica, a potem go zatopcie! - Samuel 
podszedł do cudownej maszyny i spojrzał wprost na jej 
niesamowitego pasażera. - I co, Cooper, co zamierzasz? - 
zawołał. 
     - Dziś rano obudziłem się we łzach. 
     - Jasne. Wczoraj wieczór przeczytałem ci na głos książkę 
telefoniczną. To na pewno dlatego. 
     - Nie. Czytałeś mi to! 
     Cooper podał mu książki. 
     - Oczywiście! Kłapaliśmy do trzeciej, pijąc za zdrowie 
literatury angielskiej! 
     - I uzyskałem odpowiedź - łzy! 
     - Na co? 
     - Na to, co stracili. Na fakt, że umarli nieznani, 
niedostrzeżeni. Na ponurą prawdę, że doceniono ich i 
pokochano dopiero w latach dwudziestych! 
     - Przestań gadać i przejdź do rzeczy - rzucił Samuel. - 
Wezwałeś mnie, aby wygłaszać kazania, czy może chcesz prosić o 
radę? 
     Harrison Cooper wyskoczył z machiny i pchnął przyjaciela w 
stronę biblioteki. 
     - Musisz sporządzić dla mnie mapę wyprawy! 
     - Wyprawy?  
     - Wyruszam w podróż, w drogę, Szlakiem Wielkiej Literatury. 
Jako jednoosobowa Armia Zbawienia! 
     - Chcesz ratować życia? 
     - Nie, dusze. Co komu po życiu, jeśli dusza jest martwa? 
Siadaj! Przypomnij mi wszystkich pisarzy, którymi zachwycaliśmy 
się w nocy, przywodząc mnie do porannych łez.  Masz tu brandy. Pij. 
Pamiętasz? 
     - Pamiętam! 
     - Wymień ich zatem. Pierwszy - melancholik z Nowej Anglii. 
Smutny pustelnik, który wyrzekł się świata. Powinien był 
utonąć w morzu, zagubiona, sześćdziesięcioletnia dusza! A teraz, 
o jakich innych smutnych geniuszach rozmawialiśmy? 
     - Boże! - wykrzyknął Samuel. - Zamierzasz ich odwiedzić? 
Och, Harrisonie, Harry, uwielbiam cię! 
     - Zamknij się! Pamiętasz, jak należy pisać dowcipy? 
Najpierw się śmiejesz, a potem cofasz myślą. Płaczmy zatem i 
cofnijmy się kanalikami łzowymi aż do źródła. Płaczmy nad 
Wielorybem, by odnaleźć płotki! 
     - Zdaje się, że wczoraj cytowałem... 
     - Tak? 
     - A potem rozmawialiśmy... 
     - Mów dalej... 
     - Cóż. 
     Samuel przełknął brandy. Ogień oparzył mu oczy. 
     - Zapisz to! 
     Zanotowali i rzucili się biegiem. 
 
     - Co zrobisz, kiedy już tam dotrzesz, 
doktorze-bibliotekarzu? 
     Harrison Cooper, siedzący z powrotem w cieniu górującej nad 
nim wstęgi Mobiusa, roześmiał się i pokiwał głową. 
     - Tak! Harrison Cooper, dr n. m. - doktor nauk 
międzyliterackich. Uzdrowiciel pięknych, starych, 
wygłodniałych lwów, rozpaczliwie spragnionych czułej miłości, 
choćby niewielkiego aplauzu, słodkiego wina słów, 
przepełniającego moje serce, moje usta. Powiedz "aaa". Na mnie 
już czas. Do zobaczenia! 
     - Niech cię Bóg błogosławi! 
     Cooper nacisnął dźwignię, przekręcił gałkę i w wirze 
metalu, w błysku motylej wstęgi, machina po prostu zniknęła. 
     W chwilę później Machina Mobiusowa skręciła swe atomy - i 
powróciła. 
     - Voila! - krzyknął Harrison Cooper. Policzki miał 
zaróżowione, jego oczy błyszczały. - Gotowe! 
     - Tak szybko? - zdumiał się jego przyjaciel Samuel. 
     - Minuta tutaj oznacza godziny w drodze. 
     - Udało ci się? 
     - Spójrz! Oto dowód. 
     Z jego podbródka kapały łzy. 
     - Co się zdarzyło? Mów! 
 
     Żyroskop zawirował, świąteczna wstęga zakręciła się wokół 
siebie, bez końca. W powietrzu pojawiła się widmowa zasłona, 
która po sekundzie rozpłynęła się bez śladu. 
     Książki przybyły pierwsze zupełnie jakby wypadły z 
taśmociągu, niemal wyprzedzając kroki. W ślad za nimi 
zjawiły się na wpół widoczne stopy, spowite w mgłę nogi i 
ciało i wreszcie głowa mężczyzny, który - podczas gdy wstęga 
z powrotem kreśliła spiralę w nicość - przycupnął nad 
książkami jak gość grzejący się przy kominku.  
     Dotknął palcami tomów, wsłuchany w mroczny
korytarz, niosące z dołu stłumione głosy biesiadników. Tuż przy 
jego łokciu ział otwór drzwi, z którego napływała falami 
delikatna woń choroby, pojawiająca się i znikająca wraz ze 
słabym oddechem tkwiącego w środku pacjenta. Z rozciągającego 
się na parterze świata wieczoru i dobrego zdrowia 
dobiegały brzęki talerzy i sztućców. Korytarz i pokój chorego 
były na razie puste. Za chwilę ktoś może wspiąć się po schodach, 
niosąc tacę dla półsennego człowieka. 
     Harrison Cooper podniósł się cicho, sprawdził schody i 
dźwigając słodkie naręcze książek wkroczył do sypialni. Po obu 
stronach łoża płonęły świece, pośrodku zaś leżał na wznak 
umierający mężczyzna. Jego dłonie spoczywały nieruchomo, głowa 
całym ciężarem wspierała się o poduszkę, oczy zaciskały się 
mocno, usta wykrzywiał grymas - jakby chory wzywały sufit czy może 
samą śmierć, aby opadła na niego i dokończyła dzieła. 
     Powieki starca zatrzepotały, wyschnięte usta rozsunęły 
się, z nozdrzy ze świstem uleciało powietrze.  
     - Kto to? - szepnął. - Która godzina? 
     - "Gdy tylko stwierdzę, że usta wykrzywiają mi się ponuro, 
gdy tylko do duszy mej zawita wilgotny, dżdżysty listopad, wtedy 
uznaję, że już wielki czas udać się na morze jak najrychlej"* - 
odparł cicho stojący u stóp łoża podróżny. 
     - Co, co takiego? - wyszeptał stary człowiek. 
     - "Taki mam właśnie sposób odpędzania splinu i regulowania 
krwiobiegu" - zacytował gość, który tymczasem zdążył już wsunąć 
po książce pod dłonie umierającego. Drżące palce mężczyzny 
drapały okładki, po czym cofnęły się, by ponownie dotknąć
sztywnych opraw, niczym dłonie czytające alfabet Braille'a. 
     Jedną po drugiej wędrowiec unosił książki, demonstrując 
okładki, pokazując kolejne strony tytułowe. Na każdej z nich 
data wydania powieści unosiła się na falach, by spocząć gdzieś 
na brzegach nieznanej przyszłości. 
     Oczy chorego badały okładki, tytuły, daty, aż wreszcie 
skupiły się na jasnej twarzy gościa. Starzec westchnął, 
zdumiony. 
     - Mój Boże, wyglądasz na podróżnika. Skąd przybywasz? 
     - Czy widać po mnie lata? - Harrison Cooper pochylił się 
naprzód. - Przynoszę ci zatem Zwiastowanie. 
     - Takie rzeczy przytrafiają się jedynie dziewicom. Lecz pod 
tym stosem nie czytanych książek nie pogrzebano dziewicy. 
     - Przybywam, aby cię uwolnić. Przynoszę wieści z daleka. 
     Oczy starca powędrowały ku tomom, złożonym pod jego 
drżącymi dłońmi. 
     - Moje? - wyszeptał. 
     Wędrowiec z powagą skinął głową, kiedy jednak na policzki 
chorego wypłynął lekki rumieniec, a oczy i usta nabrały 
radosnego wyrazu, uśmiechnął się. 
     - A zatem jest nadzieja? 
     - Tak! 
     - Wierzę ci - starzec odetchnął, po czym zapytał: - 
Dlaczego? 
     - Ponieważ - odparł nieznajomy, stojący u stóp łoża - cię 
kocham. 
     - Ja pana nie znam! 
     - Ale ja ciebie znam - od dziobu po rufę, od burty do 
burty, od czubka masztu po reling, każdy dzień twego długiego 
życia, aż do dzisiaj. 
     - O, słodkie dźwięki! - wykrzyknął starzec. - Każde 
wypowiadane przez ciebie słowo, każdy błysk twoich oczu jest 
prawdziwy niczym podstawy świata. Jak to możliwe? - Na jego 
powiekach zalśniły łzy. - Dlaczego? 
     - Bowiem ja jestem prawdą - powiedział wędrowiec. - 
Przebyłem długą drogę, żeby cię odnaleźć i rzec: nie zginąłeś. 
Twoja wielka Bestia jedynie na krótko zatonęła. W latach, które 
nadejdą, zagubionych w przyszłości, wielkich i wspaniałych, 
prości ludzie zbiorą się przy twoim grobie i zakrzykną: "Wznosi 
się, opada, wznosi się, opada, wznosi się!", i biały ogrom 
popłynie ku powierzchni, złowieszczy olbrzym, tańczący pośród 
fal i ogni Świętego Elma, a ty wraz z nim, obaj nieodłącznie 
związani, i nie da się orzec, gdzie on się kończy, a ty 
zaczynasz, czy też gdzie ty stajesz, a on rusza dookoła świata, 
pociągając za sobą i tobą flotę bibliotek, przez nieskończone 
wody, z załogą młodszych bibliotekarzy i czytelników, 
tłoczących się na pokładzie, aby sporządzić mapę waszych 
wypraw, czujnie nasłuchujących waszych zagubionych w dali 
krzyków o trzeciej godzinie poranka.  
     - Na rany Chrystusa! - jęknął mężczyzna, spowity w całun 
pościeli. - Do rzeczy, człowieku, do rzeczy! Czy mówisz prawdę? 
     - Masz na to moją rękę. Zaklinam się na mą duszę i krew 
serdeczną. - Gość podszedł, wcielając słowa w czyn, i ich ręce 
uścisnęły się, tworząc jedność. - Zabierz ze sobą do grobu te 
dary. W swych ostatnich godzinach licz kartki niczym paciorki 
różańca. Nie mów nikomu, skąd się wzięły. Szydercy wytrąciliby 
ci z rąk owe rytualne paciorki. Odmawiaj zatem swój różaniec w 
mroku przed świtem, a brzmi on: będziesz żył wiecznie. Jesteś 
nieśmiertelny. 
     - Dość już, proszę! Milcz! 
     - Nie mogę. Wysłuchaj mnie. Gdziekolwiek przeszedłeś, 
zapłonie cudowny ognisty szlak: w Zatoce Bengalskiej, na 
Oceanie Indyjskim, Przylądku Dobrej Nadziei, wokół Hornu, aż 
po krawędź piekieł, tak daleko, jak sięga ludzkie oko.  
     Jeszcze mocniej ścisnął dłoń starca. 
     - Przysięgam. W latach, które nadejdą, miliony milionów 
zgromadzą się u twego grobu, aby życzyć ci spokojnego snu i 
ogrzać kości. Słyszysz? 
     - Wielki Boże, właściwy z ciebie kapłan do oddania mi 
ostatniej posługi. A czy spodoba mi się własny pogrzeb? Owszem. 
     Jego uwolnione ręce powróciły do leżących u boków książek, 
podczas gdy żarliwy gość unosił kolejne tomy i intonował daty: 
     - 1922... 1930... 1935... 1940... 1955... 1970. Czy możesz 
odczytać i pojąć, co to oznacza? 
     Podsunął ostatnią książkę tuż przed twarz starca. Płonące 
oczy poruszyły się. Wargi drgnęły. 
     - 1990? 
     - Tak. Sto lat od dzisiaj. 
     - Dobry Boże! 
     - Muszę już iść, ale najpierw chcę usłyszeć. Rozdział 
pierwszy. Mów. 
     Wzrok starca umknął w bok, jego oczy zapiekły nagle. 
Oblizał wargi, szukając właściwych słów, aż wreszcie wyszeptał, 
płacząc: 
     - Imię moje: Izmael. 
 
     Padał śnieg i znów śnieg, i jeszcze więcej śniegu. W 
zawierusze bieli błysnęła srebrna wstęga, aby z donośnym szeptem 
wypuścić z siebie w obłoku Czasu wędrownego bibliotekarza i jego 
wór książek. Zupełnie jak nóż przecinający oprószony śniegiem 
chleb, wstęga, unosząc materializującego się wędrowca, 
przeniknęła wraz z nim przez mur szpitala, do pokoju białego 
niczym grudzień. Tam, opuszczony, leżał mężczyzna, blady niczym 
śnieg i wiatr. Jeszcze młody, spał, z wąsami przylepionymi 
gorączką do ust. Zdawał się nie dostrzegać posłańca, który 
nawiedził przestrzeń obok jego łóżka, ani nie interesować się 
jego obecnością. Jego oczy pozostały zamknięte, wargi nie 
rozchyliły się, aby wpuścić większy haust powietrza. Leżące po 
bokach ręce nie otwarły się na przyjęcie darów. Wyglądał jak 
ktoś już złożony do grobu i dopiero dźwięk głosu gościa 
sprawił, że jego oczy zadrżały pod spuszczonymi powiekami. 
     - Czy jesteś zapomniany? - spytał głos. 
     - Nigdy nie narodzony - odparł blady mężczyzna. 
     - Nikt cię nie pamięta? 
     - Tylko. Tylko we Francji. 
     - Niczego nie napisałeś? 
     - Nic godnego uwagi. 
     - Poczuj wagę tego, co kładę na twoim łóżku. Nie, nie 
patrz. Czuj. 
     - Ciążą niczym nagrobki. 
     - Są na nich napisy, ale to nie nagrobki. To nie marmur, 
tylko papier. Daty, owszem, ale daty jutra, pojutrza, i 
następnych dziesięciu tysięcy dni. A obok każdej twoje nazwisko. 
     - To niemożliwe. 
     - Już się stało. Pozwól, że odczytam niektóre. Słuchaj! 
Maska? 
     - Śmierci szkarłatnej. 
     - Upadek...? 
     - Domu Usherów! 
     - Studnia? 
     - Wahadło! 
     - Serce? 
     - Oskarżycielem! Moje serce! Serce! 
     - Powtórz: Na miłość boską, Montresorze. 
     - To głupota. 
     - Powtórz: Montresorze, na miłość boską. 
     - Na miłość boską, Montresorze! 
     - Czy widzisz ten napis? 
     - Widzę! 
     - Przeczytaj datę. 
     - 1994. Nie ma takiego roku. 
     - Jeszcze raz, i nazwę wina. 
     - 1994. Amontillado. I moje nazwisko. 
     - Tak! A teraz potrząśnij głową. Niechaj zadźwięczą 
dzwoneczki błazna. Oto zaprawa do ostatniej cegły. Szybko! 
Jestem tu, aby pogrzebać cię żywcem pod książkami. Kiedy 
przybędzie śmierć, jak ją powitasz? Okrzykiem i...? 
     - Requiescat in pace? 
     - Jeszce raz. 
     - Requiescat in pace! 
     Ryknął Wicher Czasu i pokój opustoszał. Zwabione 
śmiechem pielęgniarki wbiegły do środka, próbując pochwycić 
książki, które przygniatały go radosnym ciężarem.  
     - Co on mówi? - zawołała jedna z nich. 
 
     W Paryżu, godzinę, dzień, rok, minutę później, na 
iglicy kościoła zabłysły ognie Świętego Elma. Błękitny blask 
rozjaśnił mroczną alejkę, na rogu zabrzmiał miękki tupot 
nóg, wiatr zawirował nagle niczym niewidzialna karuzela i 
wreszcie czyjeś kroki zadźwięczały na stopniu prowadzącym do 
drzwi. Za owymi drzwiami leżała sypialnia, której okno 
otwierało się na dalekie, wypełnione muzyką i ludźmi 
kafejki. W łóżku obok okna leżał wysoki mężczyzna, jego 
blada twarz trwała nieruchomo aż do chwili, gdy usłyszał w 
swym pokoju obcy oddech.  
     Nagle dojrzał przed sobą mroczną postać. Przybysz 
pochylił się i padające zza okna światło ukazało jego twarz 
i usta, które odetchnęły i przemówiły, wypowiadając jedno, 
jedyne słowo: 
     - Oscar?
                                      Przełożyła Paulina Braiter

* Przełożył Stanisław Wyrzykowski 

                        RAY BRADBURY 
   Amerykanin urodzony w 1920 r., należący do czołówki 
twórców gatunku. W 1937 r. odkrył fandom i spotkał Forresta 
Ackermana i Henry'ego Kuttnera; wspólnie zaczęli wydawać 
fanzin "Futura Fantastica". Na początku lat czterdziestych 
Bradbury miał już swój określony styl pisarski: poetycki, 
symboliczny, nostalgiczny, ze skrzywieniem w stronę horroru. 
Charakterystyczne opowiadanie dla tego okresu - "Mały
morderca" - znajduje się w autorskiej antologii "Rakietowe 
dzieci". Większość opowiadań Bradbury'ego, nie zawsze 
udanych, trafiała do "Weird Tales" i tego typu pism.
   Pierwsze opowiadanie z serii marsjańskiej ukazało się w 
1946 r., była to "Wycieczka ma milion lat". W 1950 r. 
pojawił się pełny tom "Kronik marsjańskich". W rok później 
powstał następny zbiór pt. "Człowiek ilustrowany" (zbiór ten, 
którego fragmenty drukował przed laty "Przekrój", dotąd nie 
ukazał się w Polsce, ale przygotowujemy go do naszej 
książkowej serii).
   Bradbury szybko wyszedł z "getta SF" i zajął się lepiej 
płatną twórczością. Pisał scenariusze do takich filmów jak 
"It Came from Outher Space", "The Beast from 20 000 
Fathoms" czy "Moby Dicka".
   Powieść "451ř Fahrenheita" została sfilmowana przez 
Francoisa Truffauta (1966). Dwa lata później na ekrany 
trafił "The Illustrated Man".
   Jak pisał nieco złośliwie James Gunn, Bradbury jest 
przedstawicielem tej dość licznej w science fiction grupy 
twórców, jaką są autorzy opowiadań; należy jednak również do 
bardziej ekskluzywnego grona, obejmującego m.in. również 
Harlana Ellisona: są to autorzy opowiadań, którym się 
powiodło, choć nigdy nie napisali prawdziwej powieści. "451ř 
Fahrenheita" jest wydłużoną nowelą, "Słoneczne wino" to 
zbiór opowiadań z jednym bohaterem, a "Something Wicked This 
Way Comes" powstało z rozwinięcia opowiadania. (Tę ostatnią 
powieść niedługo zaproponujemy Państwu na łamach "NF"). Za 
to Brian Aldiss powiedział o Bradburym tak: Jeden z naszych 
najwybitniejszych marzycieli był pierwszym, który wziął 
wszystkie akcesoria SF i wykorzystał je jako wyjątkowo 
osobiste środki wyrazu dla swego cokolwiek baśniowego 
poglądu na Wszechświat.
                                                 D.M.
