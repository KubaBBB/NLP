Autor: JACEK SOBOTA
Tytul: GŁOS BOGA


Z "NF" 2/96

                         Z własnej 
                         woli
                         jak pięść 
                         się zwinął
                         i unika 
                         świata
                          (F. Kafka, 
                           "Osiem 
                           notatników")

   1. Słońce zachodziło krwawo, jakby zapowiadając tym samym 
rychłe rzezie i podboje.
   Memento pomyślał, że słońce za często zachodzi krwawo.
   Z zawodu i zamiłowania Memento był filozofem i często 
miewał myśli o charakterze egzystencjalnym. W tej chwili na 
przykład zastanawiał się poważnie, czy powinien pozbawić się 
wzroku, skoro trafiały się widoki tak monumentalne jak 
krwawo zachodzące słońce nad bezkresnymi, zda się, 
wrzosowiskami.
   Wrzosowiska nie miały końca niczym spokojne wody Morza 
Martwego, które filozof widział raz w życiu - przed laty. 
Pamiętał, że woda falowała lekko jak pierś kobiety pod 
delikatnym dotykiem.
   - Postanowione - powiedział Memento.
   Mówił do siebie.
   Zamierzał, wzorem radykalnych myślicieli starożytnych, 
definitywnie odciąć się od świata zewnętrznego i bodźców 
płynących zeń w zgubnym nadmiarze. Pragnął zgłębić naturę 
Boga Milczącego, usłyszeć Jego Głos. W tym celu, jak uznał, 
dobrze byłoby nielitościwie wykłuć sobie oczy. W tym celu 
również przebywał w zawilgoconej komnacie Samotnej Wieży w 
zamku Kaltern, z nikim się nie kontaktując, rozmawiając jeno 
z rzadka z sobą samym. Jedynym człowiekiem, jakiego widywał, 
była niema kobieta, która raz dziennie donosiła mu 
pożywienie.
   Trzecim i ostatnim zarazem mieszkańcem Kaltern 
opustoszałego po śmierci hrabiego Mortena był kat bez 
imienia - jego jednak Memento nie widywał w ogóle, bowiem 
noce i dni oprawca spędzał w lochach. Samotność łączyła kata 
i filozofa. Samotność dojmująca jak ból gnijącej nogi 
Memento.
   Noga gniła mu od dłuższego czasu, lecz nie zgadzał się na 
jej usunięcie, choć niema kobieta nieraz sugerowała mu to na 
migi. Gnijąca kończyna wprawiała Memento w stan mistycznego 
uniesienia. Wydawało mu się czasem, że widzi cień Boga. Albo 
że słyszy Jego szept. Miało to wiele wspólnego z trawiącą 
ciało gorączką. Memento czuł na plecach zimny oddech 
śmierci.
   Drzwi otworzyły się z potępieńczym zgrzytem wysłużonych 
zawiasów i przerwały filozofowi rozmyślania nad słynnym 
zdaniem Gragoriausa: "Albo Bóg raz jeno przemówił, kiedy 
świat tworzył z niczego, albo przemawia nieustannie, i 
dzięki temu świat ciągle jeszcze trwa".
   Do komnaty bezszelestnie wsunęła się niema kobieta. 
Przyniosła filozofowi chleb i mleko. Mleko było niezbędnym 
dodatkiem do chleba, który osiągał twardość kamienia.
   Memento nie czuł już głodu, wciąż jednak zmuszał się do 
jedzenia, by przedłużyć swe bytowanie na tym padole łez, 
cierpienia, krwi i potu. Miał nadzieję usłyszeć Głos Boga 
jeszcze za życia.
   Po śmierci mogło już w tym nie być żadnej filozofii.
   Ze zdumieniem zaobserwował zaznaczającą się u kobiety 
ciążę. Pomyślał, że ojcem musi być kat, no bo któż inny. Kat 
z kolei nabierał przekonania, że niemowa jest kochanką 
filozofa.
   Obaj byli w błędzie.
   Niemowa była potwornie brzydka, miała masywne rysy, a już 
szczególnie szczękę, jej oczy były nieokreślonego koloru, 
przetłuszczone włosy zasię miały barwę lnu.
   W Memento kobieta wzbudziłaby z pewnością uczucie 
litości, gdyby nie to, że zajęty był litowaniem się nad sobą 
i nad światem całym. Dokładnie w tej kolejności.
   Czasem, w przypływie dławiącej rozpaczy, filozof myślał, 
że Bóg jest niemy, jak ta kobieta. Albo że w ogóle nie ma 
Boga. Obie ewentualności wydawały mu się jednako 
przerażające.
   Kiedy kobieta opuściła komnatę, filozof sięgnął z trudem 
do torby pełnej uczonych ksiąg w skórzanych oprawach. 
Niektóre były nawet ilustrowane. Ich autorzy sądzili, że coś 
wiedzą. Byli i tacy, którzy powiadali: "Wiem, że nic nie 
wiem". Mimo to pisali książki.
   Oprócz książek w torbie był sztylet o ostrzu wąskim jak 
usta Memento. I ostrym jak jego język.
   Kiedyś kochanka filozofa porównała jego usta do szramy. 
Niewiasta była po trosze poetką, po trosze zasię karczemną 
dziewką ze skłonnościami do karczemnych awantur. Jako bardzo 
jeszcze młody człowiek Memento doszedł do wniosku, że 
kobiety puchem są jeno marnym i niczym więcej. Nigdy żadnej 
naprawdę nie pokochał. Jedyną jego miłością była filozofia. 
Kiedy uprawiał miłość z nikczemnymi dziewkami, miał przed 
oczami ustępy z dzieł filozoficznych i dopiero przypominanie 
sobie szczególnie wyrafinowanych myśli w połączeniu z 
fizycznym czysto oddziaływaniem dziewek doprowadzało go do 
spełnienia. Często zastanawiał się, jak sobie radzą z tym 
problemem kowale.
   - Dość!!! - krzyknął w celu zagłuszenia nazbyt frywolnych 
myśli.
   Przyłożył ostrze sztyletu do oka i już zamierzał 
nacisnąć, kiedy jego uwagę przykuł niespodziewany refleks 
zachodzącego słońca. Przyczyną zjawiska okazał się jeździec, 
najpewniej zakuty w zbroję. Filozof pomyślał, że jest to 
błędny rycerz z obłędem w oczach.
   Już po chwili Memento zapomniał o jeźdźcu, a jego 
wyrafinowany umysł zaprzątnęły myśli o ślepej uliczce.
   Odwiedził niegdyś straszliwie zatłoczone miasto Barden, 
liczące podobno ponad pięćdziesiąt tysięcy nieczystych dusz. 
Miasto nie przypadło Memento do gustu, powietrze wypełniały 
nieprzyjemne zapachy, ludzie zdawali się być wypłowiali - 
zapewne z braku świeżego powietrza. Dziewki z kolei były 
wulgarne i przekonane o dziejowej misji swojego rzemiosła 
więc nie miały nawet odrobiny poezji. Któregoś dnia filozof 
po raz pierwszy w życiu ujrzał ślepą uliczkę i od razu 
pomyślał, że to metafora sensu ludzkiego bytowania tudzież 
jego braku. W tej chwili wydawało mu się, że gdy 
własnoręcznie pozbawi się wzroku, porównanie jego losów do 
ślepej uliczki nabierze cech niepokojącej dosłowności. 
Natychmiast pocieszył się jednak, że ludzie zasadniczo 
różnią się od ulic, a ślepcy od ślepych uliczek. Ulice nie 
miewają problemów natury egzystencjalnej, nie muszą napychać 
sobie kałdunów ani zdobywać względów - to względne pojęcie - 
dziewek. Nie muszą zabijać, by przeżyć.
   Nie muszą myśleć o milczeniu Boga.
   Z oddali doszły filozofa niewieście okrzyki. Kobieta 
śmiertelnie czegoś się obawiała i oznajmiała to światu 
przenikliwym głosem. Do tej pory jedyną kobietą na zamku 
Kaltern była niemowa. Memento widział dwa wyjścia: albo 
niema służąca w tajemniczy sposób odzyskała głos, albo też 
pojawiła się druga kobieta, tym razem obdarzona głosem, od 
którego drżały ściany.
   - Czego ode mnie chcecie?!!! - krzyczała. Głos dochodził 
stłumiony, jakby spod ziemi, najpewniej z lochów. Kat musiał 
mieć z tym wiele wspólnego.
   Już bez dalszych wahań zabrał się do wykłuwania oczu. 
Szło mu opornie, była to jedna z tych czynności, które człek 
wykonuje po raz pierwszy i ostatni zarazem. Podobnie jest na 
przykład z umieraniem. No i z przychodzeniem na świat.
   Poniewczasie filozofowi przyszło na myśl, że mógł przecie 
poprosić o przysługę fachowca z lochów. Mądry filozof po 
szkodzie.
   Po wyłupieniu pierwszego oka Memento stracił na chwilę
przytomność. Kiedy ją jednak odzyskał, natychmiast wyłupił 
drugie. Na razie nie poprawiło mu to jasności myślenia, a 
już z całą pewnością nie wpłynęło dobrze na jasność 
widzenia.
   Niema kobieta nie okazała gwałtownych uczuć na widok 
jatki. Musiała w swoim życiu widywać wiele krwi. Potu. 
Cierpienia. I łez. Z kamiennym spokojem opatrzyła rany 
filozofa. Tylko jej dziwne oczy o nieokreślonym kolorze były 
smutne. Tego już jednak Memento nie mógł zobaczyć.
   Żeby choć na chwilę zapomnieć o bólu gnijącej nogi i 
oczodołów, Memento począł rozważać dowody na istnienie Boga. 
Był to w istocie jeden dowód, jeno w czterech częściach. Po 
pierwsze, niepodważalny fakt istnienia ruchu warunkował 
istnienie Pierwszego Poruszyciela. Po drugie, zróżnicowana 
doskonałość istniejących rzeczy warunkuje istnienie Istoty 
Doskonałej. Z istnienia przypadkowości wnosi się z kolei o 
istnieniu Istoty Koniecznej. Po czwarte zasię i ostatnie, 
skoro w przyrodzie istnieje przyczynowość, musi być również 
Przyczyna Pierwsza.
   - Dobrze!!! - krzyknął Memento, chcąc zagłuszyć 
cierpienie. - Ale to wszystko nie tłumaczy zaklętego 
milczenia Boga!
   Memento uważał dowody za niewarte funta kłaków. "To nie 
dowody, to pobożne życzenia" - mawiał w przypływach złego 
nastroju, czyli dość często. Bo czyż nie jest w istocie tak, 
że świat składa się z małych cząstek, a te z jeszcze 
mniejszych, i tak dalej aż w nieskończoność? Aż do pustki 
zupełnej?! A owa pustka oznacza, że świat złudzeniem jest 
jeno i niczym więcej. Oznaczałoby to również, że Bóg z 
lubością uprawia pustosłowie monstrualne. Czymże byłby 
wówczas świat: snem, grą oszukiwanych zmysłów, odbiciem na 
wodzie, cieniem cienia, uczciwością złodzieja, cnotą 
dziewki?
   - Mądrością filozofa! - krzyknął Memento i zaśmiał się 
gorzko.
   Albo przyczynowość świata. Rzekoma przyczynowość. Czyż 
nie jest tak, że każda przyczyna ma swoją własną, i tak bez 
początku i bez końca, aż okaże się, że przyczyny pierwszej 
po prostu nie ma!!!
   Przez chwilę Memento wydawało się, że słyszy zduszony 
chichot dochodzący zewsząd, ale to jady z nogi filozofa 
zakłócały równowagę jego czterech zmysłów.
   Wtedy usłyszał głos pełen zwierzęcego bólu.
   - Aaaaaaaaaa!!!!
   Ale i w jego realność nie uwierzył.
   Potem zasnął. Śniły mu się uszy zamienione w popiół.
   Nie obudził się już. Gnijąca noga wykopała go z tego 
świata. Umarł, nie usłyszawszy Głosu Boga.

                           Wiara 
                           jak gilotyna,
                           tak ciężka, 
                           tak lekka
                            (F. Kafka, 
                             "Osiem 
                             notatników")

   2. Słońce stanęło w miejscu na najwyższym punkcie 
nieboskłonu, paląc stamtąd świat.
   Bezimienny kat i jego towarzysz koczowali na gościńcu, 
trzeci dzień czekając na przyszłą ofiarę. Wokół rozciągały 
się wrzosowiska. Jeszcze kilka dni takich niespotykanych o 
tej porze roku upałów i rośliny zmarnieją.
   Normalny człowiek, obdarzony przeciętną cierpliwością, 
dawno straciłby wiarę w powodzenie przedsięwzięcia. Ale kat 
nie rościł sobie pretensji do normalności, jego wiara zasię 
mogła przenosić góry i doliny.
   Towarzysz kata nosił imię Mori.
   Spotkali się trzy dni wcześniej. Kat pracował w 
przyjemnie wilgotnym zaciszu lochów nad najnowszym dziełem, 
które - już po śmierci genialnego konstruktora - 
zrewolucjonizować miało system wymierzania sprawiedliwości i 
niesprawiedliwości. W innej rzeczywistości bardzo podobną 
machinę nazwano na cześć jej stwórcy "gilotyną". Ponieważ 
kat nie znał swojego imienia i nie było pośród żywych człeka 
lepiej odeń w tym względzie poinformowanego, urządzenie 
miało zostać nazwane "Bezimienną Machiną". To dość długa 
nazwa, ale przecie wynalazca pierwszego w tej rzeczywistości 
automobilu nazywać się będzie Gorronthrikell.
   Kat przerwał pracę, by odetchnąć wilgotnym powietrzem 
lochów. Pomieszczenie tonęło w półmroku. Wokół Bezimiennej 
Machiny walały się bezgłowe trupy kurczaków pomordowanych w 
celach eksperymentalnych metodą prób i błędów. Kamienna 
posadzka mokra była od krwi, a powietrze przesiąknięte 
charakterystyczną wonią niewinnie pomordowanych ofiar.
   Nad wejściem do lochu wisiało godło rodu Mortenów: 
Bezgłowy Orzeł. Była to zaiste ponura metafora losów 
hrabiowskiej rodziny.
   Jeszcze niedawno katu bardzo brakowało pana na zamku 
Kaltern. Hrabia codziennie torturowany na własne życzenie 
nadawał sens istnieniu oprawcy. Po śmierci Mortena kat 
długo nie mógł dojść do siebie. Zastanawiał się nawet nad 
samobójstwem. Aż niespodziewanie odnalazł utracony sens 
życia. Pomyślał wówczas - to było jak nagła iluminacja - że 
Bóg wcale nie milczy, jak to się wszystkim zdaje. Po prostu 
mało kto Go słyszy! Oprawca uznał wówczas, że świat okrutny 
jest i zły nie bez przyczyny i że wszelakie akty 
nieposzanowania czyjegoś zdrowia, ewentualnie życia są 
właśnie Głosem Boga!!! W takim razie Bóg okazuje się 
nieoczekiwanie rozmowną istotą. Idąc dalej tym tropem, kat 
nabierał przekonania, że sam nie jest niczym innym jeno 
Boskim Językiem. Był niemal przekonany, że sumiennie 
wykonując swoją pracę, przemawia w imieniu Boga (pozornie) 
milczącego. Przemawiał zatem i okazał się niezwykle 
elokwentnym mówcą.
   Niemal w tym samym momencie, kiedy kat powrócił do 
przerwanej pracy, na dziedzińcu zamku Kaltern zjawił się 
konno wędrowiec. Był krzepkim mężczyzną w sile wieku. Barwy 
jego stroju oraz godło - Bezskrzydła Jaskółka - nie 
pozostawiały żadnych wątpliwości: przybyły był poddanym 
księcia Sorma. Złośliwcy powiadali, że Bezskrzydła Jaskółka 
to bardzo trafny symbol braku lotności umysłowej kolejnych 
spadkobierców książęcego tytułu.
   - Mori jestem - przedstawił się jeździec niemej kobiecie. 
- Nadworny kat księcia Sorma, niechaj jego szczęśliwa 
gwiazda nie gaśnie przedwcześnie. Chcę się widzieć ze 
słynnym Katem Bez Imienia.
   Kobieta zbyła jego słowa milczeniem, co oczywiście nie 
było żadnym afrontem.
   Sprowadziła Moriego krętymi schodami do lochów. 
Bezimienny kat zdziwił się na widok nieznajomego wchodzącego 
z własnej woli do pomieszczenia cieszącego się zasłużenie 
złą przecie sławą. Przyjrzał się Moriemu z uwagą. Twarz 
nadwornego kata księcia Sorma przypominała kamień z wykutymi 
w odpowiednich miejscach otworami, wgłębieniami, rysami. Nie 
była to twarz człowieka nadmiernie błyskotliwego. Albo 
krotochwilnego. Albo kochliwego. Nie znamionowała też 
nadmiaru uczuć. Co tu dużo mówić: twarz Moriego uwiodła 
bezimiennego kata, nie dał tego jednak po sobie poznać.
   Mori, nie zrażony chłodnym przyjęciem, rozsiadł się na 
czymś, co wziął za ławę, a co było drewnianą wprawdzie, ale 
wieloczynnościową machiną tortur. Nie przejmując się 
zaklętym milczeniem kolegi po fachu, opowiedział historię 
swojego życia. Na szczęście, była to krótka historia.
   Ród Morich od stuleci kultywował bogate tradycje tajnego 
posłannictwa tudzież szpiegostwa. Każdy męski potomek rodu, 
a tajemnym zrządzeniem losu innych nigdy nie było, stawał 
się szpiegiem na usługach kolejnych spadkobierców tytułu 
książęcego. Specjalnością Morich było przekazywanie tajnych 
informacji przemyślnie poukrywanych w ich bujnych 
czuprynach. W tym celu wysłannikowi należało najpierw ogolić 
głowę do gołej skóry, wypisać na niej informację, poczekać 
aż włosy odrosną i dopiero wówczas osobnika wysyłano z 
misją. Ród Morich słynął zawsze z szybkich odrostów. 
Niestety, natura powetowała sobie owe jawne kpiny z jej 
praw: Mori wyłysiał w młodym wieku, tracąc tym samym wikt i 
opierunek. To zadecydowało o konieczności rychłego 
przekwalifikowania się, zatem Mori postanowił zostać katem i 
zrealizować tym samym swoje sekretne marzenia dziecięce. Z 
tego też powodu udał się, za zgodą i wiedzą Sorma, do 
słynnego kata z Kaltern, zwanego też Katem Bez Imienia - po 
naukę. Bo nauka to potęgi klucz.
   - Jesteś żywą legendą pośród oprawców, panie - uprzejmie 
zakończył swoją opowieść Mori.
   - Wynoś się stąd - odezwał się bezimienny kat wprawiając 
się tym samym w zdumienie. Myślał, że dawno już zapomniał, 
jak używa się głosu.
   - Nie powiedziałem ci jeszcze o mojej nowej meto...
   - Milczeć - uciął kat-gospodarz. Polubił Moriego, ale 
wciąż nie widział w nim swej potencjalnej ofiary, zatem jego 
ciekawość pozostała uśpiona.
   Mori zagrał ostatnią kartę.
   - Torturuję skazańców za pomocą własnej poezji...
   Ciekawość bezimiennego kata obudziła się, przeciągnęła i 
przyjrzała bacznie Moriemu.
   Okazało się, że Mori nie tylko był tajnym posłańcem i 
katem w jednej osobie, ale jeszcze i poetą. Miernym, co 
prawda, zachował jednak tyle trzeźwości umysłu, by zdać 
sobie sprawę z własnej impotencji twórczej. Gdyby podobną 
trzeźwość zachowywali inni poeci obdarzeni lichym talentem, 
świat mógłby być lepszy.
   Nieoczekiwanie Mori odkrył, że jego poezja działa 
zwłaszcza na umysły lotne i wyrafinowane. Im większe 
wykształcenie prezentował przesłuchiwany, tym szybciej jego 
opór kruszał pod przemożnym naporem poezji Moriego. Ponoć 
najgorzej znosili ją wybitni poeci i trubadurzy. Najdłużej 
wytrzymywali poeci kiepscy.
   Metoda Moriego zaintrygowała bezimiennego kata, który 
niezwykle cenił wszelkie nowinki w dziedzinie katowania.
   - Potrzebny nam obiekt - powiedział. 
   Filozofa od razu zdyskwalifikowali, gnijąca noga za 
bardzo go wycieńczyła. Do niemowy z kolei czuł kat 
sentyment.
   Od tamtej pory minęły trzy dni.
   Słońce prażyło niemiłosiernie, jednak kat nie zwracał na 
tę niedogodność uwagi. Żadnych uwag nie wypowiadał również 
na głos, nade wszystko bowiem cenił sobie powściągliwość, a 
cisza była mu przyszywaną siostrą.
   Nagle Mori podniósł się i bez słowa wskazał na wschód. W 
oddali majaczyła samotna postać pieszo przemierzająca 
wrzosowiska. Pościg był krótki, mieli wszak wierzchowce. 
Niefortunny wędrowiec okazał się kobietą. Była to Joni, do 
niedawna oficjalna kochanka księcia Sorma, zwanego też 
Sormem Bez Palca, która miała nieszczęście popaść w niełaskę 
na skutek swoich nadmiernych oczekiwań majątkowych oraz 
misternych intryg prawowitej małżonki księcia.
   Joni była piękna jak zachód słońca.
   Bezkrwawy zachód słońca.
   Jej portrety, sporządzone przed laty przez książęcego 
malarza, zostały spalone, jej dobra - skonfiskowane na rzecz 
Funduszu Finansowania Kochanek Księcia. Sama, w porę 
ostrzeżona, cudem uniknęła śmierci. Można jednak powiedzieć, 
że wpadła z deszczu pod rynnę. A nawet pod wodospad.
   Wracali do Kaltern. Po drodze minął ich w oddali samotny 
rycerz, najpewniej błędny. Po drodze Joni zdążyła im obiecać 
pół królestwa, bez śladu reakcji na ich kamiennych twarzach. 
Potem, kiedy znaleźli się w lochu, krzyczała jakby ją 
odzierali ze skóry, a nie jeno z odzienia. Kiedy bezimienny 
kat ujrzał ją nagą, w chybotliwym blasku pochodni, jego 
serce stopniało jak wosk, natomiast inny organ o żywotnym 
znaczeniu stwardniał niczył skała. Poczuł wewnętrzny 
konflikt żarliwego obowiązku przemawiania w imieniu Boga
(pozornie) Milczącego z równie żarliwym uniesieniem, jakie 
właśnie go opanowało.
   - Czego ode mnie chcecie?!! - krzyknęła Joni głosem, od 
którego zadrżały ściany.
   Katu serce się krajało, a ręce pociły, pociągnął zatem z 
omszałej butli wypełnionej winem utrzymanym w loszej 
temperaturze. Jeden haust nie pomógł, więc nie zwlekając 
wyczerpał zapasy trunku.
   Zastanawiał się, czy wypuściłby dziewczynę na wolność, 
gdyby nie obecność Moriego. Może nawet żyliby razem długo i 
szczęśliwie z gromadą uroczych pacholąt, które stopniowo 
wprowadzałby w arkana sztuki katowskiej.
   Otrząsnął się i odegnał myśli niegodne kata. Rasowy 
oprawca nie zna przecie litości, a jeśli już zostaną sobie 
przedstawieni, to czas na zmianę rzemiosła.
   Mógłby jeszcze próbować sobie tłumaczyć, że Joni to 
przecie jeno bezbronna ofiara, która w niczym nikomu nie 
wadzi - nie licząc może Sorma Bez Palca i prawowitej jego 
małżonki - ba, ona nawet nie wie nic na tyle istotnego, co 
trzeba by z niej dobywać z pomocą tortur. Ale kat znał starą 
dewizę katowskiego cechu: "Kiedy pyta tortura, odpowiada 
ból", co oznaczało tyle, że zadawanie bólu w celu zdobywania 
informacji jest niedorzecznością. Oprawca mógł przecie 
wmówić każdemu wszystko i nie musiało to mieć nic wspólnego 
z tak zwaną "obiektywną prawdą". Ofiarę katuje się dla 
katowania samego, jak miłość uprawia się dla miłości, a 
sztukę - dla sztuki.
   Jedynym sensem bezinteresownego katowania mogło być 
jeszcze przemawianie w Boskim Imieniu. Dopiero ta ostatnia 
myśl sprawiła, że kat zdołał się umocnić w swojej 
nieczułości.
   - Wy... chcecie mnie zabić, prawda? Dlaczego? - zapytała 
Joni przez łzy.
   - Cóż... - mruknął Mori, przebierając się w katowskie 
odzienie - świat gra na zwłoki...
   Moriemu kobieta nie zawróciła w głowie. Żadna kobieta nie 
zdołała tego dokonać. Miłość była dlań wyłącznie figurą 
stylistyczną, którą wykorzystywał podczas uprawiania swojej 
poezji. Miłość fizyczną uważał z kolei za narzędzie służące 
rozgałęzianiu rodu Morich. Bywało, że śmierć, niczym szalony 
ogrodnik, przycinała gałęzie jak popadnie, wówczas Mori, 
chcąc nie chcąc, zabierał się za uprawę miłości.
   Zbliżał się wieczór. Kiedy powoli, jakby z ociąganiem, 
zapadły wreszcie ciemności, kaci przystąpili do dzieła.  
   Joni w żaden sposób nie potrafiła uwierzyć w bliskość 
swego zejścia z tego padołu łez. Jak każdy młody człowiek, 
nie do końca świadomie, ale jednak sądziła, że w gruncie 
rzeczy jest nieśmiertelna.
   Myliła się.
   Mori rozpoczął tymczasem deklamację swojej poezji, lotnej 
jak katowski topór. Na szczęście Joni nie była nieszczęśliwą 
posiadaczką wyrafinowanego umysłu, zatem poemat nie sprawiał 
jej wielkiej przykrości. Udała nawet zainteresowanie.
   Poemat Moriego ciągnął się jak flaki z patroszonego 
wieprza. W dużym skrócie opowiadał o niezwykłej miłości, 
jaką zapałał pewien słowik do ponętnej wróblicy. Tu 
następował drobiazgowy opis ptaszycy: jej piersi krągłych 
oraz kształtnych nóżek. Ani słowa o piórach czy dziobie. Na 
przeszkodzie bujnemu rozwojowi romansu stanęła rażąca 
niezgodność charakterów obu ptaków. Słowik jak to słowik - 
lubił śpiewać i to nie tylko przy goleniu, wróblicy zaś nie 
podobał się jego głos. Nieustannie zatem uciekała przed 
nieszczęsnym śpiewakiem, co doprowadzało słowika do czarnej 
rozpaczy i szewskiej pasji, a ciągle pogonie zabierały mu 
cenny czas przeznaczony na śpiewanie. Którejś nocy wreszcie, 
kiedy to niczego nie spodziewająca się wróblica zapadła w 
sen, słowik podkradł się i obciął jej skrzydła. Zaraz potem 
usunął sobie język. Było to niewątpliwie rozwiązanie 
zbliżone do idealnego kompromisu, cóż jednak z tego, skoro 
wróblica bez skrzydeł nie pociągała słowika tak bardzo. 
Błyskawicznie ulokował swoje uczucia w pewnej słowiczej 
samicy obdarzonej cudownym głosem i krągłymi piersiami, nie 
wspominając już o nóżkach. Ta jednak nawet nie chciała 
spojrzeć na niemego śpiewaka.  
   W sumie historia bardzo spodobała się bezimiennemu katu, 
który był przecie mistrzem katowania, a nie poetyzowania. 
Doszukał się w niej nawet celnej metafory stanu małżeńskiego 
jako związku opartego na kompromisie obustronnym, który 
polega na tym, że małżonkowie zatracają dla obopólnego dobra 
te swoje cechy, za które - nie wiedząc o tym - darzyli się 
miłością. Tkwił w tym niezrozumiały dla kata paradoks. Ten 
paradoks był niezrozumiały nie tylko dla kata. Tego 
paradoksu nie rozumie nikt.
   Rymy były ciężkie jak kowadła i wydawało się, że lada 
moment przebiją się przez kamienną posadzkę lochu, aż do 
samego piekła.
   - To piękna historia - powiedziała Joni, roniąc obficie 
łzy fałszywego wzruszenia. Oczywiście, wcale tak nie 
uważała, przemawiał przez nią instynkt samozachowawczy. 
Bardzo pragnęła przypodobać się Moriemu i uzyskać w ten 
sposób ułaskawienie. Straszliwie rozwścieczyło to Moriego, 
bo jego torturujący poemat nie przyniósł spodziewanego 
skutku. Było mu wstyd przed bezimiennym katem. Nie miał 
pojęcia, że za kilkaset lat mógłby zostać uznany prekursorem 
wojny psychologicznej. Zły, wyszedł z lochu w poszukiwaniu 
odrobiny wina. Zaschło mu w gardle od poetyckiego 
gardłowania.
   Joni przeniosła błagalne spojrzenia na bezimiennego kata. 
W swoim krótkim życiu nie widziała nikogo choć w połowie 
równie odrażającego. Hrabia Morten niegdyś okrutnie 
torturował kata, by go w ten sposób przysposobić do 
rzemiosła. Młode, nadmiernie rozciągliwe kości nie 
wytrzymały obciążeń i uległy daleko idącym deformacjom. Kat 
przypominał teraz monstrum z sennych koszmarów. Niewiele 
miał wspólnego z ludzką istotą. Mimo to Joni powiedziała:
   - Jesteś wspaniałym mężczyzną, panie...
   Użyła całego swego kunsztu zawodowej kurtyzany, ale i tak 
nieodwołalnie przypieczętowała swój los. Bowiem kat jej nie 
uwierzył. Wiedział, że świat okrutny jest i zły, ale takiego 
ciosu nawet on się nie spodziewał.
   Rozpoczęły się prawdziwe tortury. Bezimienny kat był 
potwornie nielitościwy, lecz nawet w połowie nie był tak 
okrutny, jak Joni wobec niego.
   Co jakiś czas była kochanka Sorma Bez Palca traciła 
przytomność i Moriemu wydawało się, że to już koniec, że 
umarła, że kat pokpił sprawę.
   Ale kat wiedział lepiej.
   Nigdy nikogo nie torturował z tak rozpaczliwą 
zaciekłością. Pomyślał, że Bóg przemawia teraz przez niego z 
niezwykłą jasnością myśli, być może nawet deklamował swoją, 
Boską Poezję.
   Mori patrzył na kata w niemym zachwycie. Wiedział, że 
jest świadkiem kunsztu niespotykanego, niepojętego 
mistrzostwa, którego sam nigdy nie miał dostąpić. Na jego 
przedwczesnej łysinie lśnił w blasku pochodni pot niezdrowej 
emocji.
   Aż nagle kat krzyknął:
   - Aaaaaaaaaa!!!!!
   Był to okrzyk zwierzęcego bólu i cierpienia. Miał teraz 
przed oczami swoje dzieciństwo, kiedy Morten nieustannie 
zadawał mu ból, zawsze oszczędzając przy tym dłonie chłopca, 
bo to dla kata najważniejsze narzędzie. Przypomniał sobie 
swój strach i rozpacz, kiedy dojrzewał i wiedział z niczym 
nie zachwianą pewnością, że żadna kobieta, nawet w 
przypływie szaleństwa, nigdy nie zechce na niego spojrzeć. 
Myślał, że za chwilę pęknie mu serce.
   Ale serca nie pękają z tak nieistotnych powodów.
   Niema kobieta połykała łzy w swojej komnacie.
   Memento umierał w swojej.
   Mori bezwiednie obgryzał paznokcie.
   Bezimienny kat zabił Joni, która nigdy nie mogłaby zostać 
kobietą jego smutnego życia. Nic już nie mogło przynieść 
ulgi jego spopielałej duszy. Zupełnie jakby na duszę kata 
spojrzał Bazyliszek.
   Kat zawsze myślał, że wie lepiej.
   W istocie nie wiedział nic.
   Kiedy skończył z Joni, spojrzał na Moriego wzrokiem 
nieprzytomnym od cierpienia.
   - To było niezwykłe, mistrzu - wyszeptał Mori. Wydało mu 
się, że ma przed sobą Boga we własnej osobie. - Tobie nikt 
nie dorów...
   Nie dokończył myśli, bowiem kat uderzeniem szybkim jak 
myśl rozłupał mu czaszkę dwuręcznym toporem. Był to z jego 
strony akt miłosierdzia, przynajmniej sam tak o tym myślał.
   Potem podszedł do Bezimiennej Maszyny i spokojnie położył 
głowę pod ostrzem. Nie wahał się. Miał nadzieję, że 
obcinając sobie głowę, pozbawia tym samym Boga jego języka.
   Mylił się.

                     Nieme 
                     niebo 
                     tylko 
                     niemym 
                     odpowiada
                      (F. Kafka, 
                       "Osiem 
                       notatników")

   3. Słońce akurat zachodziło krwawo, kiedy rycerz Kwaidan 
przejeżdżał konno opodal zamku Kaltern. W ostatnich 
promieniach ujrzał jeszcze samotną postać w otworze okiennym 
Samotnej Wieży.
   Kwaidan był człekiem w średnim wieku i średniej raczej 
postury. Od pewnego czasu średnie również było jego 
zainteresowanie sprawami tego świata. Bardzo go za to 
intrygowało zaklęte milczenie Boga.
   Nad równiną wolno zapalały się gwiazdy. Rycerz chwilę 
zastanawiał się, czy nie powinien kontynuować podróży, czuł 
jednak narastające zmęczenie. Zsiadł zatem z konia, nakarmił 
go i oporządził, po czym rozbił płócienny namiot - dom, z 
którym od lat się nie rozstawał. Można powiedzieć, że był 
typem domatora.
   Sen nadszedł szybkim krokiem, jakby stęskniony za 
towarzystwem Kwaidana. Był to sen o przeszłości, zatem 
koszmar. Rycerz przyjął go ze spokojem dobrze wychowanego 
gospodarza, bo taka już była natura Kwaidana, że wszystko 
przyjmował z wychłodzonymi emocjami.
   Śnił o swoim rzemiośle, o krwawych wyprawach pod 
sztandarami księcia Sorma. Śnił o legionach ludzi, którzy 
nigdy nie zrobili mu nic złego, a których mimo to 
beznamiętnie wysyłał na tamten świat, jakby byli przesyłkami 
bez adresata. A może adresat jednak istniał?
   Potem śnił o dziewczynce, która prawie była już kobietą. 
Piękna, niewinna, nie mógł sobie przypomnieć jej oczu. 
Odgryzła palec księciu Sormowi, gdy ten - po bestialskim 
wymordowaniu rodziców małej - usiłował pogłaskać ją po 
czarnych jak noc włosach. Wtedy Kwaidan, owa maszyna do 
zabijania, człek bez emocji, wyprany także i z uczuć, zadał 
dziewczynce jedno pchnięcie mieczem. Natychmiast coś w nim 
pękło, jego beznamiętny styl został zmącony, począł miewać 
koszmary i bezsenne noce. Zainteresował się żywo teologią. 
Bardzo obchodziła go osoba Adresata, któremu podesłał tyle 
przesyłek. Chciał mu zadać kilka prostych pytań. Skąd 
jesteśmy? Dokąd zmierzamy? Czemu jesteśmy tacy, a nie inni? 
Czemu zabiłem tylu ludzi? Czemu świat jest okrutny i zły? 
Kim jesteś, mój drogi Adresacie? I czego od nas chcesz?
   Filozofie wypracowane w pocie wysokich czół, wszystkie 
dowody na istnienie Boga były dla Kwaidana czystą 
abstrakcją. Albo ich nie pojmował, albo go nie przekonywały. 
Potrzebował konkretów, bo przez całe swoje żołnierskie życie 
twardo stąpał po ziemi. Pomysł podsunął mu zupełnie 
nieoczekiwanie złachmaniony pijak, zapewne zdegenerowany 
filozof. Stało się to w przydrożnej gospodzie przy gościńcu 
do Barden.
   - Poszukujesz... yps... Boga Miłosiernego, tak? - zapytał 
pijak, kiedy Kwaidan opowiedział mu o swoich krwawych 
czynach i nieoczekiwanym nawróceniu. Pijak miał czerwone 
oczy, takiż nos i trudności z jasnym formułowaniem myśli.
   - Owszem - odparł Kwaidan.
   - Poszukujesz... Boga... Wybaczającego Zbrodnie?
   - To prawda.
   - Po mojemu... ep... Jego istnienia dowodzić można 
jeno... pośrednim sposobem. Bo jeśli istnieje doskonałe 
dobro... musi również istnieć... i zło doskonałe... Bowiem 
natura wszechrzeczy opiera się... na równowadze 
przeciwieństw... - W tym momencie pijany filozof złapał 
rycerza za ramię z niezwykłą mocą, przez mgłę kłębiącą się w 
jego oczach przebiły się iskry uniesienia. - Poszukaj 
Bestii, Kwaidan!!! Poszukaj Twórcy Pustyni!!! Jeśli 
Bazyliszek, ów namiestnik piekieł na ziemi, nie jest jeno 
legendą wymyśloną przez maluczkich dla jeszcze mniejszych 
duchem... to i Bóg istnieć musi...
   Tak to się zaczęło.
   Nad ranem Kwaidanowi przyśniły się wyłupione oczy. Nie 
wiedział, co może oznaczać ten sen.
   Zwinął namiot i ruszył w dalszą drogę. Po południu 
zobaczył w oddali dwóch jeźdźców zmierzających w stronę 
zamku Kaltern. Jeden z nich wiózł na oklep szamoczącą się 
postać, chyba kobietę. Kwaidan nigdy nie był zwolennikiem 
rycerskiego błądzenia i dokonywania wielkich czynów, na 
przykład z powodu miłości. Nigdy nie kochał tak naprawdę 
żadnej kobiety. Owszem, pojedynkował się kilka razy mając 
wonną chustę przytwierdzoną do kopii, ale traktował to 
bardziej jako zło konieczne wykonywanego przez siebie zawodu 
niż jako romantyczne narowy. Dlatego nie pospieszył z 
ratunkiem owej kobiecie, najprawdopodobniej porwanej.
   Myślał o Bazyliszku. Zgodnie z legendą był to namiestnik 
diabła na ziemi, potwór o spopielającym spojrzeniu, podobno 
o wyglądzie czteronogiego koguta w koronie, z jadowicie 
żółtym upierzeniem, z wielkimi kolczastymi skrzydłami i 
ogonem węża, który zakończony jest hakiem lub też drugą 
kogucią głową. Jego niszczący wzrok nie czynił wyjątku dla 
nikogo ani niczego: spopielał z jednaką skutecznością ludzi, 
zwierzęta, rośliny, skały. Nazywano go Twórcą Pustyni, a 
była to pustynia niezwykła, bo popieliście szara. Jedyną 
obroną przed przenikliwymi spojrzeniami potwora było jakoby 
zwierciadło. Kwaidan miał nawet pomysł, żeby zamówić dla 
siebie u szklarza zbroję wydmuchaną ze szkła. Byłby do tego 
potrzebny szklarz o niezłych płucach. Potem zrozumiał, że 
właściwie nie chce mu się już żyć i że jeśli Bazyliszek go 
spopieli, to wyprawa zakończy się sukcesem. Śmierć byłaby 
dla Kwaidana spełnieniem i... zrozumieniem.
   Trudno sobie wyobrazić, w jaki sposób doszło właściwie do 
opisania potwora. Nikt bowiem, kto pozostawał pośród żywych, 
nie mógł Bazyliszka widzieć.
   Zgodnie ze wskazaniami starych map, które nabył w Barden, 
Szara Pustynia miała rozciągać się na północy, na terenach 
od wieków nie odwiedzanych przez wędrowców. Ostatnią ludzką 
siedzibą przed pustynnymi terenami miał być zamek Kaltern. 
Kupcy podróżujący do bogatej krainy Hongh omijali pustynię 
od zachodu, by następnie żeglować wynajętymi okrętami wzdłuż 
wybrzeży Morza Martwego.
   Kwaidan wędrował wiele dni, czasem również nocy. Kiedy 
zasypiał, widział przed oczami swojej udręczonej duszy 
postać zamordowanej dziewczynki. Stała i patrzyła na niego 
bez słowa. Kiedy się budzł, widział bezkresne wrzosowiska.
   Aż któregoś dnia wrzosowiska urwały się nagle, jakby ktoś 
wytyczył dla nich granicę nie do przekroczenia. Pustynia 
rozciągała się po kres horyzontu - to był istny ocean 
popiołów.
   - Szara Pustynia nieustannie się powiększa - powiedział 
ktoś za plecami Kwaidana. Rycerz gwałtownie obrócił się w 
siodle, sięgając jednocześnie wyćwiczonym ruchem po miecz. 
Zobaczył starca o pooranej zmarszczkami twarzy okolonej 
brodą - długą jak noc bez snów, jak powolne konanie, jak 
rejestr zbrodni i lista kochanek Sorma Bez Palca.
   - Kim jesteś? - zapytał Kwaidan.
   - Starym człowiekiem, na którego nie chce spojrzeć nawet 
Twórca Pustyni.
   - Jakże to?
   - Szukałem tu kiedyś śmierci, alem jej nie znalazł. 
Widzisz, chłopcze, Bazyliszek zawsze coś nam odbiera, nigdy 
nic nie daje. Odbiera to, co jest dla ciebie najważniejsze. 
Rozumiesz?
   - Więc Twórca Pustyni nie jest legendą? On naprawdę 
istnieje?!
   - Szukasz sławy i będziesz próbował go zgładzić, prawda?
   - Chcę usłyszeć Głos Boga. Ktoś mi powiedział, że jeśli 
istnieje absolutne zło, musi też istnieć dobro absolutne...
   - Głupiec z ciebie, jeśli szukasz Boga na Szarej Pustyni. 
Bazyliszek nie jest ani dobrem, ani złem. Jego naturą jest 
odbieranie, jak naturą rycerzy jest uśmiercanie, a starców 
umieranie...
   - Ty żyjesz - zadrwił Kwaidan.
   - Twórca Pustyni odebrał mi śmierć...
   - Jesteś nieśmiertelny?!
   - Zapytaj mnie o to za sto lat - starzec uśmiechnął się 
gorzko. - A teraz odejdź stąd, póki jeszcze jest w tobie 
nadzieja. Bazyliszek może ci ją odebrać...
   - A ty? Wierzysz w Boga?
   Starzec bez słowa ruszył w swoją drogę. Na południe.
   - Wierzysz?! - krzyczał za nim rycerz. - Odpowiedz! Mogę 
cię zabić, stary głupcze! Taka już natura rycerzy!!!
   Odpowiedział mu wiatr, przesypując zwały popiołu z 
miejsca na miejsce, bez ładu i składu. Kwaidan zdjął zbroję, 
puścił konia luzem i ruszył w głąb pustyni. Szło mu się 
ciężko, zapadał się niemal po kolana, ale brnął dalej. Nie 
wiedział, ile czasu tak szedł po osypującym się popiele, 
może były to godziny, może dni całe. Słońce prażyło 
niemiłosiernie. Wreszcie zobaczył przed sobą samotną, drobną 
dziecięcą postać. Była to dziewczynka, którą zamordował. Nic 
nie mówiła, tylko stała i patrzyła na Kwaidana. Nawet nie 
poczuł, jak jego uszy zamieniają się w popiół. Stracił 
przytomność. Kiedy przyszedł do siebie, była już noc. Nie 
słyszał wiatru przesypującego popiół, nie słyszał bicia 
swego serca, nie słyszał oddechu. Niczego nie słyszał.
   Wtedy zrozumiał, że starzec miał rację. Bazyliszek 
nieprzypadkowo pozbawił go słuchu. To był znak. Symbol. 
Przecież chciał usłyszeć Głos Boga.
   Kilka lat później któregoś upalnego dnia wjechał do 
miasta ogarniętego zarazą Czarnej Śmierci. Nie słyszał 
ostrzeżeń uciekającej w popłochu tłuszczy. A może po prostu 
szukał śmierci? Pozbawiony nadziei - umarł bez żalu.

   Niema kobieta z zamku Kaltern powiła syna, choć była 
dziewicą. Chłopiec wyrósł na niezwykłego człowieka. Miał w 
sobie moc uzdrawiania i czynienia cudów. Mówił często, że 
najważniejsza w życiu człowieka jest miłość. Że choćby ktoś 
przemawiał anielskimi głosy, to bez miłości byłby jak cymbał 
drewniany, bez miłości byłby niczym.
   Nie wszyscy mu uwierzyli, ale znalazło się wielu, którzy 
wiarę dali. Oczywiście, w końcu doszło do zdrady, on zaś 
zginął w cierpieniu i bólu. Połamano mu kości na kole.
   I to koło właśnie stało się symbolem nowej, niezwykłej 
religii.
   Śmierć stała się jego największym triumfem.
   W pamięci niezliczonych pokoleń przetrwał bowiem jako 
Głos Boga.

   Olsztyn, luty-czerwiec 1995
                                         Jacek Sobota

                        JACEK SOBOTA
   Olsztynianin, rocznik 1969 (Bliźniak). Twórca bardzo 
swoistej, konsekwentnie uprawianej odmiany - ironicznej, 
posępnej, erudycyjnej, igrającej słowem i filozoficznymi 
paradoksami - postmodernistycznej Sobota Fiction. 
Drukowaliśmy dotąd jego "Splot" ("NF" 4/90), "Rękę diabła" 
("NF" 5/91), "Równowagę" ("NF" 9/92), "Cztery pory roku" 
("NF" 8/93), "Cierpienia hrabiego Mortena" ("NF" 12/93) i 
"Dwie krople deszczu" ("NF" 1/95).
   Tonacja opowiadania "Głos Boga" (luźnej kontynuacji 
"Cierpień hrabiego...") jest oczywiście szydercza, ale 
rozsnuwane w nim religijne dylematy mają wielką intelektualną i 
egzystencjalną wagę. Dla czytelnika i, przede wszystkim, dla 
bohaterów opowiadania. Krąży Jacek wokół podobnych problemów 
co KTL w "Półmisku", przedstawianym w poprzednim numerze, ale 
ustawia swe literackie klocki inaczej, w innej przestrzeni; 
pisze w zupełnie innej konwencji literackiej. Taka 
różnorodność ujęć, a można by tu jeszcze parę nazwisk i
sposobów wyliczyć, dobrze chyba świadczy o żywotności polskiej 
fantastyki i o jej intelektualnej gotowości do mierzenia się 
z wyzwaniami Nowego Średniowiecza.
                                                    (mp)
