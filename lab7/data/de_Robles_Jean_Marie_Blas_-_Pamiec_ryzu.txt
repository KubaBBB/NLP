Autor: Jean Marie Blas de Robles
Tytul: Pamięć ryżu

Z "NF" 6/94



                  Dowiedzieliśmy się z tajemnej księgi,
                  że najdawniejsze z dawnego, najbardziej
                  tajemne z tajemnego, najbardziej ukryte 
                  z ukrytego nie daje się określić. Wiadomo
                  tylko, że jest to najstarsze ze starego,
                  najdawniejsze z dawnego, najbardziej
                  ukryte z ukrytego...
                                              Zohar1
------------------------------------------------------------
   1 Podstawowa księga kabały, napisana w XIII w. w języku 
aramejskim w formie komentarza do "Pięcioksięgu" (przyp. 
tłumaczki).
------------------------------------------------------------

   Przypadek, którego okoliczności nie mają w sobie nic 
interesującego, pozwolił mi niedawno zaznajomić się z 
pewnymi osobistymi zapiskami nieodżałowanego Landolfo 
Grimaldiego, który przez dwadzieścia lat (1884-1904) był 
doskonałym konserwatorem w turyńskiej bibliotece 
królewskiej. Wśród nich znalazłem parę notatek 
(prawdopodobnie brudnopis artykułu, który nigdy się nie 
ukazał), poświęconych rękopisowi z XIV wieku. Doszedłem do 
wniosku, że warto je opublikować. Ponieważ wspomniany 
rękopis - jedyny i nie wydany drukiem egzemplarz - uległ 
zniszczeniu w 1905, podczas głośnego pożaru biblioteki, 
publikacja krótkiego urywka, przetłumaczonego przez Landolfo 
Grimaldiego, wydaje się celowa. Ale niezwykły charakter 
cytowanego dokumentu zasługuje na coś więcej niż zachłanną 
ciekawość samych historyków i erudytów...
   Pod sygnaturą SX.01 katalogu ogólnego figuruje jeden z 
nielicznych posiadanych przez nas rękopisów o pierwszych 
odkryciach cesarstwa chińskiego. W początkach XIV wieku 
Edward I Angielski wysłał jednego ze swych najlepszych 
duchownych na Wschód, aby nawiązać kontakt z cesarzem 
dynastii mongolskiej i w ten sposób stawić opór rosnącym 
wpływom papiestwa w tym kraju. David d'Ashby, gdyż o niego 
chodzi, spędził więc wiele lat na dworze w Khanbalik 
(Pekin), nauczył się doskonale języka i pisma chińskiego, i 
zapisał wspomnienia, które są tematem jego książki.
   W porównaniu ze sprawozdaniami Marco Polo, Piana del 
Carpine'a, Jeana de Monte Corvino, Odoryka z Pordenone, 
Francesco Balducciego czy nawet Giovanniego da Uzzano, 
rękopis Davida d'Ashby'ego ("Kronika Tatarów") nie wnosi 
wiele nowego do wiedzy o średniowiecznych Chinach. David 
d'Ashby grzeszy nadmiarem obiektywizmu intelektualnego, 
rzecz raczej rzadka w czasach, gdy chwałę podróżników 
mierzono relacjami o cudownościach. Trzyma się ściśle 
faktów, co wyraźnie obniżyło przystępność jego opowieści.  
Jest jednak coś szczególnego, co sprawia, że manuskrypt 
staje się bardziej interesujący od wielu innych: na 
wewnętrznych wyklejkach okładki znajduje się osobisty 
dziennik podpisany ręką samego d'Ashby'ego. Ten tekst, w 
odróżnieniu od książki, został zredagowany po angielsku, a 
składnia i słownictwo nie pozostawiają żadnych wątpliwości 
co do jego autentyczności. Osobowość Davida d'Ashby'ego, 
uwolniona od wymogów formy i obiektywizmu, których 
przestrzegał przy redagowaniu pamiętników z podróży, obnaża 
się tu w całej pełni. Pozostawiając innym pytania o wagę czy 
wiarygodność epizodów zawartych na tych paru stronach, 
zachowam tylko uczucie sympatii, jakie ogarnęło mnie przy 
ich lekturze, jedności z człowiekiem, którego problemy 
obaliły dzielącą nas ścianę wieków historii.  
   Podaję więc w przekładzie dziennik, stanowiący jakby 
epilog manuskryptu i wędrówek autora. Pragnąc przekazać 
raczej sens niż język, umyślnie zrezygnowałem z archaizmów. 
Pozwoliłem sobie również dorzucić parę przypisów, które, jak 
sądzę, uczynią tekst bardziej zrozumiałym.

Dziennik Davida d'Ashby'ego
                           Florencja, 17 stycznia roku 1347
   Dzisiaj, w trzydziestym piątym roku życia, wiele miesięcy 
po powrocie z Kitaju2, biorę do ręki pióro, by opisać, co 
przydarzyło mi się tutaj, w tym mieście geniuszu i światła, 
gdzie zatrzymałem się jedynie w celu podyktowania relacji z 
podróży. W tym celu muszę cofnąć się do czasów mego pobytu w 
Indiach i opowiedzieć najpierw, w jaki sposób wszedłem w 
posiadanie pewnego woreczka ryżu.
------------------------------------------------------------
   2 Kitaj albo Indie, dawne nazwy Chin (przyp. autora).
   3 W tekście jest "Tatara" (Mongoła). Jednak imię Szang 
wyraźnie wskazuje na pochodzenie chińskie (przyp. autora).
------------------------------------------------------------
   Przez osiem lat, gdy żyłem w tej krainie, miałem za 
profesora starego uczonego, Chińczyka3, mistrza Szang, który 
umiejętnie i bardzo cierpliwie przekazywał mi niezliczone 
zawiłości swego języka. Wkrótce, jak mówią w tym kraju, 
"jego prawa dłoń zadrasnęła me serce" i stał się on jednym z 
najprawdziwszych przyjaciół, jakich przeznaczenie pozwoliło 
mi spotkać. Na tydzień przed mym wyjazdem człowiek ten 
został uwięziony pod hańbiącym zarzutem zdrady, a potem 
skazany na trwające trzy dni krojenie żywcem w kawałki, 
zakończone ucięciem głowy. (Chirurgiczne mistrzostwo kata 
warte było obejrzenia, jak zapewnił mnie jeden z pałacowych 
dostojników, ale łatwo można zrozumieć, że odmówiłem 
przyglądania się torturom). Zarzucano mistrzowi Szang, że 
głosił poglądy niezgodne z religią wielkiego Chana. Moje 
prośby, by uzyskać jego ułaskawienie, zakończyły się 
żałosnym niepowodzeniem. Nie mogąc nic zrobić, postanowiłem 
po raz ostatni odwiedzić starego przyjaciela w celi 
więziennej.
   Siedział w kucki w ciasnej i niezdrowej celi, w niczym 
nie ustępującej najgorszym londyńskim lochom króla Edwarda, 
z dużą godnością, pomimo ciężkiego jarzma, opierającego się 
na karku i utrzymującego ręce w bolesnej pozycji na 
wysokości ramion. Widok tego wątłego starca, jego 
wychudzonego ciała wydanego na pastwę robactwa i niezdrowych 
wyziewów ścisnął mi serce...
   Gdy wszedłem, mistrz Szang nie wykonał żadnego gestu, 
żadne uczucie nie poruszyło jego rysów. Otworzył tylko oczy, 
potem je zamknął. W takiej sytuacji trudno jest znaleźć 
właściwe słowa, które miałyby sens wobec nieuchronności 
śmierci, usiadłem więc naprzeciw niego w milczeniu. Po 
dłuższym czasie mistrz Szang znów otworzył oczy i zaczął 
przyglądać mi się badawczo, jakby raz jeszcze usiłował 
zgębić prawdziwą naturę mej osoby i moich uczuć.
   Podczas naszych przyjacielskich dyskusji często 
wyjawiałem mu moje najtajniejsze wątpliwości, te udręki 
duszy, które chciałem ukoić, przyjmując misję do obcych 
ziem. Podróż przyniosła mi wiele obrazów, wiedzy, nieznanych 
obyczajów, ale co do zasadniczych pytań, które rozdzierały 
mnie wewnętrznie, pozostałem w punkcie wyjścia i mój 
przyjaciel o tym wiedział. Ani adepci Konfucjusza, ani Buddy 
czy Tao nie trafiali mi do przekonania. Za murami swej 
pewności błądzili podobnie jak ja. Wydawało mi się, że 
mistrz Szang przyglądając mi się rozważa, jaką wartość mają 
moje poszukiwania, na ile można im zaufać...
   Gdy wreszcie przemówił, kazał mi wziąć skórzaną sakiewkę, 
uwiązaną u jego pasa.
   - To "Pamięć ryżu" - powiedział. - Powierzam ci ją. 
Zawiera ona ostateczną prawdę o wszystkim, odpowiedź na 
każde pytanie, jakie stawiali ludzie lub kiedyś postawią, 
ale także na pytania, których nigdy nie stawiali i nie 
postawią nigdy.
   Bez dalszych wyjaśnień starzec wymógł na mnie przysięgę, 
że nigdy nie przepiszę ani nie przetłumaczę ani jednego 
słowa z dziedzictwa, które mi pozostawia.
   - Pismo może strawić ogień, ale nic nie jest w stanie 
zatrzeć ludzkiej pamięci, przerwać choć jednego z 
nieskończonych słojów drzewa naszego mózgu. Nawet cesarz 
Ts'in Szy Huang-ti, o którym stare przekazy mówią, że kazał 
się pochować z trzema tysiącami żołnierzy straży 
przybocznej, dumny Ts'in Szy Huang-ti, który pragnął, by 
historia cesarstwa zaczynała się i kończyła na nim, nawet 
sam Ts'in nie osiągnął tego. Spalił wszystkie księgi z 
tradycjami przodków, ale uczeni starcy wyuczyli się ich na 
pamięć; chciał spalić starców, ale lud ukrył ich na 
strychach; spalił strychy, ale wnukowie uczonych już 
powtarzali sobie niewidoczne księgi patrząc w ogień...
   Mistrz Szang powiedział mi również, że pamięć, którą mi 
przekazuje (gdyż nie miał czasu, by powierzyć ją komuś, kto 
byłby jej naprawdę godzien), jest prawie tak stara jak świat 
i do mnie będzie należała piecza nad nią, a potem 
przekazanie jej komuś innemu.
   Złożyłem uroczystą obietnicę, zawiesiłem sakiewkę u mego 
kaftana, a mistrz Szang zamknął oczy, dając mi do 
zrozumienia, że nadszedł czas, bym zostawił go samego. Po 
powrocie do mych komnat otworzyłem woreczek. Zawierał dużą 
garść brunatnego ryżu, poszarzałego od brudu i starości. 
Myśląc z goryczą, że uwięzienie trochę pomieszało rozum 
staremu człowiekowi, wcisnąłem woreczek ryżu między bagaże, 
postanawiając zachować go jako pamiątkę naszej przyjaźni. 
Mistrz Szang został stracony trzy dni później, a ja 
opuściłem Khanbalik w przygnębieniu i prawdziwym żalu. 
Następnie przejechałem Hangczu, Zajtun (Ts'uanczou) i 
Kanton. Tam wsiadłem na statek do Szampy, zwiedziłem Jawę, 
Cejlon, Meliapur i przez Konstantynopol wróciłem do Włoch, 
gdzie pragnąłem spędzić pewien czas. Florencja, bardzo 
bogate miasto, spodobała mi się tak bardzo, że postanowiłem 
odpocząć tam po trudach podróży.
   Pani Beppa, czcigodna matrona pozbawiona dochodów, 
wynajęła mi większą część swego domu, w którym mieszkała 
wraz z córką Giovanną na Ponte Vecchio. Giovanna, nie mająca 
jeszcze osiemnastu lat, była najdoskonalszym modelem piękna, 
jaki było mi dane podziwiać. Ta okoliczność miała pewien
wpływ na decyzję, by wynająć właśnie ten dom, a nie inny. 
Ale jakież było me rozczarowanie, gdy zorientowałem się, że 
dziewczyna jest głuchoniema i że jej niespotykana piękność 
odpowiada niemniej zadziwiającej ułomności umysłu... 
Pozbawiona inteligencji przez melancholię, której przyczyna 
nie była znana, Giovanna błąkała się bez celu po domu, 
podawała do stołu, pomagała matce w kuchni albo po prostu 
siedziała przy oknie i patrzyła, jak płynie Arno.  Milcząca 
niczym domowe zwierzątko, spędzała długie godziny na 
rozczesywaniu bujnej szopy rudych włosów, chrupała jabłko, 
grono winogron lub inny smakołyk, jakby nigdy nic.  
Wystarczyło jednak jedno spojrzenie w jej oczy, bardziej 
puste, bardziej pozbawione wyrazu niż oczy posągu, by 
stwierdzić potworną nieobecność, ukrytą pod tyloma 
wdziękami.  
   Olśniony tym, co niektórzy nazywają już una rinascita, 
odrodzeniem sztuki i filozofii, dzieliłem czas między 
redagowanie pamiętników - które dyktowałem w klasycznej 
łacinie renomowanemu kopiście - i zwiedzanie miasta. Aby nie 
rozwodzić się nad cudami architektury, które podziwiałem, 
nad utalentowanymi ludźmi, których spotykałem, powiem tylko, 
że im bardziej uwalniałem się od wspomnień z Kitaju, tym 
mocniej powracały przyczyny, które skłoniły mnie do wyjazdu 
z Anglii. Znowu przygniatały mnie nierozwiązywalne kwestie. 
Poszukiwanie absolutnej prawdy brało górę nad 
wspaniałościami, upajającymi me oczy. Nieśmiertelny poemat 
Alighieriego zachwycił mnie swą doskonałością, ale 
pozostawił w głębi duszy bolesną zadrę. Nagle przekonałem 
się, że utraciłem ślepą wiarę młodości i jestem bezbronny 
wobec narastającego we mnie zwątpienia. Skryty niepokój 
rzucał mnie w piekło wątpliwości i tortur moralnych.
   Trzeba trafu, że przypadkowe zdarzenie, odkrycie fresków 
Giotto namalowanych właśnie na murach Santa Croce, 
przypomniało mi jeszcze raz Kitaj: na jednym z nich twarz 
mężczyzny o skośnych oczach była wystarczająco podobna do 
twarzy mistrza Szanga, by ożywić pamięć o mym przyjacielu.
   Po powrocie do domu wyjąłem woreczek ryżu, aby 
przypomnieć sobie dawne dni, i zacząłem przesypywać ziarna. 
W jednej chwili odżyły ostatnie słowa mistrza Szanga i 
powrócił smutek nad ich bezsensem. Przez parę chwil dumałem 
nad kruchością ludzkiego rozumu. Już miałem wszystko 
pochować, gdy mą uwagę przyciągnął drobny szczegół: w 
poziomym świetle zachodzącego słońca zauważyłem subtelne 
różnice odcienia w przesypywanych ziarnach. Gdy zbliżyłem 
jedno z nich tuż do źrenicy oka, rozróżniłem plątaninę 
miniaturowych znaków, niezrozumiały rysunek, podobny do 
strony rękopisu oglądanej z odległości paru sążni. 
Zaintrygowany, zbadałem ziarnko ryżu za pomocą silnego szkła 
powiększającego, niezrównanego arcydzieła sztuki optycznej, 
które podarował mi sam cesarz.
   W ten sposób odkryłem najbardziej fantastyczną rzecz, 
jaką oko ludzkie kiedykolwiek widziało: ciąg chińskich liter 
tworzący tekst, który odpowiadał pełnej stronie naszych 
największych ksiąg.
   Wiem, że moja relacja może wydać się mało prawdopodobna, 
ale wszystkie ziarenka z sakiewki były w podobny sposób 
pokryte znakami, czegoś takiego żadna ludzka istota nie 
byłaby w stanie wykonać bez uciekania się do magii...4
------------------------------------------------------------
   4 David d'Ashby, pisząc to pod wpływem zrozumiałego 
zdumienia, bardzo się myli. Wiemy o tym, że kaligrafia, a 
nawet rytowanie na ryżu, były dość często praktykowane przez 
Chińczyków. Także Rumun Soler, który sam sobie nadał tytuł 
"króla mikrografów" wykazał niedawno (w 1895), że jest w 
stanie, obok innych równie nieużytecznych arcydzieł, 
przepisać parabolę Siewcy na ziarnie pszenicy albo pełny 
tekst ministerialnego przemówienia na ścinku wizytówki, i to 
za pomocą zwykłego gęsiego pióra, odpowiednio przyciętego 
(przyp. autora).
------------------------------------------------------------
   Natychmiast wziąłem się za lekturę i z pobieżnego 
przejrzenia ziaren zorientowałem się, że mam przed sobą 
księgę "Pamięć ryżu", właśnie tę, nad którą pieczę powierzył 
mi ustnie mistrz Szang. Poganiany niecierpliwym pragnieniem 
sprawdzenia do końca twierdzeń tego ostatniego, zacząłem 
lekturę pięciu tysięcy ziaren zawartych w woreczku.
   Ziarna ryżu nie były ponumerowane, zacząłem czytać na los 
szczęścia i z wielkim podziwem stwierdziłem, że tekst 
ciągnie się w spójny sposób, jakby moja dłoń za każdym razem 
wybierała kolejną stronę. Zadziwiony tą anomalią, zacząłem 
lekturę od nowa, rozpoczynając od ostatniego ziarna 
(dwunastego) i wybierając następne wśród już 
rozszyfrowanych. Zauważyłem wówczas, że jeśli zadałem sobie 
trud ułożenia ich tak, by żadne nie stykało się z tym, co 
przy pierwszym czytaniu, początkowy proces powtarzał się. 
Tyle tylko, że był to nowy tekst, inny niż przy pierwszym 
porządku!
   Było nie do pomyślenia, bym miał rozpowiadać o tej 
niezwykłej operacji (niektórzy powiedzieliby "diabolicznej") 
w epoce, gdy najmniejsze odchylenia od religijnego dogmatu 
prowadziło prosto na stos dla heretyków.
   Jednakże ani przez chwilę nie pomyślałem, by rozstać się 
z mym skarbem: zdałem sobie z tego sprawę dopiero po 
licznych próbach, ale "Pamięć ryżu", w zależności od 
kombinacji ziaren, stawała się kolejno to zaginionym dziełem 
Konfucjusza, to Huei-Szy, Kong Suena, Tsou Jena5 i wielu 
innych (niektórzy nie mają nawet imion o wschodnim 
rodowodzie), o których istnieniu już dawno zapomniano. Ale 
przede wszystkim, i od tego powinienem był zacząć, mistrz 
Szang nie skłamał co do mocy pozostawionych mi tekstów...
------------------------------------------------------------
   5 Wszyscy autorzy wymieniani przez d'Ashby'ego są znani, 
ale ich oryginalne dzieła już nie istnieją. Prawdopodobnie 
zostały spalone w roku 213 przed n.e. przez Ts'in Sze Huang-
ti. Później uczeni konfucjańscy napisali od nowa te teksty, 
bezwstydnie je fałszując. Jednakże bardzo stary katalog 
wymienia dzieło Kong Suena, gdzie mowa była o "białym koniu, 
który nie jest koniem", jak również o "podobnym i 
niepodobnym" (przyp. autora).
------------------------------------------------------------
   Mówi się w przenośni, że prawda poraża tych, którym się 
objawia, i coś musi być w tym powiedzeniu, gdyż przy 
lekturze ziaren ryżu czułem jakby ogarniał mnie płomień. 
Wszystkie me pytania znalazły wreszcie ostateczną odpowiedź, 
wszystkie zagadki znikały wobec świetlistej oczywistości, 
nie dopuszczającej wątpliwości. W porównaniu z "Pamięcią 
ryżu" najbardziej szanowane ze świętych ksiąg (Stary 
Testament, Ewangelie, Koran i nawet nauka Buddy, z którą 
zapoznałem się w Indiach) ukazały nagle swą prawdziwą twarz: 
nie ma w nich żadnego Boga, żadnego jasności, która 
zmuszałaby do zamknięcia oczu. Nagle rozpoznawałem w nich 
pospolite piętno ludzkiego niepokoju, oszustwa, wymysły. 
Mówi się w nich o raju i moralności, o nagrodzie, o karze, o 
ascezie, poświęceniu... Smutne obietnice, próżne 
nawoływania, których bezsens wykazuje jedynie formuła 
"Pamięci ryżu".
   Przy tej lekturze ogarnęła mnie absolutna pewność, 
poczucie wolności, mocy, olśnienie istoty, która wszystko, 
łącznie z boskością, ustawia na właściwym miejscu w teatrze 
Kosmosu. To trwałe objawienie, ta wiedza, o której tylko w 
wielce ułomny sposób mogę powiedzieć, że nie ma nic 
wspólnego z tym, co zazwyczaj określa się mianem wiedzy, 
wzrastała w miarę czytania, rosła w kierunku, którego nie 
mogłem sobie wyobrazić.
   "Pamięć ryżu", nie zadowalając się objawieniem 
pochodzenia i ostatecznego przeznaczenia wszechświata, 
dążyła do niewyobrażalnego szczytu, a każdy ciąg ziaren 
dorzucał następny krąg do cudownej spirali wiedzy.
   Tyle omówień, tyle górnolotnych i pustych analogii 
(rzekłbyś, zapożyczonych z tekstów mistyków), które niestety 
tylko zniekształcają prawdę. Czytelnik miałby prawo oskarżyć 
mnie, że nie udowadniam żadnego z mych twierdzeń albo podać 
w wątpliwość tak trudną do wyrażenia rzeczywistość. Mam 
świadomość, że moje próby są pożałowania godne, ale ten brak 
precyzji, jak zobaczymy, nie jest zależny od mojej woli i 
ja pierwszy nad nim ubolewam...
   W rzeczy samej zaledwie skończyłem lekturę, zdałem sobie 
sprawę z zadziwiającego faktu: gdy tylko podnosiłem oczy 
znad tekstu, nie byłem w stanie niczego sobie przypomnieć. 
Oczywiście, wystarczyło, bym powrócił do lupy i znów 
spojrzał na ziarnko ryżu, a przypominało mi się wszystko, co 
uprzednio przeczytałem, ale zwykłe spojrzenie na Giovannę, 
chwila rozkojarzenia czy tym bardziej parę godzin snu, a 
zapominałem przeczytane wersy. Pozostawało mi jedynie 
nieznośnie bolesne uczucie utraconego raju jak po cudownym 
śnie, którego nie pamięta się po przebudzeniu.
   Nie czekając na koniec lektury, na którą z trudnością 
starczyłoby całego życia ("Pamięć ryżu" zawierała pięć 
tysięcy ziaren, odpowiadała więc bibliotece zawierającej 
cztery tysiące dziewięćset dziewięćdziesiąt dziewięć tomów, 
każdy po pięć tysięcy stron), postanowiłem złamać słowo dane 
mistrzowi Szang i stopniowo tłumaczyć tekst. To również 
okazało się niemożliwe: z powodów wymienionych powyżej, a 
także dlatego, że próżno by usiłować oddać w języku 
angielskim to, co wykraczało poza język, i jeszcze odnaleźć 
ten cud pisma i znaczenia, który pozwalał na tyle odmiennych 
odczytań. Szybko jednak pojąłem, gdyż było to wyraźnie 
zaznaczone w tekście, że będę mógł zapamiętać go dopiero, 
gdy przeniknę wszystkie lekcje, postanowiłem więc poświęcić 
temu celowi każdą chwilę.
   W ten sposób minęły dwa lata najdoskonalszego szczęścia, 
jakie można sobie wyobrazić. Wstaję wcześnie rano i pracuję 
do wieczora, przerywając tylko, by coś zjeść lub przespać 
się. Giovanna nabrała zwyczaju przebywania ze mną w pokoju, 
gdzie studiuję. Siedzi przy oknie, obojętna na wszystko, co 
nie jest jej grzebieniem lub pokarmem, który właśnie niesie 
do ust, i choć nieraz odczuwam głęboki smutek Pigmaliona, 
którego życzenia spełniły się tylko połowicznie, widok jej 
boskiej piękności sprawia mi przyjemność. Gdy nadchodzi noc, 
chowam do szafy ziarna ryżu i pudełko z przegródkami, w 
którym je segreguję, potem kładę się, marząc tylko o chwili, 
gdy wraz z lekturą odnajdę sens drogi.
   Jednakże z każdym dniem silniej zdaję sobie sprawę z 
pilności mej pracy i z odpowiedzialności, jaka na mnie 
ciąży. Dręczy mnie jedno pytanie, którego nie mogę odpędzić: 
co się ze mną stanie, gdy uda mi się już przeczytać 
wszystkie możliwe wersje "Pamięci"? Tego wieczoru powierzam 
pergaminowi straszliwie niebezpieczne szaleństwo, ale czyż 
to nie samego Boga przesiewam między niezgrabnymi 
palcami?...

                                       9 czerwca roku 1348
   Szesnaście miesięcy minęło, odkąd napisałem powyższy 
tekst, szesnaście miesięcy szczęśliwości, niewypowiedzianych 
obietnic, które dziś zamknęły się niepowetowaną stratą. Już 
od wielu tygodni szaleje dżuma wraz z nędzą i głodem, które 
niesie ze sobą, a ja nic nie wiedziałem, nic nie 
przeczuwałem, tak bardzo lektura odgrodziła mnie od 
wszystkiego, co dzieje się wokół!
   Dziś rano, po wstaniu, sięgnąłem do szafy po moją 
"książkę". Na półce leżał skórzany woreczek i pudełko z 
przegródkami, ale były puste... Potworne przeczucie kazało 
mi pobiec do pokoju, gdzie zazwyczaj pracowałem. Giovanna 
siedziała na swym miejscu, przy oknie. Na jej kolanach 
spoczywała czarka z białej porcelany, gdzie leżało, 
zapomniane, ostatnie ziarno "Pamięci ryżu". Nie spojrzawszy 
nawet na dziewczynę, rzuciłem się, by ocalić ostatnią 
pozostałość mych nadziei. Katastrofa dopełniła się. Na 
powierzchni ziarna, wymytego, napęczniałego w gotowaniu, z 
całej mądrości świata pozostał tylko jeden znak, od którego 
okrutnej ironii łzy napłynęły mi do oczu: "mo", to znaczy 
"nic"... Stracony tekst. Zatarty cudowny ślad, który mnie 
prowadził, zamurowane na wieczność wyjście z labiryntu! 
Podniosłem się gwałtownie, gotów w rozpaczy obrzucić gradem 
ciosów niewinne stworzenie, odpowiedzialne za to 
nieszczęście...
   Gdy zbliżałem się, Giovanna odwróciła się do mnie. 
Pierwsze promienie wschodu słońca płonęły w jej włosach. Jej 
oczy napotkały moje, zatrzymały się na nich po raz pierwszy 
od trzech lat. Również po raz pierwszy usłyszałem turkot 
wózka i głos obwoływacza, nakazujący mieszkańcom, by 
wynosili swych zmarłych.

   Według profesora Anacarsio di Battista, który jak zwykle 
nie przypomina sobie, gdzie napotkał tę wzmiankę, jeden z 
poematów toskańskich w XIV wieku mówi o mężczyźnie, który 
ostatnie lata życia spędził w towarzystwie dziewczyny 
pozbawionej pełni władz umysłowych, ale pięknej niczym 
Madonna. Można było ich spostrzec w oknie domku na Ponte 
Vecchio: ona powoli i starannie rozczesywała włosy, podczas 
gdy on mamrotał niesłyszalne słowa patrząc jej w oczy. "I 
była to" - profesor zapewnia, że dosłownie cytuje ostatni 
wers - "wielka żałość widzieć tak cudną damę i tak uczonego 
młodziana spalających się w tak słodkim nierozsądku..."
                                       L. Grimaldi, 1903

                              Przełożyła Elżbieta Sękowska












