

Lloyd Biggle Jr

Pomnik




Przełożył: Marek Cegieła










1

Całkiem nagle do Obriena dotarło, że umiera.
Leżał w kołyszącym się lekko hamaku z łyka drzewa tykwowego, niemalże w zasięgu pyłu wodnego, wzbijanego przez fale załamujące się na cyplu. Pieszczotliwe ciepło słońca docierało doń poprzez strzępiaste, purpurowe liście drzew sao. Kapryśne podmuchy wonnego wiatru niosły z cypla pokrzykiwania dzieci łowiących harpunami marnie. Pod ręką wisiała tykwa z napojem. Słodkie, dźwięczne tony dziewczęcego głosu wznosiły się melodią bardzo, bardzo starej pieśni, a drżący, brzękliwy akompaniament nabuli przydawał zadumie Obriena słodko-gorzkiej nostalgii. Pieśń tę śpiewała niegdyś jego pierwsza żona, ale było to tak dawno, że teraz czas ten zdawał się być poza zasięgiem pamięci.
Świadomość bliskiej śmierci zimnym prądem przemknęła mu przez myśl i obudziła z półdrzemki, przemieniając senne zadowolenie w lodowato trzeźwe czuwanie.
Umierał.
Śladem nagłej fali paniki przyszedł ból, w czasie którego leżał spokojnie z zamkniętymi oczami i rękami zaciśniętymi na brzuchu. Na czoło wystąpił mu pot i spływał, wsiąkając w jaskrawą tkaninę hamaka. Ból minął. Obrien poderwał się i pogroził pięścią drwiącej pustce zielonkawo-błękitnego nieba.
- Na co czekacie, do cholery!?  Na co czekacie!?
Pieśń urwała się nagle. Nabul głucho uderzył o ziemie, a jego struny brzęknęły dysonansem, gdy Dalia, która tę pieśń śpiewała, podniosła się i pośpieszyła do Obriena. Ten zaś siedział na brzegu hamaka i rozglądał się dokoła. Wielobarwne rośliny otaczały go kurtyną rozpasanej urody, a ich połyskliwe, zwisające kwiaty sennie zapraszały do wypoczynku i rozmyślań.
Obrien opadł na hamak i wówczas poczuł pierwsze, przeszywające ukłucie powracającego bólu. Z determinacją ześlizgnął się z hamaka na równe nogi i odsunął na bok kwiaty. Dalia niespokojnie dreptała wokół niego; na jej twarzy malowały się nie wypowiedziane pytania. Pośpiesznie zbliżył się praprawnuk Obriena, Fornri. Obrien popatrzył na nich życzliwie i nagle zrozumiał, dlaczego Dalia śpiewała tę starą pieśń miłosną. Za rok, dwa złączą się w tańcu zaręczynowym. Zastanawiał się, czy wystarczy mu życia, by mógł im dać swe błogosławieństwo.
Reszta młodzieży podniosła się z ziemi i przyglądała wszystkiemu z wyraźną troską. Młodzi ludzie często go odwiedzali, muzyką rozpraszając nudę, która ciążyła starcowi. Nie zrozumieją, jeśli im powie, że już więcej nie potrzebuje rozrywki, bo umiera. Atak bólu nie mijał, ale Obrien opanował gwałtowną chęć chwycenia się za brzuch, co i tak by nie pomogło.
- Do Starszego - powiedział krótko.
Na ich twarzach odmalowała się konsternacja.
- To długa i męcząca podróż - Fornri grał na zwłokę. - Może rano...
- Do Starszego - powtórzył Obrien i odwrócił się do nich tyłem.
 
Dolatywały go ich słowa. Nie przypuszczali, że starzec może słyszeć tak dobrze jak oni.
- Jeśli pójdziecie tylko kawałek - Dalia mówiła drżącym głosem - a potem zawrócicie, może zaśnie i zapomni.
Nastąpiła cisza, po której Fornri przemówił z głębokim niepokojem w głosie.
- Nie. On jest Langri. Jeśli pragnie odwiedzić Starszego, musimy go zawieźć.
Obrien zostawił ich z tym dylematem i niepewnym krokiem ruszył w dół skarpy ku plaży. Ledwie tam się pojawił, nadbiegły dzieci rozbryzgując wodę.
- Langri!  Langri!  - wołały.
W podnieceniu tłoczyły się wokół niego, pokazywały złowione marnie w oczekiwaniu pochwały, wywijały harpunami, śmiały się i pokrzykiwały. Marni był płaskim, szerokim, przypominającym gada stworzeniem, z mnóstwem odnóży i małą główką na śmiesznie długiej szyi. Miał nieprzyjemny wygląd i nie nadawał się do jedzenia, ale był bezcenny jako przynęta. Na tej planecie dzieci wcześniej uczyły się pływać niż chodzić, gdyż w morzu nie było niczego, co mogło im wyrządzić krzywdę, a kiedy umiały już trzymać harpun, zaczynały łowić marnie - ich zabawa była nieodłącznym elementem tamtejszej gospodarki.
Obrien zatrzymał się, by podziwiać co większe okazy, a w końcu gestem wskazał leżącą na plaży myśliwską dłubankę.
- Do Starszego - powiedział.
- Hej! Do Starszego!  Hej! Do Starszego!
Dzieci popędziły do łodzi, ściągnęły ją na wodę i zaczęły zawzięcie walczyć o miejsce. Wówczas nadszedł Fornri, energicznie opanował bijatykę, przywrócił spokój i wyznaczył siedmiu chłopców do wiosłowania. Łódź wciągnięto z powrotem na plażę, aby ułatwić wejście Obrienowi. Ból zelżał, więc Obrien nie przyjął pomocy, z którą zaofiarował się Fornri; z wysiłkiem podszedł do łodzi z drugiej strony i wskoczył do niej jak tubylec. Kiedy łódź ruszyła, otaczające ją dzieci zaczęły pryskać na nią wodą, pływając dookoła i nurkując pod jej dnem, póki wioślarze nie nabrali szybkości. Zostawili za sobą Dalię, która stała na wzgórku z ręką uniesioną w pożegnaniu.
Zanurzając wiosła, chłopcy śpiewali głośno - była to pieśń poważna, bo i też ich zadanie było poważne. Langri pragnął widzieć się ze Starszym, więc ich świętym obowiązkiem było się śpieszyć.
A Obrien oparł się plecami o burtę i znużonym wzrokiem obserwował pianę tańczącą pod bocznym pływakiem łodzi; umierał bowiem.
Martwiła go nie zbliżająca się śmierć, lecz świadomość, że powinien wcześniej zdać sobie z tego sprawę. Śmierć była nieuchronna od chwili narodzin, a Cerne Obrien miał za sobą szmat życia. Chwilami zastanawiał się, ile właściwie ma lat, gdyż w tym sennym świecie, gdzie noce były wilgotne, a dni ciepłe i słoneczne, gdzie nie było pór, roku, a miarą wieku człowieka była mądrość, niełatwo dało się wyczuć pulsowanie czasu.
Ale Obrien nie potrzebował kalendarza, by wiedzieć, że jest stary. Samotna chata, którą zbudował na uroczym wzniesieniu nad cyplem, stała się ośrodkiem gminy w miarę jak jego synowie, wnuki i prawnuki sprowadzali tam swe żony. Wieś ta nazywała się Langru, a jej płomiennowłosych mieszkańców sławiono już w legendach i pieśniach. I choć tylko niewielu jego potomków odziedziczyło po nim rude włosy, wszystkich uważano za ludzi ognia. Dziewczęta chętnie wybierały wśród nich mężów, a najdzielniejsi młodzieńcy starali się o względy cór ognia. Wielu spośród nich osiedlało się, wbrew tradycji, w rodzinnej wsi żony.
Dla człowieka, który doczekał się pięciopokoleniowej rodziny, musiał nadejść czas rozliczania się z życiem. Każdego ranka Obrien budził się ze sztywnymi członkami, opuchniętymi od nocnej wilgoci. Poruszał się powoli i łatwo męczył, a jego niegdyś ognistorude włosy stały się rdzawosiwe. Od kilku lat chorował - początkowo okresowe gniecenie w żołądku przerodziło się w stałe, dokuczliwe podrażnienie, następnie w długotrwałe ataki ostrego bólu, ostatnio zaś w prawdziwe męczarnie. Było to już unicestwiające dotknięcie śmierci, która zbliżała się tak wolno, że nie zauważył jej nadejścia.
Życie dało mu więcej szczęścia niż oczekiwał, znacznie więcej niż sobie zasłużył; powinien móc zatem patrzeć w oczy śmierci bez strachu czy żalu. Jednak jego marzenie, które zrodziło się, zanim ostatecznie ułożył sobie życie wśród tych ludzi, nic spełniło się jeszcze i wiedział z absolutną, przerażającą pewnością, że gdyby teraz umarł, ten cudowny świat byłby skazany na całkowitą ruinę, a piękny, szlachetny, pełen miłości lud uległby zagładzie. Po prostu wiedział.
Był świadom tego prawie od chwili, gdy rozbił się przy lądowaniu. Przeświadczenie to sprawiało, że gdy był jeszcze młody, bez mała odchodził od zmysłów. Dyskutował sam ze sobą, roztrząsając tę sprawę podczas długich, nocnych spacerów po plaży. Godzinami krążył po swej chacie w mglistej ciemności, obmyślając całą strategię, aż w końcu, dzięki natchnieniu, szczęściu i wytrwałości, znalazł rozwiązanie, które musiał mieć. W bezkresnym kosmosie był jedynym człowiekiem, który mógł ocalić ten ukochany przezeń świat wraz z zamieszkującymi go ludźmi, tak bliskimi jego sercu. I dokona tego. Uporczywie powtarzał sobie w pamięci wszystkie nieodzowne kroki i wszystkie kontrposunięcia na każdy możliwy ruch przeciwnika, aż gotów był do działania z chwilą, gdy świat ten zostanie oficjalnie odkryty. 
Odkrycie ciągle jednak nie następowało i wyglądało na to, że on, Cerne Obrien, postąpił jak głupiec. Cieszył się, że musi jeszcze na nie czekać. Przyjemnie było tak wylegiwać się w hamaku z tykwą sfermentowanego soku pod ręką i odgrywać rolę prawdziwej wyroczni, darzonej szacunkiem, a nawet czczonej, Za młodu przemierzył jedyny kontynent na tej planecie wzdłuż i wszerz, odbywał dalekie podróże morzem. Palił się do przygód, uwielbiał ryzyko, za mc miał wszelkie niebezpieczeństwa tego świata, głęboko szanując jego piękno, którym sycił się przy każdej okazji. Z wiekiem jednak zamiłowanie do ryzyka osłabło, a krajobraz, który mógł podziwiać, nie opuszczając własnej wsi, miał w sobie tyle zapierającej dech urody, że niejednemu wystarczyłaby na całe życie.
Był człowiekiem prostym, bez wykształcenia. Nabożna cześć, z jaką tubylcy traktowali jego domniemaną mądrość, budziła w nim popłoch i zakłopotanie. Zwracali się doń ze wszystkimi skomplikowanymi sprawami społecznymi i gospodarczymi, a że zetknął się przedtem z wieloma różnymi cywilizacjami i sporo zapamiętał z tego, co zobaczył, efektownymi rozwiązaniami z łatwością zdobył sobie ogromne powodzenie, które go wcale nie cieszyło.
A teraz te wszystkie długie, wspaniałe, niezliczone i cudowne lata znalazły tak gorzki koniec: był w kosmosie jedynym człowiekiem, który wiedział, jak ocalić ten świat i jego mieszkańców, a nie mógł tego uczynić, bo umierał.
Kilometr za kilometrem płynęli wzdłuż wybrzeża usianego dziesiątkami wsi, których mieszkańcy, poznawszy Langriego, tłumnie gromadzili się na brzegu, by go pozdrowić. Nadchodził wieczór. Na twarzach chłopców widać już było zmęczenie. Posapując śpiewali z wysiłkiem, ale niezmordowanie wiosłowali w równym tempie.
 
Już zmierzch pokrywał morze wokół nich mgiełką i barwił purpurą ląd, kiedy wpłynęli do płytkiej zatoki i niesieni przybojem dobili do szerokiej, spadzistej plaży, usianej licznymi łodziami. Chłopcy wyskoczyli na brzeg, wyciągnęli łódź daleko na piasek i wyczerpani zwalili się na plażę, by po chwili poderwać się na równe nogi, promieniejąc dumą. Wieczorem będzie uczta, a oni wezmą w niej udział jako honorowi goście. Czyż nie przywieźli Langriego?
Wszystkie wsie leżały na stokach wzgórz od strony morza. Domy w nich otaczały koliście centralny plac w kształcie owalu, skąd o zmierzchu, z płonących ognisk, na których przygotowywano posiłki, unosiły się w niebo pióropusze wonnego dymu. Przejście Obriena główną drogą wsi było wręcz triumfalnym pochodem. Z należytym szacunkiem podążali za nim uroczyście dorośli i pełne nabożnej czci dzieci. Obrien minął stojącą na środku placu ogromną tykwę, która służyła do sygnalizacji, a następnie ruszył zboczem pod górę, w kierunku szczytu wzgórza, gdzie znajdowała się chata Starszego. Ten oczekiwał Obriena z uśmiechem na pomarszczonej twarzy. Miejscowym zwyczajem jedną rękę uniósł w powitalnym geście, drugą zaś przyłożył do piersi, opierając dłoń na ramieniu. Obrien przystanął na dziesięć kroków przed nim i odpowiedział na powitanie w ten sam sposób. Reszta przyglądała się temu w milczeniu.
- Pozdrawiam cię - rzekł Obrien.
- Twoje pozdrowienia są nam tak miłe, jak ty sam - odparł Starszy.
Obrien postąpił naprzód i zetknęli się dłońmi, co nie leżało w miejscowym zwyczaju, ale witał się w ten sposób z kilkoma starcami, których znał prawie całe życie.
- Kazałem przygotować ucztę w nadziei, że przybędziesz - powiedział Starszy.
- Przybyłem w nadziei, że będzie uczta - odparł Obrien.
W ten sposób formalnościom stało się zadość i wieśniacy rozeszli się, półgłosem wyrażając aprobatę. Starszy ujął Obriena za ramię i poprowadził do zagajnika na szczycie wzgórza, gdzie wisiały hamaki. Stanęli naprzeciw siebie.
- Minęło wiele dni - stwierdził Starszy.
- Zbyt wiele - zgodził się Obrien.
Starszy był wysoki, szczupły i silny jak dawniej, ale włosy jego były już srebrzystobiałe. Przeżyte lata wyżłobiły bruzdy na jego twarzy, pogłębiając je z czasem i przyćmiewając blask oczu. On też był stary i również jak Obrien spodziewał się śmierci.
- To długa droga - rzekł Starszy - a na jej końcu miękki hamak, pełna tykwa i cała wieś przyjaciół. Spocznij sobie!
Usadowili się w hamakach głowami do siebie, a jakaś dziewczyna przyniosła im tykwy z napojem. W milczeniu pili niespiesznie małymi łykami w z wolna zapadających nad wsią ciemnościach.
- Langri już nie jest podróżnikiem - zauważył w końcu Starszy.
- Langri podróżuje, gdy trzeba.
- Pomówmy więc o tym.
- Później. Jak zjemy. Albo jutro. Jutro byłoby lepiej.
- A więc jutro - zgodził się Starszy i podsunął tykwę Obrienowi.
W dole wieś przygotowywała się do uczty. Rozpalono nowe ogniska, które rozświetlały plac, a najlepsi we wsi kucharze znosili mięso kolufa, uprzednio długo suszone, wędzone, solone i marynowane specjalnie na taką okazję jak wizyta Langriego. Koluf był prawdziwym morskim potworem - jeden z ledwością mieścił się w myśliwskiej łodzi. Obrien często zastanawiał się, ilu też przodków obecnych mieszkańców planety postradało życie, zanim znaleziono sposób łowienia tego zwierzęcia o śmiertelnie trującym mięsie i nim udało się je tak preparować, by było jadalne. Kiedy już to osiągnięto, mięso kolufa okazało się wyśmienite wprost nie do opisania. Obrien próbował tysięcy potraw z kolufa - każdy kucharz miał swój własny sposób przygotowywania i przyrządzania mięsa - a jedna była smakowitsza od drugiej.
Również na odległej plaży ogniska strzeliły wysokim płomieniem i wkrótce Obrien usłyszał dudnienie nabów. Były to instrumenty strunowe podobne do nabuli i jak one zbudowane z tykwy, ale o wiele większe, sterczały wysoko ponad głowami grających na nich muzyków.
Dudnienie nabów nie słabło. Po chwili dołączył swe donośne dźwięki raln - rodzaj bębna z tykwy - a potem dało się słyszeć pobrzękiwanie nabuli. Rozpoczęły się już tańce, gdyż w czasie takich uroczystości młodych tubylców nigdy nie trzeba było do tego namawiać. Z pochodniami w rękach otoczyli kręgiem muzyków, by zaraz potem wić się korowodem przez wieś, spraszając honorowych gości. Powiewy nocnej bryzy mieszały apetyczne zapachy zbliżającej się uczty z ostrą, cierpką wonią morza, falującego niezmordowanie tuż za wejściem do zatoki. Kiedy korowód tańczących nabrał rozpędu i ruszył po wsi, do uszu Starszego i Obriena doleciały mieszające się ze sobą słowa hymnu pochwalnego i jakiejś pieśni.
Obrien czuł się wyczerpany i gdyby mu czas pozwolił, najchętniej by się przespał, lecz kiedy Starszy dotknął jego ramienia, posłusznie wstał. W otoczeniu radośnie śpiewających tancerzy obaj zeszli na plażę i zajęli honorowe miejsca.
Poza kucharzami i tancerzami, zebrała się już tam cała wieś. Wokół ognisk stały ogromne platformy ułożone z podłużnych tykw, służące tancerzom za estrady. Na honorowym miejscu, pośród tańczących wieśniaków, znajdował się potrójny tron. Jego środkowe siedzenie było wyższe.
Obrien i Starszy zajęli niższe siedzenia tronu, a korowód tancerzy ruszył na powrót do wsi, by sprowadzić kucharzy. Zbliżali się w kilkuosobowych grupkach, a każdy z nich niósł swoje kulinarne arcydzieło na tacy z tykwy, wyłożonej kolorowymi liśćmi i ozdobionej kwiatami. Byt mieszkańców planety całkowicie zależał od kaprysów kolufa: jeśli dał się złowić - jedli do syta, jeśli nie - chodzili głodni. Zawsze jednak, bez względu na ilość mięsa, które mieli do dyspozycji, w przyrządzaniu go przechodzili samych siebie.
Kucharze ustawili się szeregiem na skraju plaży. Tancerze zaczęli odbierać od nich tace i kolejno, z wielką ceremonią częstowali Obriena. Brzękliwe dudnienie muzyki nie ustawało, a tancerze elastycznymi ruchami wyginali swe ciała w jej rytm, to sunąc spokojnie, to znów żywo przeskakując z jednej platformy na drugą.
Obrien oglądał po kolei każdą potrawę, odrywał kawałek mięsa, z namaszczeniem smakował, zastanawiał się przez chwilę i kręcił głową. Potrawę przekazywano następnie oczekującym wieśniakom, a jej zawiedziony autor znikał. Jego miejsce na początku szeregu zajmował inny kucharz i tancerze przynosili następne danie do oceny. Obrien próbował, dyskwalifikował, a potem z uwagą przyglądał się tańcom, dopóki nie pojawiła się następna potrawa.
Wieśniacy łakomym wzrokiem obserwowali Obriena próbującego potrawy za potrawą. Langri nie był nowicjuszem i wiedzieli, że jeśli któraś z nich zyska sobie jego uznanie, będzie to naprawdę wielki zaszczyt dla kucharza.
Nagle, spróbowawszy odrobiny kolufa, Obrien przechylił z zastanowieniem głowę i oderwał większą porcję. Ponownie spróbował, uśmiechnął się, z uznaniem pokiwał głową i podsunął kawałek Starszemu, który wziął go do ust, posmakował i sam uśmiechem wyraził aprobatę. Obrien wziął tacę z mięsem od tancerzy, którzy powrócili do szeregu oczekujących werdyktu kucharzy, by ogłosić zwycięzcę. Okazała się nim pulchna kobieta w średnim wieku. Nie posiadającą się ze szczęścia tancerze podprowadzili do tronu. Obrien i Starszy podnieśli się i pomogli jej zająć najwyższe miejsce, zaś wieśniacy wokół nich entuzjastycznie wyrażali swe uznanie głośnym tupaniem bosych nóg. U tubylców bowiem, jak u wszystkich szanujących dobre jedzenie ludów, najważniejsze miejsce na każdej uczcie przysługiwało kucharzowi.
Następnego dnia rano, Obrien i Starszy szli wybrzeżem, aż dotarli do niewielkiego pagórka nad samym brzegiem. Usiedli na nim pośród mnóstwa słodko pachnących, kołyszących się na wietrze kwiatów. Światło poranka połyskiwało na pomarszczonej wodzie. Kolorowe żagle flotylli myśliwskiej wyglądały jak kwiat przypięty do horyzontu. Z sennej wsi wiła się ku niebu pojedyncza strużka dymu. Dzieci płci obojga dokazywały na falach przyboju lub nieśmiało podchodził)' brzegiem morza, by pogapić się na rozmawiających starców.
- Stary  jestem -  westchnął Obrien.
- Jesteś najstarszym starcem - skwapliwie zgodził się Starszy.
Obrien uśmiechnął się blado. Dla tubylca "stary" znaczyło "mądry". Starszy powiedział mu więc największy komplement, a on odczuwał tylko zawód i rozgoryczenie.
- Jestem stary - rzekł - i umieram. Starszy raptownie obrócił się ku niemu i popatrzył nań z niepokojem.
- Nikt nie żyje wiecznie, mój przyjacielu - powiedział Obrien - a my obaj już od dawna oszukujemy śmierć, unikając jej palącego ognia.
- Ogień śmierci miał zawsze dostatek opału. Niech więc ją oszukują ci, co mogą. Ale ty wspominałeś o jakiejś potrzebie...
- O waszej potrzebie. Potrzebie całego twojego ludu, który jest również mój.
Starszy pokiwał głową w zadumie.
- Jak zawsze, zamieniamy się w słuch, gdy mówi Langri.
Obrien wstał, zrobił kilka kroków i zatrzymał się patrząc na morze.
- Pamiętasz, że przybyłem z daleka i zostałem z wami, bo statek, który mnie tutaj przywiózł z nieba, nie mógł już latać. Znalazłem się tu przez przypadek, ponieważ zabłądziłem, a mój statek był bardzo chory.
- Pamiętam.
- Inni też tu dotrą - powiedział Obrien - a potem będzie ich więcej. Ludzi dobrych i złych, ale wszyscy będą mieli dziwną broń.
- Pamiętam. Byłem przy tym,  jak zabiłeś mafa.
- Dziwną broń... - powtórzył Obrien. - Nasz lud będzie bezradny. Ludzie z nieba zabiorą tę ziemię - co tylko będą chcieli. Wzgórza i lasy, i plaże, a nawet morze - matkę życia. Łodzie będą pływać na wodzie i pod wodą, zatruwając ją, a koluf - podstawa życia - ucieknie na głębokie wody, gdzie nie dosięgną go rybacy. Nasz lud będzie zmuszony wycofać się w góry, gdzie brak pożywienia. Obcy przyniosą ze sobą dziwne choroby i całe wsie zapłoną ogniem śmierci. Spustoszą brzegi mórz, będą pływać w wodzie i polować, ich domy będą wyższe od najwyższych drzew w lesie, a na plażach znajdzie się więcej przybyszów niż marnli podczas wylęgu. Nie będzie już naszego ludu.
- Jesteś pewien, że to prawda? - powiedział Starszy po chwili milczenia.
- Nie dziś i nie jutro, ale na pewno tak się stanie.
- Jesteśmy naprawdę w wielkiej potrzebie... - powiedział cicho Starszy.
Obrien popatrzył na oszałamiająco piękny, łukowato wygięty brzeg morza i pomyślał: "Taka cudowna, dziewicza ziemia. Taki piękny, szlachetny, cudowny lud". Człowiek czuje się potwornie bezradny, gdy umiera.
Starszy podniósł się i przez chwilę stali obok siebie w milczeniu: dwaj starcy w blasku słońca, oczekujący wiecznej ciemności.
Starszy   delikatnie  położył  dłoń na ramieniu Obriena.
- Czy Langri nie może temu zapobiec?
Obrien zrobił kilka kroków w dół stoku i uklęknął w bujnej zieleni. Zaczął wyrywać kwiaty, jeden za drugim, a kiedy błyszczący, wielobarwny kielich ciemniał w jego dłoni, gniótł go i odrzucał, wyrywając następny.
Starszy podszedł do niego i klęknął obok.
- Czy Langri nie może...
- Myślę,  że Langri mógłby temu zapobiec, gdyby ludzie z nieba przybyli dziś lub jutro. Jeśli przybędą później, Langri nie zapobiegnie,  bo Langri umiera.
- Teraz rozumiem. Langri musi nam wskazać drogę.
- Droga jest dziwna i trudna.
- Zrobimy, co trzeba. Będzie nam przyświecać mądrość Langriego.
- Dziwna i trudna - powtórzył Obrien - nasz lud może sobie nie poradzić, albo też droga, którą Langri wybierze, nie będzie dobra.
- Czego sobie życzy  Langri? Obrien wstał z klęczek.
- Przysyłaj do mnie młodych ludzi, po dziesięć osób. Sam będę wybierał. Muszę mieć dla nich wioskę na osobności. Muszą jeść, chociaż nie będą ani polować, ani zbierać, a obowiązek przygotowywania i dostarczania im jedzenia musi być uczciwie rozłożony na wszystkie wsie.
- Pierwsi przyjdą do ciebie dziś jeszcze; twoje życzenia będą moimi.
Zetknęli się dłońmi. Obrien odwrócił się i szybko oddalił. Na plaży czekał na niego Fornri z młodymi wioślarzami. Natychmiast odbili i postawili żagiel, gdyż wiatr sprzyjał powrotnej podróży. Rychło wypłynęli z zatoki. Obrien obejrzał się i zobaczył, że Starszy stoi jeszcze nieruchomo na tym samym pogórku z uniesionym ramieniem.

2

Cerne Obrien uczestniczył w kosmicznych wędrówkach od dwunastego roku życia, a gdy już wystarczająco dojadła mu rola członka załogi, zaoszczędził trochę pieniędzy i nabył zużyty statek badawczy z demobilu. Warunkiem sprzedaży - po cenie złomu - było pocięcie go na żyletki, ale Obrien załatwił sobie trochę zapasów i przekupiwszy dyspozytora, by nic nie widział, wystartował w Kosmos.
Był tylko prostym, choć dobrym, mechanikiem i nie miał żadnych uprawnień, by na pokładzie statku kosmicznego mógł dotknąć się czegokolwiek, począwszy od ogniw retro-nowych, ale często obserwował, jak się go prowadzi i sądził, że zna podstawy pilotażu. Nabytek Obriena miał przewrotny charakter, zupełnie jak jego pilot, ale kiedy ten użył swego przebogatego słownika przekleństw i kilkakrotnie kopnął w pulpit sterowniczy, wehikuł ustatkował się i zachowywał porządnie. Zupełnie inaczej rzecz się miała z naprowadzaniem go na właściwy kurs. Prawdopodobnie co zdolniejszy uczeń szkoły podstawowej wiedział więcej o astronawigacji niż Obrien, którego jedyną pomoc stanowił przestarzały "Podręcznik astronawigacji dla amatorów". Przez dziewięćdziesiąt procent czasu spędzonego w Kosmosie nie wiedział, gdzie się znajduje, a przez pozostałe dziesięć miał o swej pozycji tylko mgliste pojęcie, co i tak było bez znaczenia.
Pragnął zobaczyć obszary leżące poza normalnymi szlakami kosmicznymi i ewentualnie na niewielką skalę prowadzić nielegalne prace poszukiwawcze, jednakże głównie zależało mu na tym, by być panem siebie i samemu o wszystkim decydować. Kiedy kończyły mu się zapasy, szukał jakiegoś małego, prywatnego kosmodromu, gdzie nie było żadnych przedstawicieli władzy, którzy być może zechcieliby zobaczyć jego nie istniejącą licencję pilota. Dobrzy mechanicy cieszyli się zawsze popytem, więc Obrien lądował niepostrzeżenie nocą, pracował, aż zarobił na uzupełnienie paliwa i zapasów, a potem wymykał się z powrotem w Kosmos, nie budząc niczyjego zainteresowania.
Niby to zajmował się poszukiwaniami, penetrując dziesiątki zapomnianych lub jeszcze nie odkrytych asteroidów, księżyców i niewielkich planet. Nie przyznałby się nawet przed samym sobą, że te jego poszukiwania były tylko pretekstem, pozwalającym mu podziwiać niezwykłe krajobrazy dziewiczych księżyców lub doznawać dreszczu emocji, gdy pędził na nagim, wirującym asteroidzie w nieskończonym ciągu roziskrzonych świtów i nagłych zachodów słońca.
Nikt by się bardziej od niego nie zdziwił, kiedy nieoczekiwanie stał się ogromnie bogaty. Nieomal przeoczył asteroid zbudowany z czystej platyny, ale znajdujące się tam złoża kryształów retronu spowodowały tak gwałtowną reakcję instrumentów na pokładzie statku, że w końcu zrozumiał co to oznacza. Wracał do cywilizacji z tym wielkim i niespodziewanym bogactwem, nie mając pojęcia, co z nim zrobi.
Na statku nie znalazł niczego, czym mógłby ekranować potężną radiację retronu z luku ładunkowego. Kiedy startował, nie znał swej pozycji w kosmosie, a źle funkcjonujące instrumenty pokładowe rychło pogłębiły jego dezorientację, on sam zaś bezskutecznie walczył o zachowanie resztek paliwa i podtrzymanie pracy zużytych silników. Ostatecznie wybrał planetę, która, jak sądził, dawała mu największe szansę przeżycia i na nią skierował swój statek. Była to rzeczywiście jego ostatnia szansa, gdyż niesprawny wskaźnik paliwa wprowadził go w błąd. Właśnie z powodu braku paliwa rozbił się przy próbie lądowania.
Mieszkańcy planety przyjęli go z otwartym sercem. Stał się bohaterem, kiedy swym laserowym pistoletem ustrzelił odrażającą, twardoskórą, latającą poczwarę, która nurkowała w morzu i żywcem wyszarpywała mięso z ciała kolufów. Mafy rozmnożyły się do tego stopnia, że poważnie zagrażały istnieniu głównego źródła pożywienia tubylców. Obrien wystrzelał wszystkie magazynki, uśmiercając mafy w locie i zabijając im poczwarki i młode w wysokich, niedostępnych lęgowiskach, co praktycznie doprowadziło do ich całkowitego wytępienia.
W poszukiwaniu bogactw naturalnych przemierzył następnie cały jedyny kontynent planety, znajdując wyłącznie nieliczne, ubogie złoża węgla i kilku metali. Każdy poważny poszukiwacz wzgardziłby nimi, ale odkryte przezeń pokłady dostarczyły dość surowca, by tubylcy jednym skokiem znaleźli się w epoce brązu, otrzymawszy metalowe ostrza, których tak bardzo potrzebowali do uzbrajania harpunów. Potem zainteresował się morzem i wyposażył łodzie myśliwskie w boczne pływaki, które zwiększały ich stateczność w czasie zaciekłych zmagań z kolufami.
Przestał myśleć o powrocie do cywilizacji. Był teraz Langrim - miał własną rodzinę, rozrastającą się wieś i nieprawdopodobny prestiż. Mógł zostać Starszym w stosunkowo młodym wieku, ale myśl, by on - obcy - rządził tymi ludźmi, była mu wstrętna. Odmowa jeszcze zwiększyła szacunek tubylców. Był szczęśliwy.
Miał również zmartwienia. Bogactwa naturalne planety były tak mizerne, że nikogo nie mogły skusić perspektywą intensywnej eksploatacji. Sama planeta była tak niegościnna dla człowieka, że bez kolufów i rozmaitych odmian tykwy tubylcy nie mogliby przeżyć. Tylko nielicznych spośród potrzebnych im przedmiotów codziennego użytku nie dało się wykonać w całości lub choćby częściowo z tykwy, ale mięso uzyskane z połowów kolufa, ledwie im wystarczało do życia. Na szczęście nie istniał żaden galaktyczny popyt na tykwy. Niestety, planeta miała inne potencjalne bogactwo, które czyniło ją bezcenną.
Była przepiękna. Jej plaże pokrywał miękki piasek, woda w morzu była ciepła, a klimat zachwycający. Byłaby wspaniałym miejscem do spędzania urlopów, olbrzymim ośrodkiem wypoczynkowym, gdyż to, co tak bardzo utrudniało życie tubylcom, na zasadzie paradoksu stałoby się magnesem dla turystów.
Człowiek był istotą obcą w tym świecie; tubylcy musieli być potomkami członków jakiejś zaginionej ekspedycji kosmicznej lub zapomnianej grupy kolonizatorów, która zabłądziła tu setki lat temu. Poza mięsem kolufa - i to po długotrwałej obróbce - oraz kilkoma gatunkami korzeni i jagód, fauna i flora tej planety była śmiertelnie trująca dla człowieka. Na szczęście człowiek był równie trujący dla tamtejszych zwierząt. O ile nie utonął, mógł całkowicie bezpiecznie pływać w morzu, gdyż nawet najbardziej żarłoczny potwór nie odważyłby się go zaatakować. Połknięcie kropli ludzkiej krwi czy kawałka ciała człowieka oznaczało dlań niechybną chorobę lub śmierć, a w tym okrutnym świecie pierwsze szybko pociągało za sobą drugie.
Człowiek drogo płacił za swoje bezpieczeństwo, ponieważ tak niewiele rzeczy mógł spożywać, nie narażając swego zdrowia czy życia. Jadalne korzenie ucierano na ledwie znośną mąkę. Kilka odmian gorzkich owoców i liści doskonale nadawało się do przyprawienia mięsa kolufa, a pewna niewielka, mięsista jagoda była wprawdzie bez smaku, ale zawierała sok, który po sfermentowaniu dawał znakomity napój. I to było wszystko.
Ale gdy człowiek będzie sprowadzał tu żywność, unikał trujących cierni i pokrzyw i zabezpieczy się przed tymi formami miejscowych bakterii, na które jest podatny, a dobrze zorganizowane uzdrowisko przedsięweźmie konieczne środki ostrożności, świat ten stanie się wczasowiskiem Kosmosu. Będzie rajem dla mieszkańców niezliczonego mnóstwa pustynnych, jałowych, pozbawionych powietrza czy wody planet, które swymi bogactwami naturalnymi przyciągały ogromne rzesze ludzi. Ci, którzy będą mogli na jakiś czas opuścić swe hermetyczne miasta, podziemne labirynty czy też zasypywane piaskiem osiedla i spędzić tu kilka dni, oddychając bogatą w tlen atmosferą, z nowymi siłami powrócą do surowych warunków życia.
Na plażach staną luksusowe hotele. Małe hoteliki, pensjonaty, wille do wynajęcia pokryją wzgórza, gdzie obecnie wspaniałe lasy pysznią się drzewami o bujnym, wielobarwnym listowiu. Milionerzy będą zajadle licytować się w walce o najlepsze działki pod budowę swych rezydencji na plażach. Brzegi morza zapełnią się urlopowiczami. Zorganizuje się wycieczkowe rejsy statkami, pasażerowie spacerowych łodzi podwodnych będą poznawali fantastycznie bogate i dotychczas im nie znane formy podmorskiego życia, a przy zatłoczonych nabrzeżach zacumują łodzie myśliwskie do wynajęcia, bo chociaż te odrażające potwory morskie są niejadalne, ich łowienie stanie się niezwykłą atrakcją. Dzięki cudownemu klimatowi interes kwitłby nieprzerwanie bez względu na porę roku. A byłby to interes przynoszący wielomiliardowe zyski.
Wszystko to oczywiście doprowadzi do zepchnięcia na margines i wyniszczenia tubylców. Choć oficjalnie istniały prawa, które miały ich chronić, a także działał imponujący Urząd Kolonialny dbający o przestrzeganie tych praw, jednak Obrien zbyt dobrze wiedział, jak funkcjonuje tego rodzaju biurokratyczna machina rządowa. Tacy drobni wolni strzelcy, jak on sam, którzy próbowali szybko trochę się wzbogacić, otrzymali surowe mandaty i wyroki więzienia. Natomiast przedsiębiorstwa dysponujące dużymi pieniędzmi, występowały o zezwolenia, a kiedy zrazu nie udawało im się ich uzyskać, znajdowały luki w przepisach lub też płaciły odpowiednie łapówki. Następnie ciągnęły łupieżcze zyski w majestacie prawa, które miało chronić tubylców.
Turystyka morska i masowo uprawiane sporty wodne spowodują ucieczkę kolufów na coraz to dalsze żerowiska i jeśli tubylcom nie uda się tam dotrzeć albo dokonać radykalnych zmian w sposobie odżywiania się oraz dostosować swej struktury społecznej i zwyczajów do nowej sytuacji, będą umierali z głodu. Obrien szczerze wątpił, by choć jedna z tych zmian doszła do skutku. A za sto czy dwieście lat, uczeni, których zawsze martwią dawne tragedie, będą wylewać łzy nad ich losem: "Rozwinęli wspaniałą cywilizację. Niektóre jej aspekty miały charakter oryginalny, a nawet unikatowy. Naprawdę wielka szkoda, że uległa zagładzie. Powinno być jakieś prawo, żeby to chronić".
Przybywała młodzież ze wszystkich wiosek. Błyskając wiosłami i śpiewając wesołe piosenki, nadciągały łodziami wzdłuż wybrzeża dziesięcioosobowe grupy opalonych w słońcu na brąz ślicznych dziewcząt i przystojnych chłopców, a wszyscy umieli zarówno łowić kolufy, jak i tkać, gdyż w społeczeństwie tym każdy bez względu na płeć wykonywał pracę, która mu najbardziej odpowiadała.
Byli w wieku beztroskiego szczęścia, w wieku zwanym przez tubylców Porą Radości, ponieważ wtedy to wolno im było zajmować się śpiewem i tańcami, zalotami, lub też - jeśli tego właśnie pragnęli - nie robieniem w ogóle nic, póki nie podjęli obowiązków dorosłego życia. Chociaż z namaszczeniem wciągali swe łodzie na plażę przylądka i z należytym szacunkiem zbliżali się do czcigodnego Langriego, Obrien dobrze wiedział, że samym mówieniem o grożącej im zgubie nie będzie mu łatwo odwrócić ich myśli od przyjemności dnia dzisiejszego.
Jego pytania zaskoczyły ich. Borykali się z obcymi im pojęciami. Dawali z. siebie wszystko, by powtórzyć dźwięki nie do wymówienia. Poddawali się męczącym próbom siły i wytrwałości, sprawności pamięci i zdolności pojmowania. Obrien niezmordowanie sprawdzał wszystkich po kolei, by w końcu wybrać pięćdziesiąt osób.
W lesie położonym na uboczu, z dala od atrakcji plaży, morza i wsi, nakazał zbudować niewielką osadę. Wprowadził się tam ze swymi pięćdziesięcioma uczniami i pracował / nimi od rana do wieczora, często do późnej nocy, zaś pozostali tubylcy lojalnie znosili żywność, przygotowywaną kolejno przez poszczególne wioski. Fornri był zawsze w pogotowiu, by w razie potrzeby służyć pomocą, a Dalia cierpliwie czekała z zimnymi napojami i wilgotnym liściem, którym ocierała czoło Obriena, kiedy ten był zmęczony, zaś cały lud obserwował wszystko i czekał. Ból w brzuchu to ustępował, to wracał. Jeśli tylko mógł, Obrien nie zwracał nań uwagi, ale gdy stawał się nieznośny, zwalniał swych uczniów, póki nie poczuł się lepiej.
Jego własna regularna edukacja w szkole skończyła się, gdy podrósł na tyle, żeby umknąć wychowawcy klasy, ale nigdy nie przestał się uczyć i podczas kosmicznej włóczęgi liznął wszystkiego po trochu w różnych dziedzinach wiedzy. Dopiero teraz uświadomił sobie, jak niewiele tego było i że mógł coś znać nawet całkiem dobrze, ale nie miał pojęcia, jak to wytłumaczyć innym.
O  nauczaniu nie wiedział absolutnie nic.
Stał na skraju leśnej polany. Za plecami miał zaimprowizowaną tablicę - rozciągniętą między dwoma drzewami matę z łyka, pokrytą warstwą wilgotnej, wygładzonej gliny. Zaostrzonym patykiem napisał na niej cyfry od jednego do dziesięciu, a pod nimi starannie wyskrobał to, co jego zdaniem było początkiem arytmetyki:
1+1=2 
1+1+1=3
Jego pięćdziesięciu uczniów siedziało przed nim na ziemi, w różnym stopniu zdradzając brak uwagi lub zakłopotanie. Zza otaczających polanę drzew podglądały ich dzieci, a dzieci były wszędobylskie, zaś ich ciekawość - nienasycona. Po drugiej stronie polany, za plecami siedzących uczniów, leżała osada.
- Jeden oznacza jakąś pojedynczą rzecz - oznajmił Obrien. - Jeden dom, jeden harpun, jednego koluia, jedną łódź. Jeden i jeden to dwa - dwa domy, dwa harpuny, dwa koluly.
- Banu!
W pierwszym rzędzie poruszył się jakiś młodzieniec, a jego twarz wyrażała rosnące zmieszanie, w miarę jak Obrien mówił dalej.
- Jeśli masz harpun i ja ci dam harpun, ile będziesz miał harpunów?
- Po co chcesz mi dać harpun, kiedy już jeden mam? - wypalił Banu.
Cała grupa zawrzała od coraz gorętszych dyskusji i komentarzy. Obrien po bohatersku opanował zniecierpliwienie.
- Banu, łowisz kolufy, a twój kolega daje ci swój harpun do potrzymania, żeby mógł założyć przynętę. Ile masz harpunów?
- Jeden - odparł z przekonaniem Banu.
- Ej, tam z tyłu, uważać! - krzyknął Obrien i ponownie zwrócił się do Banu - Banu, ty masz dwa harpuny. Jeden i jeden to dwa.
- Ale jeden z nich jest mojego kolegi - zaprotestował Banu - ja mam tylko jeden. Zawsze miałem jeden. Po co mi dwa?
Obrien  wziął głęboki oddech i spróbował jeszcze raz.
- Spójrz na swoje palce. U każdej dłoni masz jeden, i jeden, i jeden i jeden, i jeden. Pięć. Pięć palców u każdej dłoni. Gdyby koluf odgryzł ci jeden palec, ile by ci zostało? - podniósł dłoń z rozcapierzonymi palcami. Następnie zgiął jeden. - Cztery. Pięć odjąć jeden jest cztery. Licz!
Cała klasa patrzyła na rozcapierzone palce. Banu schwycił się za palec i wyginał go w przód i w tył.
- Nie mogę go odjąć - oświadczył w końcu - w dalszym ciągu mam pięć.
- Psiakrew! Nie rozumiesz!? Pięć czegokolwiek odjąć jeden daje cztery. Masz pięć kolufów, jednego zjadasz, zostają ci cztery.
Jakiś uczeń siedzący na skraju polany wstał i z oczami utkwionymi w tablicę ruszył w jej kierunku jak w transie. Obrien wyszedł mu naprzeciw.
- O  co chodzi, Larno?
- A co jest po dziesięciu?  - spytał Larno. 
Obrien pokazał mu, pisząc liczby od jedenastu do dwudziestu i powtarzając je na głos.
- Ach tak!  - wykrzyknął Larno.  - A  dalej? Obrien cierpliwie wypisywał liczby, głośno je powtarzając. Reszta uczniów straciła zainteresowanie. Słychać było coraz głośniejsze rozmowy, jakaś dziewczyna pisnęła, kilka osób grało w coś małą tykwą. Widząc rosnące zainteresowanie Larny, Obrien nie zwracał uwagi na zamieszanie i kolejnymi liczbami wypełniał tablicę.
- Ach tak! - zawołał Larno.- A po dziewięćdziesięciu dziewięciu?
- Sto, sto jeden, sto dwa, sto...
- A po stu dziewięćdziesięciu dziewięciu?
- Dwieście.
- A po dwustu dziewięćdziesięciu dziewięciu jest trzysta? - spytał Larno. - Ach tak! I czterysta? I pięćset? Ach tak! A jeśli jeden i jeden daje dwa, to dwanaście i dwanaście jest dwadzieścia cztery, a sto i sto to dwieście. Ach tak! A jeśli pięć odjąć jeden jest cztery, to pięćset odjąć sto jest czterysta. I jeżeli każde z nas ma dziesięć palców, to dwoje ma dwadzieścia palców, a my tu wszyscy mamy pięćset palców, nie licząc oczywiście pana, Fornriego i Dalii. Ach tak!
Obrien odwrócił się i odszedł z ponurą miną.
- Ach tak... - mruknął pod nosem. - Jak taki głupi mechanik jak ja ma nauczyć arytmetyki pięćdziesięciu uczniów, z których jeden jest geniuszem matematycznym, a reszta to tumany?
Teraz uczył języka. Z tym było dużo lepiej. Dzięki jakiejś niezwykłej tradycji ten niezbyt liczny lud żyjący w odosobnieniu był właściwie dwujęzyczny - mowa tubylców nie przypominała żadnego z języków, z którymi kiedykolwiek zetknął się Obrien, ale posługiwali się również mową uroczystą, która była zniekształconą odmianą języka powszechnie używanego w galaktyce. Obrien wyrósł w atmosferze tego języka, zwanego wszędzie galaktyckim, a człowiek nie umiejący uczyć własnej mowy byłby durniem. Uczył więc jej od chwili przybycia na tę planetę i dzięki niemu wielu starszych tubylców całkiem nieźle opanowało galaktycki, przekazując go następnie rodzinie lub całej wsi. Wszyscy ci młodzi ludzie zatem znali już ten język lub coś bardzo doń zbliżonego i z łatwością nauczyli się posługiwać nim w mowie w stopniu, który Obrien uważał za wystarczający.
Uczył również przedmiotów ścisłych, a rzadko który kosmonauta, posiadający tylko praktyczną znajomość podstawowych zasad, dożywa chwili, gdy musi dzielić się własną niewiedzą z innymi. Lecz Obrien wykładał również przedmioty, o których miał jeszcze bardziej mgliste pojęcie, na przykład ekonomię, socjologię i zarządzanie. Uczył politologii, przeszukując najgłębsze zakamarki pamięci, by wykorzystać wszystko, co mu tam pozostało i miało choć luźny związek z konstytucjami, konwencjami i umowami oraz z socjalizmem, komunizmem, faszyzmem, teokracją, władzą oligarchii, technokracją i ich najróżnorodniejszymi formami.
Uczył dyscypliny wojskowej, zasad wojny partyzanckiej i procedury kolonizacyjnej. Zbierał swych uczniów pod gwiazdami i uczył ich historii ludów galaktyki. Spodziewał się, że ci młodzi tubylcy będą z otwartymi ustami słuchali jego opisów straszliwych wojen kosmicznych, fantastycznych stworzeń, dalekich światów i słońc liczniejszych od liści na drzewach w lesie, ale okazało się, że w nocy są jeszcze mniej skoncentrowani niż za dnia.
- Czy widzicie tam te dwie jasne gwiazdy i jedną ciemniejszą? - spytał, pokazując harpunem. - Wycelujcie harpun między te gwiazdy, a gdyby mógł polecieć jak te statki kosmiczne, o których wam opowiadałem, dotarłby w końcu do słońca Soi, którego nie można stąd dojrzeć bez silnego teleskopu. Jak mówi historia czy legenda, albo czyjaś fantastyczna plotka, z tego układu pochodzą wszyscy nasi przodkowie. Owe jasne gwiazdy nazywają się Tarta i Rologne i dawno temu ich planety prowadziły ze sobą wojnę, a po obu stronach walczyło tak wiele statków kosmicznych, że ich liczby nie moglibyście objąć umysłem.
Przerwał i jednym gniewnym spojrzeniem na krótko uciszył szepty.
- Były tam tysiące statków, ale tak bardzo oddalonych od siebie, że nawet nie znacie liczby, która mogłaby określić odległość między nimi, bo Kosmos jest tak ogromny. Statki te strzelały do siebie ognistymi pociskami, które topiły jak wosk metal twardszy od grotów waszych harpunów, a ich załogi płonęły jak patyki w ognisku. W każdej bitwie kilku statkom udawało się przedrzeć do macierzystej planety wroga i pociskami z ognia paliły wsie większe od tego całego lasu wraz z domami wyższymi od najwyższych drzew, ze wszystkimi żyjącymi w nich ludźmi. Teraz nikt tam nie mieszka. Tam...
Odwrócił się  i wskazał harpunem w innym kierunku.
- Tam jest świat zwany Waterno. W jego morzach żyje stwór, przy którym wasze kolufy wyglądają jak zabawki. Jest sto razy większy i mógłby od razu połknąć całą waszą łódź.
Kiedy  przerwał, usłyszał jakiś szept.
- Ktoś powinien powiedzieć Starszemu. Langri poważnie zachorował na głowę.
Było to prawdopodobnie nieuchronne - jego grupa zaczęła się rozpadać. Każdego ranka uważnie rozglądał się po twarzach uczniów, by stwierdzić, ilu jeszcze brakowało, a potem z determinacją walczył dalej.
Uczył, ile mógł, improwizując, kiedy musiał, co często się zdarzało. Podczas gdy wykładał, Larno stał na skraju polany i zajmował się zadaniami matematycznymi, rozwiązując je na swej własnej tablicy. Z niezbyt pewną pomocą "Podręcznika astronawigacji dla amatorów" Obrien przygotowywał zadanie, po czym Larno z zapałem wypełniał tablicę symbolami matematycznymi ku zdumieniu tych, którym chciało się na to patrzeć. W końcu Larno przerywał Obrienowi:
- Skończyłem zadanie. Mogę prosić o następne? Obrien sięgał po "Podręcznik".
- Dobrze. Szybkość twego statku, którego pozycja jest taka jak poprzednio, wynosi pięćdziesiąt tysięcy jednostek. Oblicz ilość paliwa potrzebnego na dotarcie do planety X i wejście na orbitę wokół niej.
- Tak, tak! A to zadanie? Czy dobrze rozwiązałem?
- Skąd, u diabła, mam wiedzieć? - mruczał Obrien pod nosem, wracając do przerwanego wykładu.
Kiedy tylko złapał Banu na drzemce, co często się zdarzało, brutalnie ją przerywał.
- Banu! Jak się nazywają ci adwokaci?
- Klarouse, Hraanl, Picrawley, McLindorffer i Webluston, miasto Schwalofro, planeta S chwała, Sektor 9138.
Obrien gorąco dziękował losowi nawet za tak skromne dowody łaski: miał matematycznego geniusza, rozwiązującego zadania, których nie rozumiał, oraz geniusza o doskonałej pamięci, który zapamiętywał wszystko podczas snu, co dobrze się składało, bo właśnie najczęściej spał. Banu zdawał się nigdy niczego nie zapominać, chociaż tak mało rozumiał z tego, co zapamiętał, że przekopywanie jego pamięci w poszukiwaniu potrzebnej informacji było zajęciem bardzo uciążliwym i zniechęcającym.
Resztę uczniów stanowili po prostu zwykli kretyni.
- Adwokaci... - zaczął Obrien i nagle zgiął się wpół, chwytając się za brzuch. Pośpieszyli doń Fornri i Dalia, ale powstrzymał ich ruchem ręki, wyprostował się, otarł pot z twarzy i mówił dalej.
- Przyjdzie dzień, że adwokaci będą wam bardziej potrzebni niż powietrze do oddychania, a ta firma prawnicza nie bała się wystąpić w mojej sprawie przeciwko rządowi pewnego świata.
Nie będzie też bała się wystąpić w waszym imieniu przeciwko całej Federacji Galaktycznej, ale gdy umrę, możecie mieć trudności z odnalezieniem tej firmy. To było tak dawno i nazwiska mogły się już zmienić. Adwokaci kosztują, czego nie rozumiecie, ale może zrozumiecie to. Spójrzcie!
Rozwinął kawałek sukna i pokazał garść wspaniałych kryształów.
- Dobrze się przypatrzcie - powiedział, a uczniowie gapili się z rozdziawionymi ustami. - To są kryształy retronu. Umożliwiają podróże międzygwiezdne, są wystarczająco rzadkie i wartościowe, by można je było zamienić na kredytki w każdym ośrodku finansowym galaktyki.
W tylnych rzędach powstało jakieś zamieszanie, wiec przerwał, aż w akompaniamencie gwałtownych szeptów i pojedynczych pisków zapanował spokój. Niektórzy chłopcy wciąż zaczepiali dziewczęta, które przeważnie były tym zachwycone, a kilka par wręcz nie przerywało wzajemnych zalotów w czasie zajęć. Obrien nie całkiem zapomniał, że sam był kiedyś młody.
- Kredytki to pieniądze - kontynuował - a adwokaci żądają mnóstwa pieniędzy. We wraku mojego statku jest dość kryształów, żeby można było opłacać ich usługi przez dłuższy czas. Kryształy trzeba zakopać w bezpiecznym miejscu - najlepiej w tej głębokiej jaskini pod wzgórzem o dwóch szczytach. Wrak statku będzie pierwszą rzeczą, którą przeszukają ludzie z nieba, gdy się zjawią, a jeśli kryształy nie będą dostatecznie głęboko zakopane, wykryją je specjalnymi instrumentami.
- Mówiłem o rządach - ciągnął Obrien. - Ludzie z innych światów nie rozumieją takiego systemu jak wasz, gdzie przywódcy po prostu stają się i nie są ani wybieram, ani mianowani, a więc będziecie musieli...
Powrócił przeszywający ból. Tym razem Obrien zwolnił uczniów i pozwolił Fornriemu i Dalii, by ułożyli go w hamaku. Leżał z zamkniętymi oczami; twarz pokrywał mu pot. Trzymając się rękami za brzuch, powiedział cicho:
- Jeszcze tyle do zrobienia, a tak mało czasu. Prawo, rządy, ekonomia i administracja kolonialna, i cała reszta, a ja jestem tylko głupim mechanikiem i umieram.
Nagle otworzył oczy i raptownie usiadł.
- Dziś znów pięć osób odeszło. Co z nimi?
Fornri i Dalia z zażenowaniem wymienili ukradkowe spojrzenia.
- Może potrzebowali ich we wsi - powiedział przepraszająco Fornri. - Połowy...
- Połowy! Czymże jest pusty żołądek w porównaniu z niewolą lub śmiercią? Czyż nie rozumieją, że nie będzie żadnych połowów, jeśli nie będą mieli Planu?
- Nie rozumieją tego, co chcesz, żeby zrobili - rzekł Fornri. - Może jakbyś powiedział im o tym Planie...
- Jeszcze nie są gotowi. Powinienem był zacząć wcześniej.
Opadł na hamak i zamknął oczy. Słyszał, jak Dalia szepnęła:
- A  może Starszy  by pomógł?
- On robi co może - odpowiedział Fornri - ale trudno  mu  kazać  im  tu  siedzieć,  skoro  uważają,  że są potrzebni gdzie indziej. Jutro będzie jeszcze gorzej. Obrien poczuł powracający ból.

Pewnego dnia na zajęciach było tylko piętnastu uczniów, a następnego zaledwie dwunastu. Ból powracał coraz częściej, ale Obrien, gdy tylko mógł, nie zwracał nań uwagi i uparcie kontynuował naukę.
- Musicie zrozumieć ustrój Federacji. Istnieją planety niepodległe, które są jego członkami, planety niepodległe, nie wchodzące w jego skład, oraz planety zależne, będące faktycznie własnością tych pierwszych.
Nudził ich; większość wydawała się spać. Znał prawdę - część prawdy; był po prostu marnym nauczycielem, ale nic lepszego nie mógł wymyślić, by osiągnąć swój cel, a czas uciekał.
- Musicie zacząć jako niezrzeszony świat niepodległy, i uzyskać członkostwo w Federacji, bo w przeciwnym razie, jak mi Bóg miły, skończycie jako czyjaś własność. Nie wiem, jakie warunki muszą spełniać nowi członkowie i dlatego będą wam potrzebni adwokaci.  Banu?
Monotonnym głosem Banu wyrecytował nazwiska i adres.
- Wiem, że będziecie musieli umieć pisać i czytać - mówił dalej Obrien. - Wszyscy. Cała ludność, nawet dzieci powyżej pewnego wieku. Dobrze, że znacie już galaktycki, ale nie wystarczy mówić. Jeśli nie będziecie umieli pisać i czytać, nigdy nie dowiecie się, co się dzieje w galaktyce i nie będziecie mogli dbać o własne interesy. W każdym razie ten warunek przyjęcia do Federacji przewiduje, by chyba dziewięćdziesiąt pięć procent ludności umiało pisać i czytać. Po południu zaczniemy lekcje czytania, a kiedy już nauczycie się, będziecie uczyli innych, codziennie, przy każdej okazji. Wszyscy muszą się uczyć.
- Musicie również coś wiedzieć o biurokracji. Istnieje w każdym rządzie. Im większy rząd, tym większa biurokracja. Rząd daje, a biurokracja zabiera, być może nawet nieświadomie. Jeśli nie będziecie wiedzieli, jak z-nią walczyć, ukradnie wam wasz świat spod nóg. Istnieje wprawdzie Urząd Kolonialny, który ma nadzorować administrację zależnych planet, ale w rzeczywistości...
I znów atak bezlitosnego bólu. Schwycił się za brzuch.
- Na co to wszystko? - załkał. 
Fornri i Dalia podskoczyli do niego.
- Czy któryś z nich wróci? - jęknął zesztywniały z bólu Obrien.
- Wszyscy mówią, że może jutro - powiedział Fornri.
- Jutro mogę już nie żyć. Wszyscy możemy już nie żyć.
Odtrącił rękę Fornriego, chwiejnym krokiem podszedł do pnia leżącego na skraju polany i usiadł.
- Zbyt długo czekałem, a teraz nie ma już czasu. Nie potrafię   was   przekonać  o  grożącym  niebezpieczeństwie. Żaden uczeń już nie spał, niektórzy wstali.
- Ta planeta jest uboga - powiedział Obrien - ale ma coś, co jest bezcenne. Jest rajem. Jej ocean i plaże są cudowne. Klimat jest cudowny. Wszystko tu jest piękne.
Z trudem wstał, chwiejąc się na nogach. Fornri chciał go podtrzymać, by nie upadł, ale Obrien odzyskał równowagę i odsunął się.
- Jeśli komuś przyjdzie do głowy założyć na tej planecie ośrodek wypoczynkowy - mówił z przejmującą powagą - jesteście zgubieni. Człowiek ten będzie waszym wrogiem i musicie z nim walczyć na śmierć i życie. Jeśli pozwolicie mu zbudować choć jeden dom wypoczynkowy, powstaną ich dziesiątki lub setki, zanim ktokolwiek zdąży się zorientować. Będziecie musieli przenieść wasze wioski w głąb lasu i jeśli nawet pozwolą wam korzystać z morza, nie będzie mowy o połowach. Uzdrowiska spowodują ucieczkę kolufów i będziecie umierać z głodu. A ja nie umiem was o tym przekonać...
Zmoczył się i usiadł na pniu. Uczniowie stali bez ruchu.
- Z kim ja mam tu pracować - powiedział zrezygnowanym głosem. - Banu, który wszystko pamięta, ale nigdy niczego nie rozumie. Fornri, mój praprawnuk, który wolałby  raczej  łowić w tym czasie kolufy, ale jest lojalny, i który rozumie,  lecz rzadko pamięta. Fornri połykał łzy.
- A Dalia - Obrien z trudem wstał i chwiejąc się objął ją czule, ona zaś płakała z twarzą ukrytą w jego ramionach - jest tutaj nie po to, żeby się uczyć, lecz by uważać, abym się nie rozchorował, a ja jestem bardziej chory niż wam się wydaje.
Odwrócił się.
- A reszta, wszyscy lojalnie zostaniecie tu ze mną, póki nie znajdziecie wymówki, by odejść. To wszystko, co mam i niech mnie szlag trafi, jeśli nie zrobię wszystkiego, co mogę, żeby mi się z wami udało. Chodźcie tu, wszyscy.
Usiadł na pniu, a uczniowie otoczyli go kołem. Skinął na Fornriego, który podał mu podniszczony dziennik pokładowy rozbitego statku kosmicznego. Przez wszystkie lata Obrien używał go czasem jako notatnika. Teraz jego pieczołowicie opracowywana treść była jedyną nadzieją tej planety na przetrwanie.
- Daję wam Plan - powiedział - choć nie jesteście jeszcze dostatecznie przygotowani. Jest długi i skomplikowany, i większość z was go nie zrozumie. Mogę tylko mieć nadzieję, że kiedy będzie wam potrzebny, sami dojdziecie do sedna tego, o czym mówiłem. Jeżeli nie możecie uważać, przynajmniej nie pozwólcie spać Banu. Ktoś musi tego wysłuchać i wszystko zapamiętać. Przedstawię wam Plan z najdrobniejszymi szczegółami, które tylko przyjdą mi do głowy. A potem jeszcze raz i jeszcze, póki będę mógł mówić, będę mówił o Planie. I wtedy będę mógł przysiąc przed Bogiem - przed moim Bogiem i waszym - że zrobiłem wszystko, co mogłem.
 
3 
 
Jak tylko Fornri sięgał pamięcią, Langri zawsze napawał go przerażeniem.
Niewiele dzieci miało prapradziadków, a te, które spotkało to wątpliwe szczęście, musiały doglądać trzęsących się, zniedołężniałych starców, myślących wyłącznie o ogniu śmierci.
Langri był po prostu Langrim. To on miotał harpunem w kolufy w czasie połowów i nigdy nie chybiał. To on wypłynął łodzią na wzburzone morze, by ratować dzieci, zaskoczone daleko od brzegu przez jeden z bardzo rzadkich tu sztormów. Kiedy wszyscy bali się przejść wezbrany strumień, Langri był tym, który szukał brodu, a znalazłszy go, pierwszy wchodził do wody. Przynoszono doń ludzi ze złamanymi rękami i nogami, gdyż tylko on wiedział, co należało robić w przypadku takiego nieszczęścia.
Wszyscy dorośli, począwszy od kobiet, którym niezbyt dobrze układało się w małżeństwie, a skończywszy na naczelnikach wsi, a nawet na Starszym, zwracali się doń po radę we wszelkiego rodzaju sprawach. Jeśli Langri mówił, że coś należy zrobić, wszyscy z ochotą spełniali natychmiast jego życzenie. Kiedy prowadził Langri, wszyscy za nim szli bez wahania.
Taki prapradziad był ogromnie uciążliwy dla młodego chłopca. Kiedy starsi chłopcy przepływali rzekę, a Fornri szukał brodu, albo gdy oni skakali ze skały do wody, a on schodził ścieżką, Langri pytał go, dlaczego nie robi jak oni, więc Fornri bał się, lecz płynął i nurkował.
A gdy pewnego razu Langri powiedział, że łowienie marnli to zabawa dla dzieci i że Fornri powinien polować na kolufy, chłopiec przyłączył się do łowców jako zdecydowanie najmłodsza osoba w łodzi, a może nawet najmłodsza, jaka kiedykolwiek brała udział w takich połowach. Dopiero później dowiedzieli się, że to Langri go przysłał, ale zgodnie z panującym zwyczajem wolne miejsce w załodze zajmował pierwszy chętny, więc go przyjęli. Zaczęli jednak z niego kpić:
- Patrzcie, co za wspaniały łowca nas uhonorował! Z pewnością nasza załoga dokona dziś wielkich rzeczy! Chyba będzie pierwszym harpunnikiem, jeśli tylko przestanie się trząść na tyle, żeby trafić!
Ale Fornri trząsł się ze złości, a nie ze strachu. Był wściekły na Langriego za to, że go wysłał, a także na tych, co go wyśmiewali. Cisnął harpun z taką furią, że aż wypadł z łodzi. Szyderstwa urwały się nagle, gdy ostrze harpuna utknęło głęboko w ciele kolufa, akurat w najlepszym miejscu - tuż za głową, a ponieważ Fornri był już w wodzie, schwycił linę holowniczą i założył pierwszą pętlę na podobny do noża, bijący na wszystkie strony ogon zwierzęcia, zaś wszyscy sądzili, że celowo wskoczył do wody. Od tego czasu nikt już nigdy go nie wyśmiewał z żadnego powodu.
Kiedy Langri zestarzał się, a ciągle był pierwszy we wszystkim, coraz częściej nie chciało mu się nic robić poza leżeniem w hamaku w jego ulubionym zagajniku na cyplu i popijaniem odurzającego napoju. Dla Fornriego oznaczało to nowe obowiązki. Jeśli Langriemu nie chciało się czegoś robić, wysyłał w zastępstwie Fornriego. Osiągnąwszy wiek, w którym jego rówieśnicy, korzystając z przywilejów Pory Radości, poświęcali całe dnie i noce muzyce, tańcom i śpiewom, zalotom i czułym igraszkom miłosnym, Fornri był tylko osobistym sługą starca o tyrańskich zapędach. Inni chłopcy zazdrościli mu - praprawnukowi Langriego i jego podporze na stare lata - czego Fornri nie potrafił zrozumieć. 
Potem Langri zaczął podupadać na zdrowiu. Starszy doszedł wówczas do rozsądnego wniosku, że Fornri jest lepszym łowcą niż pielęgniarzem i przysłał Langriemu Dalię. Jej owdowiała matka zmarła na kończącą się nieuchronną śmiercią, nieuleczalną gorączkę, którą czasem wywoływało nawet drobne skaleczenie czy zadraśnięcie, a Dalia i jej młodsza siostra nie miały krewnych.
Fornri nigdy jeszcze nie miał narzeczonej, choć mógł wprost przebierać w dziewczętach. Był przecież nie tylko synem ognia, ale także znanym z odwagi i wielu innych zalet potomkiem Langriego. Nie było wsi, w której dziewczęta nie pragnęłyby wziąć praprawnuka Langriego za męża.
Ale Langri, na pół leżąc w hamaku, co chwila czegoś żądał. A to, żeby mu dolać napoju do tykwy, to przypomnieć naczelnikowi sąsiedniej wsi, że teraz jego kolej na organizowanie zbioru jagód, to znów, żeby Fornri przekazał jego zgodę na przyjęcie zaproszenia na ucztę. Sprawiał wrażenie, jakby nie uświadamiał sobie, że Fornri osiągnął wiek, kiedy wolno mu już było korzystać z Pory Radości. Jedną z największych przyjemności w tym świecie była młodzieńcza miłość i zaloty, to zaś, zgodnie z istniejącymi od dawien dawna zwyczajami, wymagało swobody i wolnego czasu i nie dawało pogodzić się z wykonywaniem nieustannych poleceń surowego starca z humorami. Najpiękniejsze panny wzdychały, kiedy w pobliżu przechodził Fornri, ale on musiał natychmiast przekazać pilną wiadomość od Langriego i niezwłocznie wracać z odpowiedzią, nie miał więc czasu, by umówić się na spotkanie czy przyłączyć do śpiewających, a poza tym, szanująca się panna w żadnym wypadku nie przyjęłaby pośpiesznych zalotów, gdyż uwłaczałoby to jej godności.
Wówczas zjawiła się Dalia. Urodą przewyższała wszystkie panny, a poza tym mieli dość czasu na zaloty mimo zachcianek Langriego, gdyż dzięki wspólnemu losowi nieustannie przebywali ze sobą.
Langri czasami poważnie chorował i męczyły go straszliwe bóle brzucha, zdecydowano więc, że potrzebuje opieki bardziej doświadczonych osób. Mimo jego sprzeciwów zajęli się nim dorośli, którzy ze zrozumieniem dawali Fornriemu i Dalii jak najwięcej swobody i znaleźli młodszego chłopca do wykonywania rzadszych już teraz poleceń Langriego.
Wreszcie oboje mogli w pełni korzystać z przywilejów Pory Radości. Śpiewali i tańczyli wraz z pozostałą młodzieżą i spędzali rozkoszne noce i dnie na Altanowych Wzgórzach, przeznaczonych wyłącznie na zaloty. Większość rówieśników Fornriego była już zaręczona, ale Dalia była jeszcze na to za młoda, więc Fornri musiał czekać, lecz nie miał nic przeciwko temu, przeżywając rozkosze Pory Radości, co prawda nieco spóźnione.
Były one jednakże zaprawione kropelką goryczy, bowiem Fornri wiedział, że szczęście swe zawdzięcza starości i poważnej chorobie Langriego. Teraz zrozumiał, że chociaż jego prapradziad przeżył więcej lat od przeciętnego człowieka, nie mógł jednak żyć wiecznie.
Wiedział również,  że go kocha.
Wówczas to odbyła się wyprawa do Starszego, po której zbudowano Leśną Osadę. Szkoła Langriego spowodowała dłuższą przerwę w korzystaniu z wielu przyjemności, a najbardziej cierpieli z tego powodu Fornri i Dalia. On znowu biegał za sprawami Langriego, a oboje musieli opiekować się chorym starcem, który próbował dokonać rzeczy ponad siły. Nawet kiedy choroba przykuwała Langriego do hamaka, nie mieli swobody, gdyż musieli niezmordowanie wędrować od wsi do wsi, na próżno starając się przekonać jego dawnych uczniów, by powrócili do szkoły.
Rzadko kiedy znajdowali czas na przyjemności Altanowych Wzgórz, a jeśli już im się udało, Fornriego niepokoiły poważne wyrzuty sumienia. Nie bardzo rozumiał, do czego potrzebny jest Plan i co dzięki niemu osiągną, ale gdy Langri powiedział, że nie będzie połowów, on mu przynajmniej wierzył. Jeśli coś zagrażało jego światu i jego ludowi, wiedział, że musi zrezygnować z rozkoszy Pory Radości i zacząć coś robić. Pragnął jedynie zrozumieć, co ma robić.
Ostatecznie Langri zaczął uczyć Planu garstkę uczniów, którzy pozostali. Plan wprawił wszystkich w oszołomienie, a niektórzy wręcz nie dawali wiary słowom Langriego. Jeśli - jak twierdził Langri - niebo jest pełne światów, dlaczego ktokolwiek miałby pragnąć ich świata? Langri był bardzo stary, a wiadomo, że ludzie w tym wieku wymyślają dziwne rzeczy. Nikt nie miał zamiaru okazywać Langriemu braku szacunku, ale to, co mówił, było niewiarygodne.
Fornri gorąco protestował, ale nawet ci, którzy chcieli wierzyć, nie bardzo rozumieli, o czym mówi Langri. Jeśli stanie się tak - mówił - należy zrobić to, a jeśli inaczej, trzeba postąpić w ten sposób. Jeśli zdarzy się i jedno i drugie... Banu siedział z zamkniętymi oczami i wydawał się drzemać, ale gdy tylko Langri pytał go, o czym przed chwilą mówił, on powtarzał wszystko słowo w słowo.
Langri powiedział im, że przyleci jakiś statek z nieba i że właściwie należy już je nazywać statkami kosmicznymi, gdyż są nimi w rzeczywistości. W porównaniu z innymi, ten statek będzie nieduży. Potem...
Plan wydawał się nie mieć końca, a gdy Langri wyczerpał temat, zaczynał wszystko od początku. A potem jeszcze raz w kółko od nowa. I znów.
 
Z każdym dniem był coraz słabszy, a bóle straszniejsze. Kiedy już nie mógł opuścić hamaka, zebrał ich wokół siebie i jeszcze raz zaczął wszystko od początku. Najpierw przyleci statek, mały statek kosmiczny, a potem...
I nadszedł dzień, gdy jego słowa stały się chaotyczne, a w końcu w ogóle nie mógł mówić. Uczniowie rozeszli się. Pozostali z nim tylko Fornri z Dalią oraz pewna kobieta, która przyszła zobaczyć, czy nie dałoby się ulżyć jego cierpieniom.
- Jego twarz jest okropnie gorąca - powiedziała Dalia - chyba powinniśmy wezwać uzdrawiaczy.
- To go tylko rozzłości - odrzekł jej Fornri - Ostatnim razem ich przepędził. Powiedział, że nie da się uzdrowić ciała zniszczonego wiekiem i obawiam się, że ma rację.
Kobiety masowały opuchnięte członki Langriego i przykładały wilgotne liście do jego rozgorączkowanej twarzy. Patrząc na to bez nadziei, zmartwiony Fornri uświadomił sobie nagle, że słyszy jakiś słaby, świszczący dźwięk. Przez chwilę zastanawiał się, a potem popędził do najbliższej wioski. Zobaczył, że Dalia ruszyła za nim, więc machnął ręką, by została. Przyśpieszył biegu, gdy zauważył, że świst jest coraz głośniejszy.
Na skraju lasu zatrzymał się nagle. Świst przeszedł teraz w przeraźliwie ogłuszający gwizd. Wszyscy mieszkańcy wsi uciekali w panice. Przebiegli obok niego, słyszał ich przyśpieszone przerażeniem oddechy. Za wsią zobaczył powoli opadający ku ziemi statek kosmiczny. Poznał go od razu - wyglądał dokładnie jak opisywał go Langri.
- Stójcie! - zawołał - Langri miał rację! Musimy użyć jego Planu!
Nie zwracali nań uwagi, więc sam ostrożnie skierował się ku szczytowi wzgórza, za którym zniknął statek. Posuwał się skokami, od krzaka do krzaka, aż znalazł kryjówkę, z której mógł obserwować ten dziwny obiekt.
Statek osiadł niezgrabnie na nadmorskiej łące, a po chwili, która wydawała się wiecznością, z włazu uniosła się pokrywa, potem wysunął się jakiś człowiek, zawisł na rękach i zeskoczył na ziemię. Dziwny ubiór, który pokrywał jego ciało od uszu po czubki palców u nóg, wyglądał dokładnie jak przepowiedział Langri. Fornri wygodniej usadowił się w swej kryjówce i jak zaczarowany obserwował dalej.

Znalazłszy się na ziemi, człowiek przeciągnął się z wyraźną przyjemnością, a potem przesunął palcem z góry na dół przez klatkę piersiową, rozpinając kombinezon. W otworze włazu ukazał się drugi człowiek, który zawołał:
- Wracaj! Jeszcze nie skończyli sprawdzać atmosfery! Człowiek na ziemi wciągnął powietrze głęboko do płuc i powoli je wypuszczał.
- Atmosfera jest czysta - odkrzyknął - sam sprawdziłem.
W końcu z otwartego włazu zsunął się trap, po którym zaczęła schodzić załoga statku. Langri powiedział, że przybędą mężczyźni i kobiety, ale z powodu dziwnych ubiorów, które nosili, Fornri nie mógł rozróżnić płci.
Kierownika rozpoznał natychmiast. Był nim niski, gruby człowiek, do którego wszyscy przychodzili po instrukcje. Rozglądając się, kierownik wypuścił z ust obłoczek czerwonego dymu, co niesłychanie zdumiało Fornriego.
- Ładne miejsce - powiedział kierownik.
- Ładne!? - wykrzyknął ktoś. - Toż to raj! Niech pan popatrzy tylko na tę plażę!
Z trapu zszedł szczupły człowiek z krzaczastymi włosami na twarzy i zaczął rozmawiać z kierownikiem. Spacerowali tam i z powrotem, tak bardzo wymachując rękami, że aż Fornri zastanawiał się, czy to nie należy do ich języka.
Wyraźnie słyszał ich rozmowę, którą niosła ku niemu morska bryza. Ten z obrośniętą twarzą mówił:
- Nie możemy odlecieć, nie przeprowadziwszy badań nad tubylcami. Kryształy mogą pana wzbogacić, ale to uczyni pana sławnym. Pierwotni ludzie! Jak się dostali do tego zabitego deskami rejonu galaktyki? Muszę zobaczyć wieś!
- Niech pan sobie ogląda - rzekł kierownik. - Ostatecznie zaczarterowali mnie na ekspedycję naukową i nie zaszkodziłoby mieć jakieś wyniki badań, gdyby ktoś spytał, cośmy tu robili. Ma pan na to godzinę.
Kierownik podszedł teraz do człowieka wykonującego jakieś tajemnicze czynności z dziwnym, czarnym przedmiotem, który trzymał obiema rękami.
- Szkoda, że ma pan ten złoty ząb - powiedział - przez chwilę myślałem, że jest złoto.
- W ogóle żadnych metali? - spytał kierownik.
- E, tam - odpowiedział tamten, wzruszając ramionami - ci krajowcy używają najwyżej miedzianych grotów, ale nikt nigdy tu nie wyżyje z kopalni.
- A co z tą interferencją retronową?
- Mówiłem już, że na tego typu planetach kryształy retronu nie występują, chyba że ktoś je tu sprowadzi. Co prawda miałem przed chwilą interferencję, ale albo ją ekranuje teren, albo liczniki dostały akurat czkawki.
Kierownik odwrócił się niezadowolony.
- Jeszcze jedno lądowanie na nic. Przypominam panu, że dostarczenie tego pudła tutaj i odwiezienie go z powrotem kosztuje pieniądze.
- Kapitanie? - zawołał.
W luku ukazał się jakiś człowiek w innym ubiorze.
- Słucham, panie Wembling.
- Za godzinę startujemy. Niech pan rozda pistolety obezwładniające. Kto chce rozprostować nogi, niech się trzyma grupy i zbytnio nie oddala od statku pozostając w zasięgu głosu. Każda grupa zabiera ze sobą pistolet - to rozkaz. Chciałbym również, żeby statku pilnowała uzbrojona warta.
Podszedł do ludzi tęsknie spoglądających w stronę morza.
- Kąpiel wzbroniona - dodał. - Nieznana planeta może być piekielnie niebezpieczna. Stosować się do zarządzeń o środkach ostrożności, które wszyscy znają.
Kapitan pomachał ręką i zniknął we wnętrzu statku. Kierownik mówił do człowieka z czarnym przedmiotem.
- Niech pan weźmie parę osób i zbada teren ręcznym detektorem, tak na wszelki wypadek, gdyby interferencja retronowa miała się okazać rzeczywistością.
Zaczęły się formować grupy, które następnie oddalały się w różne strony. Człowiek z obrośniętą twarzą prowadził jedną do wsi. Przeszła całkiem blisko Fornriego, który uważnie przyjrzał się wszystkim, zwracając szczególną uwagę na broń o dziwnym kształcie, niesioną przez jednego z ludzi. Langri mówił o tym, ale nikt mu nie chciał wierzyć.
Na dwadzieścia kroków przed wsią jeden z grupy odskoczył nagle w bok, zniknął w kępie krzaków i wyciągnął z niej wrzeszczącą i wierzgającą Dalię. Skonsternowany Fornri zerwał się na równe nogi, ale szybko ponownie schował. Nie wiedział, że Dalia szła za nim, a takiej ewantualności Plan Langriego nie przewidywał, lecz Fornri nie wahał się. Podczas gdy Dalia walczyła z przybyszami, całkowicie pochłaniając ich uwagę, on ukradkiem zbliżał się do nich.
Człowiek, który ją schwytał, śmiał się.
- Ten świat coraz bardziej mi się podoba. Mam nadzieję, że jest tu takich więcej, żeby starczyło dla wszystkich.
- Zabierzmy ją na statek - powiedział człowiek z o-brośniętą twarzą - chcę się dowiedzieć, jakiego języka używają.
- A mnie interesuje zupełnie co innego - odpowiedział ten drugi.
Fornri był już dostatecznie blisko, by zaatakować. Rzucił się na człowieka trzymającego Dalię, aż ten runął na ziemię. Pozostali natychmiast zwarli się z Fornrim i wszyscy zwalili się na ziemię w kłębowisku ciał, zaś Dalia szybko zniknęła w lesie. Trzech ludzi trzymało Fornriego, a jeden bronił go przed wściekłymi atakami tego, co schwytał Dalię.
- Daj spokój - rzekł obrośnięty - on nam wystarczy.
- Ale nie mnie!
- Zabierzmy go na statek - powiedział obrośnięty - po wsi rozejrzymy się później.
Kiedy zbliżali się do statku, wyszedł im naprzeciw kierownik.
- Na co wam ten tubylec? - spytał niezadowolony.
- Chcę się o nim czegoś dowiedzieć - odpowiedział obrośnięty - ma rysy Abdolinianina i przypuszczam, że może to być klucz do jego języka.
- Mając te wszystkie ciekawe stwory pełzające w oceanie, nie powinien pan tracić czasu na ludzi. Są tam takie formy życia, w których istnienie trudno mi uwierzyć, nawet patrząc na nie. Wcale nie musiałem się martwić, że ktoś chciałby sobie cichaczem popływać.
Zwrócił się do człowieka, który mu towarzyszył:
- Hirusie, czy za te potwory można by dostać jakieś pieniądze?
- Mogą zainteresować jedynie muzea i ogrody zoologiczne - odpowiedział zapytany - ale one nie mają pieniędzy. Gdybyś tak podarował im kilka, z pewnością najwspanialszy okaz nazwaliby twoim imieniem. Co byś powiedział, gdyby ten stwór z mnóstwem odnóży i długą szyją nazwano genus Wemblous?
Grubas wzdrygnął się z obrzydzenia.
Człowiek z obrośniętą twarzą wbiegł po trapie do statku, a pozostali trzymali Fornriego. Po chwili wrócił z dziwnym czarnym przedmiotem. Trzymał go przed Fornrim, naciskał jakieś błyszczące wypukłości - a to mówiło ludzkim głosem!
- Fraugh, villick, lascrouf, boumarl, caciss, denlibdra.
Obrośnięty bacznie obserwował Fornriego.
- To słowa kluczowe - rzekł. - Jeśli jest Abdolinianinem, powinien zrozumieć przynajmniej jedno z nich.
Zrozumiawszy, że oczekują od niego, aby podał znaczenie tych dziwnych dźwięków, Fornri omal nie wybuchnął śmiechem.
Jeden z ludzi wykrzyknął:
- Patrz! Ten osiłek śmieje się z ciebie! Rozumie galaktycki!
Nagle Fornri wyrwał się z rąk trzymających go ludzi, przewrócił wartownika krążącego wokół statku i czmychnął. Umknąwszy pogoni, bezpiecznie dotarł do lasu. Wszystko to obserwowała Dalia. Czekała na niego w lesie, którego gęsta roślinność była im bezpiecznym schronieniem przed bronią obcych. Oboje pośpieszyli do Leśnej Osady.
Ujrzeli tam przerażony tłum dorosłych, zgromadzony wokół hamaka Langriego. Kobiety i mężczyźni zawodzili jedno przez drugie:
- Przyleciało to coś z nieba! Co mamy robić? Langri leżał śmiertelnie spokojny, ale kiedy Fornri i Dalia przecisnęli się do niego, otworzył oczy.
- Za późno - szepnął.
- Langri nie chce nam pomóc - powiedziała jakaś kobieta z wyrzutem.
- Langri jest bardzo chory - rzekła Dalia - nie powinniście go niepokoić. Langri poruszył ustami:
- Odejdźcie. Ja umieram.
- Nie chce nam powiedzieć, co robić - powiedziała kobieta.
- Już nam powiedział, co mamy robić - rzekł Fornri. - Uczył nas swego Planu. Teraz go wykonamy.
- Uderzcie w bębny. - Fornri szepnął mężczyźnie, który stał za nim. - Wezwijcie wszystkie wsie.
Mężczyzna przez chwilę patrzył na Fornriego, potem uśmiechnął się, skinął głową i spiesznie oddalił.
- Musimy schwytać ludzi z nieba - rzekł do pozostałych Fornri - ale bez harpunów czy noży, bo nie wolno nam ich zranić. Langri mówił, że to bardzo ważne. Nawet gdyby oni zadawali rany i zabijali, musimy ich złapać, nie robiąc im krzywdy. Rozumiecie?
- Ale jak?  - spytał ktoś. Fornri uśmiechnął się.
- Langri nam powiedział, jak.
Panika z wolna ustępowała. Lądowanie tego czegoś z nieba było najbardziej przerażającym wydarzeniem w ich życiu, ale jeśli im ktoś powie, co mają robić, pójdą i to zrobią. Fornri podzielił ich na dwie grupy i wysłał je na wschód i na zachód, by wyszły na spotkanie ludzi z pozostałych wsi.
Po ich odejściu ponownie zbliżył się do Langriego. Jego szeroko otwarte oczy nie poznawały już Fornriego.
- Powinienem był uczyć dzieci... - szeptał gorączkowo - dzieci się interesowały... Młodzież chciała szybko być dorosła... Powinienem był wcześniej zacząć i uczyć dzieci...
Ciało jego sztywniało.
- Ukryjcie kryształy... - wyszeptał, z trudem łapiąc powietrze.
Fornri schwycił go za rękę i wówczas dojrzał Dalię.
- Chodź - powiedział.
Oboje odeszli. Przy Langrim pozostało tylko kilka kobiet, które go pielęgnowały. Głębokie dźwięki tykwowego bębna rozlegały się już na wszystkie strony, a odpowiadały mu bębny z pobliskich wiosek.
Jeszcze nie dotarli do pierwszego zakrętu leśnej ścieżki, gdy usłyszeli za sobą lament kobiet. Nie oglądali się. Najważniejszą rzeczą w życiu Langriego był jego Plan - na pewno by zrozumiał, że i dla nich było to najważniejsze, nawet w obliczu jego śmierci.
Langri powiedział im, jak mają postępować, więc robili dokładnie, co im kazał. Jedna grupa ludzi z nieba szukała po lesie Fornriego. Odważnie posuwali się naprzód za człowiekiem trzymającym dziwną broń, aż jeden z nich, chcąc nazrywać owoców, zboczył ze ścieżki i wbił sobie w nogę cierń śmierci. Pozostali zaczęli się spierać, czy cierń należy pozostawić w nodze, czy też natychmiast wyciągnąć, ryzykując, że się złamie i koniec na dobre utkwi w ranie, gdyż miał haczyki, a tymczasem człowiek zmarł, zanim podjęli decyzję.
Kiedy byli zajęci kłótnią, otoczył ich Fornri z wieśniakami, którzy pierwsi nadeszli. Ludzie z nieba rzucili się do panicznej ucieczki, zabierając ze sobą ciało, ale Fornri urządził zasadzkę na łuku ścieżki. Wyłapał ich po kolei, nikomu nie robiąc krzywdy - dokładnie, jak przewidywał Langri.
Nieco później, wieśniacy z zachodu ukryli się na drzewach i zaskoczyli grupę ludzi z nieba, oddających cześć tajemniczej, czarnej skrzynce. Jeden z obcych skręcił sobie nogę w kostce i musieli go nieść. Przyjaciela Fornriego, Toloffa, powaliła nieznana siła z broni człowieka z nieba. Myśleli, że nie żyje, jednak po chwili oprzytomniał, chociaż dopiero na drugi dzień odzyskał władzę w rękach i nogach. Czarna skrzynka rozbiła się, ale winny był człowiek z nieba, który ją niósł.
Schwytanie pozostałych przybyszów wymagało skomplikowanego instruktażu. W końcu zaatakowano statek i uwięziono znajdujących się w jego wnętrzu ludzi, zanim zdążyli zamknąć właz. Ludzi z nieba odprowadzono na odległą plażę bardzo krętą drogą, wybraną celowo, żeby stracili orientację. Nakarmiono ich i poinformowano, że następnego dnia zbuduje się dla nich schronienie.
Byli tak bardzo bezradni, że nie umieli rozpalić ogniska. Kiedy tubylcy rozniecili im ogień, stłoczyli się wokół niego, wysłuchując jękliwych narzekań kierownika Wemblinga, którego uciszyło dopiero odległe bicie w bębny, towarzyszące konduktowi żałobnemu Langriego.
Następnego dnia zbudowano domy dla jeńców i wyznaczono granice terenu, którego nie wolno im było opuszczać, gdyż należało to do Planu.
Tego samego dnia rano, po obrzędach pogrzebowych, Fornri i Dalia poprowadzili pięćdziesięciu uczniów Langriego z powrotem do Leśnej Osady, by niepewnie borykać się ze spuścizną, którą im pozostawił.

4

Krążownik bojowy "Rirga" odbywał zwykły lot patrolowy i kapitan Ernst Dallman spokojnie odpoczywał w swej kabinie, grając z robotem w szachy. Zamierzał właśnie zwabić w pułapkę wrogiego hetmana, co było ryzykownym ruchem, gdyż jego partner był zaprogramowany na nietypowe posunięcia i w każdej chwili mógł funkcjonować na każdym poziomie, od idioty po geniusza. Kapitan nigdy nie wiedział, czy oczywiste potknięcie robota w grze było wynikiem głupoty, czy też chytrze pomyślaną pułapką.
W tym ważnym momencie wszedł radiooficer "Rirgi", by wręczyć kapitanowi jakąś depeszę. Jego przepraszające zachowanie i szybkie odejście wskazywały, że nie była to dobra wiadomość. Radiooficer już zamykał drzwi, gdy wściekły ryk zmusił go do powrotu.
Dallman groźnie uderzał grzbietami palców w depeszę.
- Ten rozkaz przysłał gubernator sektora.
- Tak jest, panie kapitanie.
- Statków naszej floty nie obowiązują rozkazy biurokratów, polityków czy pracowników zakładu oczyszczania kosmodromów. Niech pan uprzejmie zawiadomi jego wysokość gubernatora, że istnieje coś, co się nazywa Sztab Floty, który wciąż trwa w złudnym może przeświadczeniu, iż ma pełnię władzy nad własnymi statkami. Wykonuję teraz zadanie trzeciego stopnia i fakt, że mój kurs wiedzie przez jego tak zwane terytorium, nie daje gubernatorowi prawa do dysponowania moim statkiem.
Radiooficer pogrzebał w kieszeni i wyjął dyktafon.
- Gdyby pan zechciał podyktować...
- Powiedziałem już, co ma pan przekazać. Jest pan radiooficerem i zna pan swoje obowiązki. Z pewnością zna pan swój język na tyle, by dać uprzejmie do zrozumienia temu człowiekowi, że rozkazy dla Floty Kosmicznej muszą przechodzić kanałami służbowymi. Wykonać! I proszę powiedzieć komandorowi Protzowi, że chcę się z nim widzieć.
- Rozkaz!
Radiooficer nerwowo opuścił kabinę. W chwilę potem bez pośpiechu wszedł komandor Protz, wyszczerzył zęby w uśmiechu na widok nie wróżącej nic dobrego, nachmurzonej twarzy Dallmana i spokojnie usiadł.
- Jak długo jeszcze będziemy w tym sektorze? - spytał go Dallman. Protz zastanawiał się przez chwilę.
- Około czterdziestu ośmiu godzin. Dallman ze złością cisnął depeszę.
- O dwadzieścia cztery godziny za długo.
- Jakaś kolonia ma kłopoty?
- Jeszcze gorzej. Gubernatorowi sektora zginęły cztery statki badawcze.
Protz wyprostował się, uśmiech zniknął z jego twarzy.
- A to dopiero kosmiczny numer! Cztery!? Niech pan posłucha, kapitanie. Ja mam urlop za dwa-trzy lata i bardzo mi przykro, ale nie będę mógł panu w tym pomóc. Nie zrezygnowałbym z urlopu, nawet gdyby sam Kanclerz stracił cztery statki.
- Ten idiota gubernator nie tylko traci te cztery statki za jednym zamachem - ciągnął Dallman - ale jeszcze ma czelność rozkazywać mi, żebym rozpoczął poszukiwania. Uważa pan, rozkazywać! Właśnie go informuję, że we Flocie Kosmicznej istnieje droga służbowa, ale i tak będzie miał dość czasu, by skontaktować się ze sztabem, który zdąży przysłać nam rozkaz. A ponieważ "Rirga" odbywa lot patrolowy, ci w sztabie chętnie oddadzą mu przysługę.
Protz sięgnął po depeszę i podniósł ją. Zanim doczytał do końca, uśmiech powrócił mu na twarz.
- Mogło być gorzej. Po prostu możemy je odnaleźć w jednym i tym samym miejscu. Zaginął W-439. Co oznacza to W?
- Chyba statek prywatny. Pozostałe należą do służby badawczej sektora.
- Niewątpliwie. Okazało się, że zaginął W-439, więc wysłali 1123, żeby go odnalazł. Potem, za W-439 i 1123 wysłali 519, a następnie 1468, by szukał tamtych. Jaka szkoda, że już tu jesteśmy. Teraz nigdy się nie dowiemy, ile jeszcze statków zaginęłoby gubernatorowi, nim by się domyślił, że nie tędy droga.
Dallman przytakująco skinął głową
- Prawda, że dziwne?
- Możemy wykluczyć uszkodzenie mechaniczne. Te statki badawcze są niezawodne, a poza tym, wszystkie cztery nie mogły nawalić równocześnie.
- Słusznie. Ale co najwyżej na jedną piątą planet w tym sektorze wysyłano kiedykolwiek sondy kosmiczne, a dokładnie zbadano prawdopodobnie mniej niż jedną dziesiątą. Niezbadane światy stwarzają czasami dziwne kłopoty. Wszystko wskazuje, że całą czwórkę znajdziemy na jednej planecie i że to, co unieruchomiło pierwszy statek, zatrzymało pozostałe. Niech pan zejdzie do kabiny nawigacyjnej i przygotuje plan poszukiwań. Może nam się poszczęści.
Dwadzieścia cztery godziny później, Sztab Floty przysłał oficjalny rozkaz i "Rirga" zmieniła kurs. Protz krążył po sterowni i wesoło pogwizdywał, zręcznie przeliczając dane na suwaku logarytmicznym. Technicy ledwie nadążali ze sprawdzaniem jego obliczeń na komputerach.
W końcu obliczył komplet współrzędnych, sceptycznie przyjętych przez Dallmana.
- Prosiłem o dane obszaru poszukiwań, a nie układu gwiezdnego.
- Założę się,  że  ich tam znajdziemy - powiedział Protz. Podszedł do mapy.
- Według ostatniego meldunku, W-439 znajdował się tutaj, na tym kursie. Oczywiście zmierzał w tym kierunku, a tam pewnie jest tylko jedna nadająca się do zamieszkania planeta. Uwiniemy się z tym w ciągu paru dni.
Dallman złowieszczo pokiwał głową.
- A kiedy z tym skończymy, jeśli w ogóle nam się uda, już ja zadbam o to, żeby służba badawcza sektora gruntownie zmieniła swe metody. Jeśli pańskie przypuszczenia są słuszne, cztery statki pod rząd wylądowały na niezbadanej planecie i żaden z nich nie pofatygował się, żeby  zawiadomić  centralę,   gdzie  jest  i  co robi.  Gdyby flota tak funkcjonowała... Obrócił się do Protza.
- Pan chyba postradał zmysły! Kilka dni na odnalezienie czterech statków! Tak długo jest pan w Kosmosie i już pan zapomniał, ile jest miejsca na planecie.
Protz ubawiony wzruszył ramionami.
- Sam pan powiedział, że może nam się poszczęścić.
I poszczęściło się. Znaleźli jedną, nadającą się do zamieszkania planetę, która miała tylko jeden długi, wąski, podzwrotnikowy kontynent. Już okrążając ją po raz pierwszy, zauważyli cztery błyszczące statki badawcze, zaparkowane rzędem na łące blisko morza.
Dallman przestudiował dane z obserwacji, rzucił okiem na zdjęcia i wybuchnął:
- Nim wrócimy na kurs, będziemy mieli miesiąc spóźnienia, a ci durnie po prostu zrobili sobie przerwę na wędkowanie!
- Musimy wylądować - rzekł Protz - nie mamy pewności.
- Pewnie, że wylądujemy, ale zgodnie ze wszystkimi przepisami o lądowaniu na niezbadanych planetach. W każdej fazie będziemy informować sztab o tym co robimy, tak na wszelki wypadek, gdyby trzeba było nas ratować. To samo, co ich zatrzymało, może zatrzymać nas. Trzeba, do cholery, mieć jakieś usprawiedliwienie.
- Słusznie - zgodził się Protz - lądujemy, ale przepisowo.
Dallman w  dalszym ciągu przeglądał zdjęcia.
-  Niech pan dobrze przypatrzy się temu - rzekł z uśmiechem. - Jak już z tym skończymy i jak kopnę w tyłek tych badaczy, pójdę na ryby.
Protz rozpoczął procedurę "Lądowanie na niezbadanych planetach", ale nim dotarł do połowy spisu wymaganych obserwacji wzrokowych i badań instrumentalnych, sztab rozkazał im lądować natychmiast.
Protz przeczytał rozkaz z niedowierzaniem.
- Któż tam mógł być na tym prywatnym statku? Szwagier kongresmena Federacji?
- Co najmniej  - powiedział Dallman.
- Będzie pan żądał zmiany rozkazu? Dallman przecząco pokręcił głową.
- I tak bym przegrał, a poza tym co by to było, gdyby w tym czasie coś im się stało? Z pewnością jest tam ktoś dostatecznie ważny, by ryzykować utratę krążownika. "Rirga" łagodnie osiadła na brzegu morza w odległości tysiąca metrów od statków badawczych. Po dokonaniu niezbędnych pomiarów bezpieczeństwa skrupulatnie przeszukał teren lądowania i Protz poprowadził patrol w kierunku statków, by zbadać je pod osłoną czujnych artylerzystów "Rirgi".
Dallman czekał na jego powrót u szczytu trapu.
- Nie ma śladu żadnych uszkodzeń - rzekł Protz. - Wygląda to, jakby załogi zaparkowały statki i po prostu odeszły sobie.
- Zawiadomić sztab - powiedział Dallman. - Gdyby ktoś pytał mnie o zdanie, to albo wszystko jest bardzo proste, albo stoimy przed jedną z największych tajemnic kosmosu.
Protz wrócił do sterowni, a Dallman zszedł z trapu i skierował się ku plaży, zachłannie wciągając w nozdrza zapach morza.
- Jak tu pięknie - szepnął. - Gdzież podziewał się ten świat przez całe moje życie? 
Za Dallmanem podążał jego radiooficer z przenośnym sprzętem, głęboko wstrząśnięty faktem, że oficer floty nie będzie kierował operacją wojskową ze stanowiska dowodzenia na statku.
- Zgłasza się komandor Protz,  panie kapitanie. Dallman podziwiał morze i nawet nie zadał sobie trudu, żeby się odwrócić.
- Posłuchajmy, co mówi - rzekł.
- Proszę, panie kapitanie - powiedział oficer, kierując głos Protza w stronę Dallmana.
- Tubylcy opuścili wieś niedawno - mówił Protz. - Proponuję zwiększyć patrole szperaczy w tym kierunku. Jeśli krajowcy schwytali załogi statków, z pewnością będą mogli nieprzyjemnie zaskoczyć mały patrol.
- Zgoda - odpowiedział Dallman.
Szedł z wolna po plaży, aż dotarł do miejsca, w którym rozstawieni wartownicy "Rirgi" tworzyli granicę bazy. Podążający jego śladem radiooficer oznajmił nagle:
- Panie kapitanie, znaleźliśmy tubylca!
- Chyba "Rirga" powinna poradzić sobie z jednym tubylcem bez zawracania głowy oficerowi dowodzącemu - stwierdził z humorem Dallman.
- Powiedziałbym raczej, że to on nas znalazł, panie kapitanie. Minął po prostu wartowników - żaden z nich go nie zauważył - i mówi, że chce rozmawiać z kapitanem.
Dallman odwrócił się, wytrzeszczając oczy ze zdumienia.
- Chce rozmawiać? Jakim językiem?
- Zna galaktycki, panie kapitanie. Pytają, co mają z nim zrobić.
- Jak sądzę, będziemy musieli udawać, że jest dla nas kimś ważnym. Niech pan im powie, żeby przygotowali jakieś dekoracje i przyjmę go oficjalnie.  Czy komandor Protz o tym wie? Radiooficer pośpieszył z odpowiedzią.
- Komandor Protz mówi, że jest to prawdopodobnie miejscowy strażnik przyrody, który przyszedł poskarżyć się, że załogi statków badawczych łowiły ryby bez karty wędkarskiej.

Dallman wrócił na "Rirgę" i przebrał się w galowy mundur przystrojony baretkami. Potem przeszedł do sterowni, by przyjrzeć się tubylcowi widocznemu na ekranie monitora, zanim spotka się z nim osobiście. Młody człowiek wyglądał inteligentnie i mógł uchodzić za wzór doskonałości męskiego ciała. Jego jedynym ubiorem była przepaska na biodrach, wykonana z nieznanego materiału. Jeśli nawet odczuwał jakieś zdenerwowanie przed oczekującym go spotkaniem z kapitanem "Rirgi", świetnie to ukrywał.
Wszedł Protz i spytał:
- Czy jest pan gotów do wyjścia, panie kapitanie?
- Przyglądam się temu krajowcowi - odpowiedział Dallman. - To niezwykła rzecz znaleźć ludzi żyjących już na tak odległej planecie, prawda? Zaginione kolonie zapomniane z powodu wojny lub jakiejś innej katastrofy, zawsze były ulubionym tematem scenariuszy filmowych, ale jeszcze nie słyszałem, aby coś takiego zdarzyło się naprawdę.
- W każdym azie ta planeta jest na to zbyt odległa - rzekł Protez.
- Tego nie wiem. Historycy uważają, że żadnej grupie kolonistów, niegdyś wysłanych w stanie hibernacji, nie udało się przetrwać, ale może jakiś statek zboczył z kursu i dzięki temu tutaj powstała kolonia. Albo też wylądowała tu jakaś prywatna ekspedycja, która nie mogła lub nie chciała wrócić. Sprzęt, który miała, zużył się, statek rozebrano, by wykorzystać metale, a jeśli koloniści nie znaleźli tutaj żadnych rud, lub nie mieli środków do ich wydobycia i przetopu, ich potomkowie musieli żyć jak ludzie pierwotni. Po kilkuset latach zostaliby takimi samymi tubylcami jak rdzenna ludność. Antropolodzy będą zachwyceni. Czy zawiadomił pan sztab? A więc chodźmy z nim porozmawiać.
Dallman zszedł z trapu, a kiedy zbliżając się do dekoracji zauważył, że kompania honorowa z trudem zachowuje powagę, sam omal się nie uśmiechnął. Kapitan floty w pełnej gali ceremonialnie przyjmujący tubylca w przepasce na biodrach - był to widok tak absurdalny, że aż godny zastanowienia.
Dekorację stanowiły siedzenia i oparcia mebli tapicerskich z sali klubowej "Rirgi". Ustawiono je kołem w zacienionym miejscu w niewielkiej odległości od statku. Pośrodku stały krzesła i stół konferencyjny. W leśnej scenerii całość wyglądała dziwnie nic na miejscu, ale Dallman miał nadzieję zaskarbić sobie w ten sposób przychylność tubylca, jeśli by tego wymagała sytuacja.
Na widok zbliżającego się Dallmana kompania honorowa sprezentowała broń. Tubylec stał spokojnie w otoczeniu duszących się ze śmiechu oficerów. Spoważnieli, gdy kapitan rzucił im karcące spojrzenie.
Tubylec  zrobił kilka kroków  w  jego kierunku  i rzekł:
-  Witam pana.   Nazywam się  Forniri.
- Jestem kapitan Dallman - odpowiedział Dallman, wyprężył się i zasalutował. Potem odsunął się w bok na pół kroku i z gracją wskazał Fornriemu drogę. Jeden z oficerów otworzył zaimprowizowane drzwi w dekoracji, a Forniri, za którym podążał Dullman z Protzem, wszedł i odwrócił się. Zignorował wskazane mu krzesło i z godnością stanął przed Dallmanem.
-   Mam   przykry   obowiązek   poinformować   pana - oznajmił - że pan i personel pańskiego statku jesteście aresztowani.
Dallman usiadł jak podcięty. Popatrzył pustym wzrokiem na Protza, który uśmiechnął się i mrugnął do niego. Ton tubylca był stanowczy, a oficerowie stojący za dekoracją konali ze śmiechu.
Oto półnagi tubylec, uzbrojony jedynie w tępy harpun, spokojnie przychodzi i nakłada areszt na "Rirgę". Można to tylko opowiadać jako dowcip, bo inaczej nikt by nie uwierzył.
- Przestańcie! - warknął Dallman. - To poważna sprawa!
Spoważnieli.  Dallman zwrócił się do Fornriego:
- Co nam zarzucacie?
Tubylec recytował beznamiętnie:
- Lądowanie poza miejscem do tego przeznaczonym, bez załatwienia formalności wjazdowych; lądowanie na zakazanym terenie; uchylanie się od odprawy celnej i kwarantanny; podejrzenie o przemyt; bezprawne noszenie broni. Proszę za mną, zaprowadzę panów do miejsca odosobnienia.
Dallman ponownie zwrócił się do swych oficerów.
- Zechcą panowie łaskawie przerwać te idiotyczne śmiechy - warknął. Śmiech ustal.
- Ten człowiek reprezentuje władzę cywilną - mówił dalej Dallman. - Jeśli nie ma specjalnych zarządzeń, personel wojskowy podlega prawu cywilnemu. - Potem spytał tubylca: - Czy istnieje tu jakiś rząd centralny?
- Istnieje - odpowiedział tubylec.
- Czy trzymacie w areszcie personel statków badawczych?
- Trzymamy.
- Mogę prosić o pozwolenie na poinformowanie moich zwierzchników o stawianych nam zarzutach?
- Tak, ale pod warunkiem, że cała broń, którą zabraliście ze statku, będzie uważana za skonfiskowaną i że nikomu poza panem, nie będzie wolno wrócić na statek.
- Mógłbym prosić o niezwłoczne przeprowadzenie rozprawy sądowej?
- Oczywiście.
Dallman zwrócił się do Protza:
- Niech pan wyda ludziom rozkaz złożenia broni w miejscu, które on wskaże.
- Chyba nie mówi pan tego poważnie!? - wykrzyknął Protz z nutą histerii w głosie. - Co by się stało, gdybyśmy tak wszystko spakowali i odlecieli?
- Prawdopodobnie nic - rzekł Dallman - ale kilkaset niepodległych światów podniosłoby wściekły raban, gdyby to się do nich doniosło. Wiele traktatów zawiera zobowiązania Federacji wobec każdego niepodległego świata.
Dallman otworzył furtkę w dekoracji i wyszedł. Odwracając głowę, powtórzył:
- Niech pan wyda ludziom rozkaz złożenia broni w miejscu, które on wskaże.
Salą sądową było piękne zbocze nadmorskiego wzgórza. Na stoku tłoczyły się tłumy tubylców, nie mających pojęcia, po co tu przyszli. W dole, za stołem, podejrzanie przypominającym olbrzymią, podłużną tykwę, siedział sąd: jakaś dziewczyna oraz dwaj młodzi mężczyźni. Krzesła, zajmowane przez obronę i oskarżyciela, również wykonano z tykwy. Dallman był tak zachwycony swym wygodnym krzesłem, że zastanawiał się, czy by go czasem nie kupić.
Wyrok oczywiście ustalono z góry. Całość wyglądała jak nieudana próba kiepskiego teatru amatorskiego. Tekst był zupełnie pokręcony. Widocznie oczekiwano, że obrona będzie muczeć, gdyż reakcją na każde jej pytanie czy sprzeciw była całkowita konsternacja zarówno sądu, jak i oskarżyciela. Tubylec Fornri, który ich aresztował, był głównym oskarżycielem. Zwracając się do dziewczyny, która przewodniczyła sądowi, mówił "Wysoki Sądzie", ale kiedy się zapominał, nazywał ją Dalią. Asystent Fornriego, tubylec zwany Banu, wydawał się spać podczas rozprawy, lecz gdy oskarżyciel lub sędziowie utykali na jakiejś kwestii prawnej, Fornri trącał go łokciem i szeptał mu do ucha pytanie, a ten chwilę zastanawiał się, po czym, również szeptem, udzielał odpowiedzi.
Z boku, za sędziami, przy rozciągniętej macie pokrytej gliną, siedział tubylec imieniem Larno. Zauważywszy go, Dallman porozumiewawczo trącił łokciem swego adwokata, młodego radcę prawnego "Rirgi", porucznika Darnsela i zażartował szeptem, że to na pewno sekretarz sądu. Niewiele się pomylił. Ostatecznie okazało się, że Larno miał za zadanie zapisywać grzywny w miarę wymierzania ich przez sąd.
Porucznik Darnsel, podobnie jak Dallman, nie miał najmniejszych złudzeń co do wyniku procesu, ale ponieważ musiał tam siedzieć, postanowił się zabawić. W wystąpieniu swym ujawnił rzadki talent aktorski i dar improwizowania, czego Dallman nie spodziewał się po nim. Święte oburzenie, z jakim zerwał się teraz na równe nogi i wykrzyknął "Zgłaszam sprzeciw!" było majstersztykiem gry aktorskiej.
Tubylcy zdradzali oznaki konsternacji. Dallman nie mógł zrozumieć, dlaczego. Przecież z taką łatwością obalali wszystkie argumenty porucznika Darnsela.
- Proszę uzasadnić sprzeciw - powiedziała przewodnicząca sądu.
- Nie możecie nam udowodnić żadnego z tych wykroczeń: umyślnego ominięcia przepisów przy lądowaniu, uchylania się od odprawy celnej, lądowania na zakazanym terenie i tak dalej, ponieważ o swoich przepisach nie poinformowaliście załóg zbliżających się statków.
Oskarżyciel i sędziowie słuchali z coraz większym niepokojem.
Darnsel mówił dalej:
- Jesteście obowiązani informować zbliżające się statki, a niedopełnienie tego obowiązku was obarcza odpowiedzialnością za wynikłe konsekwencje.
Sędziowie wymienili porozumiewawcze spojrzenia.
- Czy znakomity rzecznik planety ma jakieś uwagi? - spytała przewodnicząca sądu.
Fornri ponownie zwrócił się do drzemiącego Banu, który w końcu wyszeptał odpowiedź. Fornri skinął głową, podniósł się i stanął przed porucznikiem Darnselem.
- Proszę powiedzieć sądowi, jakie kroki podjęliście w celu otrzymania niezbędnych przepisów przed lądowaniem.
- Zgłaszaliśmy się na standardowym kanale łączności, co jest obowiązkiem każdego statku, zbliżającego się do jakiejś planety. Te same przepisy nakładają na każdą planetę obowiązek podawania przez radio w języku galaktyckim wszystkich niezbędnych przepisów oraz częstotliwości, na której można otrzymać zezwolenie na lądowanie oraz instrukcje z tym związane. Rzecz jasna, nie dopełniliście tego obowiązku, co podlega surowym karom.
Fornri jeszcze raz porozumiał się z Banu, a potem spytał:
- Skąd pan wziął ten obowiązek? Jakie przepisy o nim mówią? Jesteśmy światem niepodległym. Kto może tego od nas wymagać?
- Zawierają   go   wszystkie   traktaty   międzyplanetarne i wszystkie porozumienia w sprawie handlu i łączności - odpowiedział porucznik Darnsel.
- Nie zawieraliśmy takich traktatów ani porozumień - stwierdził Fornri.
Darnsel namyślał się przez chwilę, a potem zrezygnowany wzruszył ramionami.
- Trafił - mruknął.
Zrobił krok w kierunku swego krzesła, lecz zatrzymał się i ponownie zwrócił do Fornriego:
- Miałby pan coś przeciwko temu, gdybym skorzystał z pańskiego podręcznika prawa?
Twarz Fornriego wyrażała ogromne zakłopotanie, jednak grzecznie odpowiedział:
- Proszę bardzo.
Darnsel podszedł do Banu i zaczął konferować z nim szeptem, a tymczasem sąd i widzowie patrzyli na nich w milczeniu. W końcu Darnsel wyprostował się i zwrócił do sądu:
- Nie mam więcej  pytań.
- Czy sekretarz sądu zechce wyliczyć grzywny? - powiedziała przewodnicząca sądu.
- Oczywiście, Wysoki Sądzie - rzekł Larno. - Pięć grzywien za lądowanie bez odprawy celnej poza miejscem do tego przeznaczonym.
Następnie, zwracając się do Darnsela i Dallmana, dodał przepraszająco:
- To znaczy po jednej na każdy statek.
Uważnie przyglądali się piszącemu Banu, a gdy skończył, Darnsel zerwał się z jękiem na równe nogi. Tym razem już nie grał.
- Sto dwadzieścia pięć tysięcy kredytek! - wrzasnął.
- Następny zarzut, proszę - powiedziała przewodnicząca sądu. 
Darnsel wyciągnął ręce w błagalnym geście, ale Fornri zignorował go.
- Następny zarzut, Wysoki Sądzie, brzmi "rozmyślne uchylanie się od odprawy celnej i kwarantanny". Dzisiejszego dnia, statek Floty Kosmicznej Galaktycznej Federacji Niepodległych Planet dokonał piątego z rzędu, skandalicznego i rozmyślnego aktu pogwałcenia naszego suwerennego terytorium...
Darnsel w dalszym ciągu odgrywał swą dramatyczną pantomimę, lecz ani sąd, ani oskarżyciel nie zwracali na to najmniejszej uwagi.
W końcu nie miało to również najmniejszego wpływu na ostateczny wynik rozprawy.


Kiedy wracali z sądu, z pewnej odległości dyskretnie pilnowani przez tubylców, Darnsel zauważył:
- Słyszałem o piractwie, panie kapitanie, z doświadczenia znam zdzierstwo, ale to - pół miliona kredytek grzywien - nie wiem, jak mam to nazwać.
- Ale opuścili trzydzieści tysięcy dla zaokrąglenia - powiedział filozoficznie Dallman. - To ładnie z ich strony.
- Rząd tego nie zapłaci, będzie raczej wolał, żebyśmy tu zgnili.
- Zapłaci - powiedział z przekonaniem Dallman - będzie musiał, żeby uniknąć politycznych komplikacji.
- Skąd weźmie pieniądze, panie kapitanie? Z naszych pensji za przyszłe stulecie?
- Chyba nie. Kazali nam natychmiast lądować i wykonaliśmy rozkaz. Jeśli z powodu tej grzywny potrącą komuś z pensji na jej pokrycie, to nie nam. O co pan pytał tego młodego faceta, który służył za podręcznik prawa?
- Spytałem, w jakim wieku ludzie na tej planecie osiągają pełnoletność. Według mnie, wszyscy sędziowie wyglądali podejrzanie młodo i sądziłem, że mam poważne podstawy do unieważnienia procesu.
- Czego się pan dowiedział?
- Nie bardzo rozumiał, co miałem na myśli, mówiąc o pełnoletności, ale w końcu stwierdził, że u nich każdy sam decyduje, kiedy jest dorosły, więc dałem spokój. I co pan teraz zrobi, panie kapitanie?
- Skontaktuję się ze sztabem i poproszę o instrukcje - rzekł Dallman. Uśmiechnął się z przymusem i dodał: - To mogło się zdarzyć tylko w raju.

5

Minęło osiem dni gorączkowej wymiany depesz ze sztabem, zanim Uallman mógł ostatecznie zakończyć negocjacje z tubylcami. Przed ostatnim spotkaniem poprosił o pozwolenie na skontaktowanie się z zatrzymanymi w areszcie załogami i teraz Fornri prowadził go szybkim marszem po krętej, leśnej drodze. Dallman był absolutnie pewien, że obóz aresztantów znajduje się gdzieś w głębi kontynentu, gdy nagle znowu ujrzał brzeg morza. Wiedział tylko, że na początku przepłynęli kawałek łodzią wzdłuż wybrzeża, a potem przeszli parę kilometrów.
Nie  dowierzają  mi - pomyślał. - Ale właściwie dlaczego  mieliby  mi  wierzyć?
Tuż przy plaży, na opadającej ku morzu łące, zbudowano niewielką osadę. Nigdy przedtem nie oglądał z bliska wioski tubylców i zdurniał się, widząc olśniewająco kolorowe domy o precyzyjnie wymodelowanych dachach, które wyglądały jak uformowane z plastyku.
W osadzie nie było nikogo. Wszyscy jej mieszkańcy znajdowali się na plaży. Niektórzy aresztanci pływali, inni wylegiwali się w słońcu lub bawili z miejscowymi chłopcami. Jakiś młody tubylec uczył żonglowania kulami o dziwnym kształcie, pomalowanymi podobnie jak dachy domów. W wodzie blisko brzegu, nieco od niego starszy chłopiec pokazywał kilku aresztantom, jak się łowi harpunem zwierzęta morskie. Jeden z aresztantów cisnął harpunem w wodę, ale chłopiec krzyknął - Nie, nie tak! - rzucił swój i po chwili wyciągnął wijącego się, metrowego potwora morskiego o koszmarnym wyglądzie. Dalej od brzegu odbywały się zawody wioślarskie między Flotą Kosmiczną a miejscowymi chłopcami, którzy w większości bardziej pękali ze śmiechu niż wiosłowali, z ledwością udając, że walczą zawzięcie. Reprezentanci floty wyłazili ze skóry niewiele osiągając, ale wszyscy świetnie się bawili.
Fornri uśmiechnął się i gestem dał do zrozumienia Dallmanowi, że może czuć się tu swobodnie, po czym usiadł na skraju lasu i czekał.
Dallman zszedł na plażę i zatrzymał się przy jednym ze swych ludzi, leżącym wśród opalających się. Człowiek ten w pierwszej chwili nie poznał swego dowódcy. Poniewczasie próbował wstać, ale Dallman powstrzymał go ruchem ręki.
Aresztant uśmiechnął się z zakłopotaniem.
- Pański widok prawie mnie zmartwił, panie kapitanie - powiedział. - Przypuszczam, że urlop się skończył.
- Jak was traktowano?
- Doskonale. Nie można było lepiej. Świetnie karmią. Mają taki napój, który, mógłbym przysiąc, jest najlepszy w całej galaktyce. Te chaty, które dla nas zbudowali, są bardzo wygodne, a każdy z nas ma swój hamak. Powiedzieli, gdzie wolno nam się poruszać i co nam wolno robić, a potem zostawili nas samym sobie. Poza chłopcami prawie nie widujemy tubylców. Chłopcy przynoszą nam jedzenie i cały czas kręcą się tutaj. Proszę popatrzeć - wskazał na ścigające się łodzie, ginące w oddali - to wprost rozpusta.
- I pewnie na każdego przypadają trzy kobiety - oschle odezwał się Dallman.
- Niestety, nie. Kobiety nie zbliżają się do nas. Gdyby nie to, mógłby pan nazwać tę planetę rajem, panie kapitanie.
Ludzie z załóg statków badawczych mówili mniej więcej to samo.
- Nie zrobili wam krzywdy?  - spytał Dallman.
- Nie, panie kapitanie. Zaskoczyli nas i użyli siły tylko po to, żeby nas rozbroić. Jeden z załogi statku Wemblinga zmarł z powodu jadowitego kolca, który wbił sobie w nogę, ale nie z winy tubylców. Chciał się rozejrzeć, czy coś takiego.
Dallman znalazł w końcu komendanta Protza. Usiedli obaj z dala od innych i zaczęli rozmawiać.
- Pól miliona kredytek! Rząd tego nigdy nie zapłaci! - wykrzyknął Protz.
- Pieniądze już przekazano. Co pan wie o tym całym Wemblingu?
- Więcej niż chciałby, żebym wiedział. Rzecz jasna jest to Bardzo Ważny Wielki Biznesmen o ogromnych wpływach w sterach politycznych.
- Co ten człowiek tu robi? - spytał Dallman.
- Ani on, ani jego załoga nie mówią o tym zbyt wiele. Z przypadkowych, nieostrożnych uwag wywnioskowałem, że coś kombinuje ze zbankrutowanymi korporacjami wydobywczymi. Jeśli znajdzie im nowe złoża rud, zarobi miliard, więc tłucze się po tym nie zbadanym rejonie i szuka planet do złupienia. Innymi słowy, podejrzana sprawa.
- Bardzo podejrzana - zgodził się Dallman. - Prawdę mówiąc, wbrew przepisom.
- Przepisy nie stanowią przeszkody dla Bardzo Ważnych Wielkich Byznesmenów... Jego prawą ręką jest niejaki Hirus Ayns, spryciarz od brudnych interesów, jakiego pan w życiu nie widział. Zaproponował mi, że w ciągu dwóch lat zrobi ze mnie admirała za jakieś nieokreślone usługi, a sądzę, że mówił poważnie. W każdym razie Wembling obszedł prawo organizując ekspedycję naukową, ale ci jego naukowcy to, poza jednym wyjątkiem, sami geologowie i mineralodzy.
- Ten jedyny wyjątek ma być osłoną, gdy go złapią? Jest to dla mnie przykra wiadomość. Właśnie rozpoczynam rozmowy w sprawie traktatu, uznającego tę planetę za niepodległy świat i niech pan zgadnie, kogo gubernator sektora mianował pierwszym ambasadorem?
Protz spojrzał z niedowierzaniem na Dallmana.
- Chyba nie Wemblinga?
- Współczuję tubylcom, którzy wyglądają mi na bardzo przyzwoitych ludzi, ale cóż, muszę wykonywać rozkazy.
Dallman podniósł się.
- Teraz porozmawiam z Wemblingiem - powiedział - a potem zamkniemy tę sprawę.
Kiedy Dallman go odnalazł, Wembling siedział z Ayn-sem na kamieniach w pobliżu wody. Początek ich rozmowy zagłuszyli hałaśliwi wioślarze, kończący właśnie wyścig. Łodzie przemknęły blisko brzegu i Wembling rzucał im gniewne spojrzenia, dopóki hałas nie ucichł. Kiedy już mogli rozmawiać, Wembling spytał z niedowierzaniem:
- Co pan powiedział? Ambasadorem?
- Gubernator sektora pragnie natychmiast mianować ambasadora, żeby już nie mieć kłopotów z ginącymi statkami.
Wembling zachichotał.
- Bzdura! Może panu tak powiedział, ale ja znam tego drobnego krętacza. Po prostu chce zaoszczędzić na kosztach podróży. Ja jestem na miejscu, a jeśli nie zgodzę się przyjąć tego stanowiska, będzie musiał przysłać kogoś innego. Może mu pan powiedzieć, że nie mam czasu na zabawę w ambasadora.
- Polecił mi przekazać panu, że ma pan już teraz więcej pieniędzy niż może wydać, a jeśli zostanie pan ambasadorem, choćby tylko na jakiś czas, to tego tytułu będzie mógł pan używać do końca życia.
Wembling zarechotał donośnie.
- Co wy na to? Ambasador H. Harlow Wembling! Nieźle, jak na syna czyściciela silników rakietowych, który musiał rzucić szkołę, żeby utrzymać rodzinę. Nieźle! Ale nic z tego! Ja po prostu nie mam czasu...
W tym momencie stopa Aynsa przesunęła się o dwa centymetry i trąciła kostkę Wemblinga. Ten odwrócił się, a głowa Aynsa poruszyła się nieznacznie w górę i w dół.
- Chociaż... może jednak będzie lepiej, jak się zastanowię - powiedział Wembling.
- Ma pan na to pół godziny. Jeśli zdecyduje się pan zostać, mam uprawnienia, by przekazać panu kilka budynków z elementów prefabrykowanych dla potrzeb ambasady, wyposażenie ośrodka łączności oraz dostateczne zapasy do czasu przybycia statku kurierskiego. Jeśli zechce pan zatrzymać paru ludzi z pańskiej załogi, w uzasadnionym zakresie gubernator przyzna im status dyplomatyczny. Jak tylko podejmie pan decyzję, proszę mnie zawiadomić.


Dekoracje, wraz z ustawionym pośrodku stołem konferencyjnym i krzesłami, stały jeszcze w cienistym zagajniku nieopodal "Rirgi". Dallman i Protz spotkali się tam z Fornrim w towarzystwie Dalii, która przedtem przewodniczyła sądowi, oraz Banu, który służył Fornriemu za podręcznik prawa. Oficerowie zasalutowali, a tubylcy odpowiedzieli uniesieniem rak. Potem zasiedli naprzeciw siebie po obu stronach stołu.
- Otrzymałem już ostateczne instrukcje - oznajmił Dallman. - Zostałem upoważniony do bezwarunkowego przyjęcia ustalonych przez was grzywien i kar. Mój rząd zdeponuje pół miliona kredytek na koncie waszego rządu w Banku Galaktyki, gdy tylko otrzyma wiadomość o pomyślnym zakończeniu tych rozmów. Akceptując to, zgadzacie się równocześnie na zwrot całego skonfiskowanego sprzętu i broni, na zwolnienie wszystkich zatrzymanych oraz na wydanie wszystkim statkom zezwolenia na odlot.
Podał przez stół zlecenie wypłaty. Tubylcy popatrzyli na dokument obojętnym wzrokiem. Dallman zastanawiał się, co taka suma - niezła fortuna w każdym cywilizowanym świecie - mogła oznaczać dla mieszkańców tej planety.
- Zostanie uznany status waszej planety jako niepodległego świata - mówił dalej Dallman - a jej prawa będą respektowane przez Federację Galaktyczną i stosowane w sądach Federacji w sprawach, w których występować będą obywatele Federacji czy rządy. Mój rząd będzie miał tu swego stałego przedstawiciela w randze ambasadora, a przy ambasadzie będzie stacja łączności do kontaktowania się z rządem oraz ze statkami, pragnącymi otrzymać zezwolenie na lądowanie.
- To wystarczy - rzekł Fornri - jeśli oczywiście warunki tego porozumienia zostaną sporządzone na piśmie.
- Oczywiście - powiedział Dallman i zawahał się. - Rozumiecie... oznacza to, że musicie zwrócić całą broń, którą skonfiskowaliście nie tylko "Rirdze", ale również statkom badawczym.
- Rozumiemy - odpowiedział Fornri z uśmiechem. - Jesteśmy ludem pokojowym i nie potrzebujemy broni.
Nie wiedzieć czemu Dallman spodziewał się, że negocjacje utkną na tym punkcie. Głęboko zaczerpnął powietrza i rzekł:
- W porządku. Każę przygotować traktat do podpisu.
- Czy możemy otrzymać kopie dla naszych archiwów okręgowych? - spytał Fornri.
Dallman zamrugał oczami, słowo "archiwum" dziwnie nie pasowało do tego prymitywnego świata o bujnej, soczystej zieleni. Oparł się jednak pokusie, by spytać, czy archiwa przechowuje się tu w chatach o plecionych ścianach, czy też w dziuplach drzew.
- Otrzymacie tyle kopii, ile tylko pragniecie - powiedział. - I jeszcze jedno. Do opracowania traktatu potrzebna nam będzie oficjalna nazwa waszej planety. Jak ją nazywacie?
Tubylcy patrzyli na niego zdumieni.
- Oficjalna  n  a  z  w  a? - powtórzył Fornri.
- Dotychczas waszą planetę oznaczały jedynie współrzędne na mapie, a jeśli jej nie nazwiecie, ktoś zrobi to za was i ta nazwa może wam się nie spodobać. Może to być słowo oznaczające "świat" w miejscowym języku, albo imię legendarnego bohatera, lub też przymiotnik - naprawdę, co tylko chcecie. Najrozsądniej byłoby wybrać słowo krótkie i dźwięczne. Więc jak chcecie ją nazwać?
Fornri zawahał się.
- Może to przedyskutujemy.
- Słusznie. Ma to bardzo duże znaczenie nie tylko dla traktatu, ale również dla waszych stosunków z innymi planetami. Planety mają nazwy z tego samego powodu, dla którego ludzie noszą .imiona - żeby można je było odróżniać, opisywać i tak dalej. Nie możemy nawet zdeponować należnego wam pół miliona kredytek, o ile wasza planeta nie będzie miała nazwy służącej do identyfikacji jej konta.
Ale chciałbym uprzedzić, że jak już raz wybierzecie nazwę, zostanie ona wszędzie zapisana i praktycznie nie będzie można jej zmienić.
- Rozumiem.
- Ustalcie nazwę i wówczas  przygotujemy traktat.
Tubylcy odeszli, Dallman rozluźnił się i nalał sobie do kubka sfermentowanego napoju tubylców. Był on tak dobry, jak twierdził ów członek jego załogi na plaży, a doskonałe jedzenie, jakiego próbował, skorzystawszy z zaproszenia na ucztę poprzedniego wieczora - nazywało się to koluf - było przysmakiem, pod którym z dumą podpisałby się każdy członek Galaktycznej Ligii Artystów Kucharzy.
Wszystko było piękne, a jeszcze te rozkosze kulinarne.
- Chyba najwłaściwszą nazwą byłby "Raj" - pomyślał na głos.
Protz podniósł swój kubek, pociągnął zeń potężny łyk i westchnął głęboko.
- Zgoda, ale będzie lepiej, jeśli sami dokonają wyboru. Raj mogą sobie zupełnie inaczej wyobrażać. W każdym razie, największe kłopoty wynikają, gdy nazwy planetom nadają obcy.
Dallman uśmiechnął się, przypomniawszy sobie słynną historię statku badawczego, który wzywał pomocy z bagien na obcej planecie. "Gdzie jesteście?" zapytała baza. Statek podał swoje współrzędne i całkiem niepotrzebnie dodał "Ależ to piekielna planeta!". Jej mieszkańcy potem przez całe wieki próbowali zmienić tę nazwę, ale w dalszym ciągu na wszystkich oficjalnych mapach figurowała jako "Piekielna".


Trzy godziny później "Rirga" znajdowała się w Kosmosie, a Protz i Dallman stali w sterowni, obserwując oddalającą się planetę, którą będą zawsze pamiętali jako "Raj".
- Czułbym się o niebo lepiej, gdyby ambasadorem był ktokolwiek inny, byle nie Wembling - powiedział Protz.
- Nic na to nie można poradzić - odrzekł Dallman, patrząc sennie na ekran monitora. - Bądź co bądź to piękna planeta. Ciekaw jestem, czy ją jeszcze kiedykolwiek zobaczymy.
- A nazwali ją "Langri" - Protz zamyślił się. - Jak pan myśli, co to może znaczyć?

6


Młody intendent, pan Yorlon, podawał przez interkom statku kurierskiego informacje o lądowaniu. Talitha Warr słuchała, uśmiechając się z lekka i przygładzając niesforny kosmyk włosów. Całą tę audycję adresował wyłącznie do niej jako jedynego pasażera na pokładzie. Robił to zawsze od chwili, gdy rozpoczęła podróż, ale tym razem słyszała w jego głosie nutkę smutku.
- Planeta Langri za pięćdziesiąt sekund, panno Warr. Temperatura na powierzchni: dwadzieścia sześć, wilgotność: pięćdziesiąt jeden, przyciąganie: dziewięćdziesiąt cztery procent normalnego; atmosfera: dwadzieścia cztery procent tlenu. Planeta Langri za trzydzieści sekund...
- A bodaj to! - wykrzyknęła, obeszła stertę bagaży na środku ciasnej kabiny i z impetem usiadła w wyściełanym fotelu kompensacyjnym. Światełko ostrzegawcze już się paliło. Ze stojącego w zasięgu jej ręki dyfraktofonu płynęła melodia pasująca do nastroju Yorlona. Nie lubiła takiej muzyki, ale była zbyt zajęta ubieraniem się, by zmienić nagranie.
Pan Yorlon mówił przez cały  czas.
- Lądowanie za dziesięć sekund;  lądujemy!
Statek osiadł na ziemi i zakołysał się łagodnie, na co dyfraktofon zareagował piskiem. Światełko ostrzegawcze zgasło. Talitha znów stanęła przed lustrem i podjęła przerwane zmagania z włosami. W końcu nastawiła lustro na maksymalną wysokość i cofnęła się, żeby obejrzeć się w całości: ubrana nieskazitelnie, diadem na miejscu, fryzura ułożona elegancko z wyjątkiem jednego przeklętego loczka.
Zabrzmiał gong i znów zatrzeszczał głośnik interkomu. Tym razem był to głos kapitana.
- Można wysiadać, panno Warr. Zbliżyła się do lustra, by dokonać ostatniej próby pacyfikacji loczka.
- Dziękuję, kapitanie.  Za moment będę gotowa.
W końcu usatysfakcjonowana, zmniejszyła lustro, zamknęła dyfraktofon, dołączyła go do bagaży i wzięła pelerynę. Kapitan czekał za drzwiami. Powitał ją osłupiałym spojrzeniem szeroko otwartych oczu, ale nie zareagowała na to - przywykła już do takich spojrzeń.
- Gotowa do zejścia? - spytał.
- Tak, dziękuję.
Wręczyła mu pelerynę, którą pomógł jej włożyć na ramiona. Ruszyła korytarzem w kierunku śluzy. W głębi otworzyły się nagle jakieś drzwi. Patrzyły na nią oczy osadzone w łysej czaszce. To usychający z miłości pan Yorlon utrwalał w pamięci jej widok, by zachować go w ogródku swych wspomnień. Postanowiła, że najlepiej zrobi ignorując go. Rzuciła przez ramię:
- Czy limuzyna już czeka? Mówiłam panu Yorlonowi, żeby poprosił ambasadę o samochód.
- Limuzyna!? - wykrzyknął kapitan. - Na Langri nie ma żadnych pojazdów naziemnych. A poza tym, lądowisko to plac tuż przy ambasadzie.
-  Żadnych pojazdów?  To jak oni się tu poruszają?
- Przeważnie łodziami.
- To znaczy, że tu wszędzie jest woda?
Kapitan nie odpowiedział. Doszli do śluzy. Podał jej rękę, by mogła przejść, a gdy oboje stanęli na szczycie pochylni, panna Warr popatrzyła wokół siebie w osłupieniu.
- To... to jest ta planeta Langri?
Ma wzniesieniu przy końcu lądowiska stało kilka tandetnych prefabrykowanych budynków. Wyglądały, jakby jakaś maszyna, zmęczona ich dźwiganiem, porzuciła je byle gdzie. Stały, albo raczej płynęły w falującym morzu kwiatów. Widok gigantycznych kwiatów o żywych kolorach na tle fantastycznych barw pobliskiego lasu zapierał dech w piersi, nawet pomimo budynków, które były zgrzytem w tej scenerii.
Było to dla niej niepojęte, a jeszcze bardziej niewiarygodne. Jeszcze raz popatrzyła na tandetne zabudowania, które kapitan nazwał ambasadą.
- To znaczy... wuj Harlow jest ambasadorem w... t y m? Kapitan spojrzał na nią ubawiony.
- Mieszkańcy Langri zaproponowali, że sami mu zbudują ambasadę, ale pani wuj obawiał się, że ucierpi na tym jego prestiż. Domy tubylców zrobione są z mat wyplatanych z trawy.
- Ale - oszołomiona ponownie popatrzyła wokół siebie - gdzie jest stolica?
- Tu nie ma żadnych miast - rzekł kapitan. - Po prostu kilka wsi z chatami z trawy.
Talitha wybuchnęła śmiechem. Jeszcze nie wszystko do niej dotarło, ale wiedziała, że zrobiono jej kawał; nic dziwnego, że kapitan tak się na nią gapił, zobaczywszy ją ubraną w najmodniejszą suknię wieczorową przed lądowaniem na takim odludziu.
Zrobiła kilka kroków po pochylni.
- Ależ tu  p i ę k n i e  - powiedziała.
Dotarła do końca pochylni i znów popatrzyła wokół. Kołyszące się kwiaty zdawały się przywoływać ją i nagle puściła się biegiem. Kiedy tak radośnie pędziła wśród kwiatów, trzepocząc suknią i zapomniawszy o fryzurze, wyciągnęła rękę i zerwała kilka z nich. Potem spojrzała na nie i gwałtownie się zatrzymała. Więdły jej w ręku, brązowiejąc. Zastanowiło ją to, więc zerwała jeszcze jeden i obserwowała, jak jego lśniące płatki tracą barwę, jak gdyby trzymała je nad płomieniem. Rzuciła zwiędły kwiat i zamyślona ruszyła w stronę budynków.
Łączyły je błotniste ścieżki. Od budynków rozchodziły się w różnych kierunkach inne ścieżki, z których jedna prowadziła łukiem na plażę. Z lądowiska nie było widać oceanu, ale ze szczytu wzgórza można było zobaczyć jego połyskliwe, iskrzące się, niewiarygodnie piękne, zielonkawobłękitne wody pod zielonkawobłękitnym niebem.
Zajrzała do budynków. W jednym znajdowała się stacja łączności i biura. Trzy przeznaczono na sypialnie. Następny obejmował jadalnię, bibliotekę i salę gier. Ostatni był magazynem. Wszystkie błyszczały czystością - były tak wysprzątane, jakby zajmował się nimi odpowiednio zaprogramowany robot domowy, ale nikogo w żadnym z nich nie zastała. Kiedy je oglądała, doznała panicznego uczucia strachu, że znajduje się na bezludnej planecie i musiała sama siebie przekonywać, iż tak nie jest.
W końcu wróciła do budynku biurowego, a w chwilę potem otworzyły się drzwi i wszedł kapitan statku, wywijając workiem z pocztą. Rzucił go na biurko i zdjął inny z haczyka na drzwiach.
- Pani bagaże są w drodze - rzekł do niej. - Czy jestem jeszcze pani potrzebny? 
- Proszę mi udowodnić, że ktoś mieszka na tej głupiej planecie.
Podszedł do okna i pokazał. Na zamglonym horyzoncie widziała tylko ledwo dostrzegalne, kolorowe punkciki.
- Myśliwskie łodzie tubylców - rzekł. - Widzi pani żagle? Stworzenia, które łowią, są najbardziej odrażającymi potworami, jakie tylko można sobie wyobrazić, a każdy z nich wypełnia sobą jedną łódź.
Uśmiechnął się do niej szeroko.
- Wspaniałe miejsce ta planeta Langri - powiedział. - Będzie się tu pani doskonale bawić.
- A co tu można robić?  - zapytała pogardliwie.
- Pływać, grać z tubylcami - niech pani pójdzie na plażę i popatrzy.
Odwrócili się, kiedy trzech spoconych ludzi z załogi statku wniosło bagaże Talithy. Kapitan podniósł worek z pocztą i skierował się ku drzwiom, a trzej mężczyźni niezgrabnie odsunęli się na bok, robiąc mu przejście.
- Kusi mnie, żeby odlecieć z wami - powiedziała Talitha.
- Nonsens! Życzę miłych wakacji, jakie ma każdy na Langri. Jeśli potem będzie pani chciała odlecieć, to zjawię się tu znowu za dwa, trzy miesiące.
Skinął głową, uśmiechnął się i wyszedł, wywijając workiem.
Mężczyźni w dalszym ciągu trzymali w rękach jej bagaże.
- Proszę mi wybaczyć - rzekła. - Po prostu proszę je tutaj zostawić. Jeszcze nie wiem, gdzie będę mieszkała. Bardzo dziękuję. Jest za gorąco, żeby dźwigać takie ciężary.
- Po co, u diabła, ten pośpiech? - z goryczą zauważył jeden z nich. - I tak zawsze się spóźniamy. Ja tam bym sobie popływał.
Skinęli jej głowami i wyszli. Zawahała się na moment, a potem wyszła za nimi i zatrzymała się patrząc na statek. Wyładowane zapasy zwalono w bezładny stos tuż za lądowiskiem. Kapitan postarał się o odniesienie bagaży kobiecie w niedoli, ale oczywiście nie miał zamiaru przenosić dostarczonych zapasów ani o centymetr dalej, niż było to absolutnie konieczne, by nie wyręczać personelu ambasady, który poza pływaniem i grą z tubylcami nie robił nic. Patrzyła na statek, dopóki nie wystartował, a potem, czując się bardzo osamotniona, wróciła do ambasady. Ale nie weszła do wewnątrz. Po chwili wahania wybrała ścieżkę w kierunku plaży, przeszła kawałek wzdłuż brzegu i powróciła tą samą drogą. Inna ścieżka wiodła od budynków ambasady, poprzez usianą kwiatami łąkę, do wspaniale kolorowego lasu. Jeszcze raz zawahała się; wreszcie wzruszyła ramionami i poszła ścieżką do lasu. Przechodząc przez łąkę pochyliła się, by z bliska popatrzeć na dziwnie delikatne kwiaty. Jej oddech był dla nich jeszcze bardziej zabójczy niż dotyk, gdyż natychmiast ciemniały pod jego działaniem. Skonsternowana wyprostowała się i ruszyła dalej.
Zatrzymała się dopiero przy pierwszych drzewach. Ścieżka najwyraźniej nie była zbyt uczęszczana. Las wydał się Talicie bardzo ciemny.
Jej uwagę zwrócił błysk koloru z prawej strony. Pośpieszyła tam i pochyliła się nad nim, całkowicie zafascynowana. Był to tak piękny kwiat, jakiego jeszcze nigdy nie widziała. Machinalnie wyciągnęła rękę; kwiat gwałtownie zaczął umykać, prześlizgując się po innych kwiatach i skacząc z jednego liścia na drugi, by w końcu spaść na ziemię i zniknąć w wysokich zaroślach.
Kiedy tak patrzyła za nim zdumiona, doznała niejasnego wrażenia jakiegoś ruchu nad swą głową. Nim jednak zdążyła się poruszyć, czy choćby przestraszyć, spadł na nią skłębiony wieniec pnączy, które oplotły ją w jednej chwili i poczęły się zaciskać. Krzyknęła, próbując je rozerwać, lecz nim jeszcze zdołała je pochwycić, wymknęły się jej, skręcając się i miotając; na koniec z wolna uniosły się z powrotem pod olśniewający baldachim z liści. Cofnęła się chwiejnie. W miejscach zetknięcia z pnączami jej nagie ramiona były pokryte drobniutkimi kropelkami krwi. Poza tym, nie widać było śladów żadnych obrażeń. Ciężko oddychając, spojrzała w górę na drzewo i dostrzegła liczne pęki pnączy, gotowe spaść na nieostrożnych.
Wówczas zauważyła, że ziemię pod drzewem gęsto pokrywały szkielety drobnych zwierząt. Krzyknęła jeszcze raz, ale głośniej niż poprzednio. Usłyszała zbliżający się tupot nóg, a po chwili wypadł z lasu jakiś człowiek. Miał ogromną brodę, skórę opaloną przez słońce na piękny brąz, a ubrany był jedynie w przepaskę na biodrach. Natychmiast wzięła go za tubylca. Patrzyła nań, a on tymczasem rozglądał się w poszukiwaniu przyczyny jej krzyku. Po chwili dostrzegł jej strój i zaczął się jej przyglądać z rzadko spotykaną szczerością.
- Co się stało? - spytał.
- Te pnącza - wskazała ręką - schwytały mnie.
- A potem puściły. Proszę popatrzeć.
Pnącza jeszcze wisiały tuż nad ich głowami. Mężczyzna zrobił krok do przodu i wyciągnął rękę w ich kierunku. Cofnęły się, miotając gwałtownie.
- Człowiek jest trucizną zarówno dla nich, jak i dla wszystkich pozostałych podstępnych form życia na tej planecie - rzekł. - Za co składamy codzienne dzięki. Właściwie wiedzą, że człowieka lepiej nie atakować, ale prawdopodobnie zmyliła je pani suknia i jasna cera. Proszę tu przyjść za parę tygodni z przyzwoitą opalenizna, a w ogóle nie zwrócą na panią uwagi.
Przerwał, przyglądając się jej z pełnym zaintrygowania podziwem.
- Idzie pani na przyjęcie, czy co?
Talitha wybuchnęła śmiechem.
- Mój strój musi wydawać się dziwny jak na spacery.
- Tutaj trzeba uważać - ton jego był poważny - w każdym stroju. To piękny świat, ale może być śmiertelnie niebezpieczny. Proszę mi wybaczyć. Tu, na Langri, konwenanse raczej nie obowiązują. Nazywam się Arie Hort. Jestem antropologiem. Mam tu prowadzić badania nad tubylcami, ale nie odnotowałem zbyt wielkich postępów, bo oni tego nie chcą.
- Talitha Warr - przedstawiła się. - Mój wuj jest tutaj ambasadorem, albo przynajmniej tak twierdzi, postanowiłam więc zrobić mu niespodziankę i go odwiedzić. Tymczasem, to ja mam same niespodzianki.
- Niech pani lepiej zaczeka na wuja w ambasadzie. Pójdę tam z panią.
- Z pewnością sama trafię - powiedziała tonem nic znoszącym sprzeciwu.
- Zapewne. I nie sądzę, by po drodze groziło jakieś niebezpieczeństwo, ale i tak pójdę z panią.
Ujął ją mocno za ramię i obrócił w kierunku ambasady. Szli obok siebie przez porośniętą kwiatami łąkę.
- A co tu jest tak śmiertelnie niebezpieczne? - spytała go.
- Między tym światem a ludźmi istnieje sprzeczność. Pierwsi osadnicy z pewnością straszliwie walczyli o przetrwanie, ponieważ jest tu tak mało tego, co człowiek może jeść. W zamian, nic tutaj nie chce nas zjadać, ale jest kilka rzeczy, które mogą spowodować nieprzyjemną chorobę lub śmierć.
Wyciągnęła rękę i zerwała kwiat, obserwując, jak brązowieje.
- A więc kwiaty wywołują u człowieka alergię?
- Niektóre. Inne tubylcy noszą jako ozdoby. Pewne kwiaty są trujące dla wszystkiego, co się do nich zbliża. 
Lepiej nie dotykać niczego, nie zapytawszy się przedtem, czy można.
- Co w takim miejscu robi wuj Harlow?
- Odgrywa ambasadora - odrzekł obojętnie.
- To do niego niepodobne. Jest kochany i może poruszyć góry, ale nie kiwnie nawet małym palcem, jeśli nie spodziewa się korzyści.
- Możliwość umieszczenia słowa "ambasador" przed nazwiskiem to również rodzaj korzyści - rzekł Hort.
- Przypuśćmy, ale i tak jest to niepodobne do wuja Harlowa.
Zbliżali się do budynków ambasady. Hort dotknął ramienia Talithy i coś pokazał. Zobaczyła wuja Harlowa, który zbliżał się z przeciwnej strony. Wyglądało, jakby prowadził całą armię, ale po chwili rozpoznała znajome twarze: Hirusa Aynsa, asystenta i pełnomocnika wuja oraz dwoje jego sekretarzy.
Ayns zauważył ją i powiedział coś Wemblingowi, który się odwrócił. Otworzył usta ze zdziwienia.
- Talitha!  - ryknął.
Padła mu w ramiona. Uścisnęli się mocno, po czym Talitha odsunęła się i popatrzyła na niego.
- Wuju Harlow - wykrzyknęła - wyglądasz cudownie! Wyszczuplałeś i co za opalenizna!
- To ty wyglądasz prześlicznie, Tal. Ale co z tą twoją szkołą medyczną?  Masz wakacje? Udała, że nie słyszy tych pytań.
- Myślałam, że zobaczę, jak dyrygujesz personelem wielkiej ambasady w jakiejś wspaniałej metropolii. Co ty robisz w takim miejscu?
Spojrzał na tubylców, a potem odciągnął ją na bok i powiedział cicho:
- Szczerze mówiąc, pracuję tu nad interesem mego życia. Zgodziłem się na to stanowisko i jeśli odpowiednio je wykorzystam... - przerwał, po czym zapytał surowym tonem:  - A ty dlaczego nie jesteś w szkole?
- Bo ją rzuciłam. Chciałam pomagać cierpiącym, a wiesz, co oni próbowali ze mnie zrobić? Operatora komputerów.
- To bardzo dobre zajęcie - odrzekł. - Popłatne, a poza tym zawsze możesz... Słuchaj no, Wemblingowie nigdy nie rezygnują. Odeślę cię następnym statkiem.
Odszedł ciężkim krokiem. Tubylcy i jego personel z szacunkiem ruszyli za nim szeregiem. Nikt się nie obejrzał, kiedy ze złością krzyknęła za nim:
- Nie musisz! Sama wyjadę następnym statkiem! - Spojrzała na Arica Horta, który przyglądał się wszystkiemu z miną niewiniątka.
- To mi się podoba.  Co za temperament!
Rzuciła się gwałtownie do najbliższego budynku, szarpnięciem otworzyła drzwi, wpadła do środka i zatrzasnęła je, pozostawiając Horta, patrzącego za nią obojętnym wzrokiem, samego.

7

Następną rzeczą, na którą Talitha zwróciła tu uwagę, były badawcze spojrzenia dzieci. Kiedy tylko wychodziła z ambasady, zawsze była pod obserwacją dzieci tubylców. Gapiły się na nią zza krzaków, podążały jej śladem, umiały przewidywać, dokąd zmierza i zawsze były tam przed nią. Jedynymi dźwiękami, jakie dochodziły jej uszu, były zduszone chichoty.
Rankiem, nazajutrz po wylądowaniu, leżała leniwie na plaży, przyjmując od słońca pierwszą ratę opalenizny. Tak już się przyzwyczaiła do dzieci krążących chyłkiem wokół niej, że kiedy podszedł Arie Hort, nawet nie otworzyła oczu, dopóki nie przemówił.
Powiedział jej "dzień dobry", odpowiedziała uprzejmie i znowu zamknęła oczy.
Usiadł koło niej.
- Czy dziś Langri bardziej się pani podoba niż wczoraj?
- Planety nie zmieniają się tak bardzo przez noc - mruknęła.
Milczała przez chwilę, a kiedy ponownie otworzyła oczy i spojrzała na Horta, zobaczyła, że uśmiecha się do niej szeroko.
- Ocean ma najpiękniejszy kolor zielonkawoniebieski, jakiego jeszcze nie widziałam, z wyjątkiem nieba - powiedziała rozdrażniona. - I las jest tak wspaniale kolorowy, a kwiaty tak piękne i cudownie pachnące póki się ich nie zerwie, ale poza tym krzykliwym pięknem nie ma nic.
- Przynajmniej plażowanie sprawia pani przyjemność - zauważył Hort.
Zaczerpnęła garść piasku i cisnęła nim w bok.
- Próbowałam się wykąpać, ale tam są takie obrzydlistwa, z jakimi nie życzę sobie dzielić oceanu.
- One czują to samo wobec pani. Jeśli umie pani pływać, ocean jest najbezpieczniejszym miejscem na Langri.
Usiadła raptownie.
- Proszę mi powiedzieć - rzekła poważnie. - Co naprawdę robi tu wuj Harlow?
- Wczoraj projektował system kanalizacyjny dla jednej z wiosek. Nie wiem, co robi dziś. Poszukajmy go i zobaczymy.
Pomógł jej wstać i oboje odeszli plażą. Raz obejrzała się i zobaczyła grupę dzieci w pośpiechu starających się dotrzymać im kroku. 
- Chciałbym panią o coś zapytać - rzekł Hort. - Wczoraj pani wuj wspominał, że była pani w jakiejś szkole medycznej.
- Chodziłam do niej przez rok, ale dziesięć procent jej programu poświęcano fizjologii, a pozostałe dziewięćdziesiąt elektronice i nie chcę już o tym myśleć. Będzie pan musiał zwrócić się ze swoimi dolegliwościami do kogoś innego.
Pokazał zęby w uśmiechu.
- Ależ skądże znowu! Nie szukam bezpłatnej porady lekarskiej. Martwię się o tubylców. To ludzie zdrowi. Na szczęście, bo zupełnie nie znają sztuki lekarskiej. Jeśli w ogóle któryś z nich jest chory lub ranny, to źle z nim.
- Gdybym spróbowała się nim zająć, byłoby jeszcze gorzej. Tak czy inaczej, pielęgnowanie bandy ciemnych dzikusów to zajęcie nie dla mnie.
- Proszę nie nazywać ich ciemnymi dzikusami! - powiedział ostrym tonem. - Na tej planecie są znacznie bardziej oświeceni od pani.
- W takim razie mogą pielęgnować się sami.
Szli dalej w milczeniu.
Plaża skręciła do zatoki i na łagodnie opadającym stoku nadmorskiego wzgórza ukazała się wioska tubylców. Chaty stały w koncentrycznych kołach, przeciętych szeroką, biegnącą prosto ku szczytowi aleją, zaś pozostałe ulice rozchodziły się promieniście z centralnego, owalnego placu.
Młodsze dzieci bawiły się na plaży, a starsze pływały i łowiły morskie stworzenia. Kiedy dojrzały Horta, wszystkie rzuciły się w jego stronę. Gromada młodszych biegła już przez plażę, a starsze szybko płynęły do brzegu i ruszały ich śladem.
- Airk! Airk!  - wrzeszczały.
Młodsze dzieci robiły do niego miny, a on im się odwzajemniał, co kwitowały konwulsyjnym śmiechem. Starsze otoczyły go kołem i grały z nim w jakąś skomplikowaną grę w łapki, w której nie miennie przegrywał, a jego miny i gesty wyrażające świetnie udawany ból, wywoływały salwy śmiechu. Nawet jego ponure spojrzenia, rzucane spod groźnie trzepoczących powiek, sprawiały, że dzieci piszczały z uciechy.
Najwyraźniej kochały tego człowieka i sama jego obecność sprawiała im wielką radość. Po raz pierwszy Talitha spojrzała na Horta z zainteresowaniem i stwierdziła, że jeszcze nie widziała nikogo, komu tak dobrze patrzyło z oczu, jak jemu, oraz że ta twarz, pokryta zabawną brodą, emanowała współczuciem i dobrym humorem.
Pomyślała również, że coś go do głębi nurtuje.
Hort podniósł jakąś małą dziewczynkę i przedstawił ją Talicie.
- To jest Dabbi. Moja najlepsza uczennica. Dabbi, to jest panna Warr.
Dabbi uśmiechnęła się i na powitanie powiedziała coś niezrozumiałego.
Hort odpowiedział Talicie na pytanie, którego nie zdążyła zadać.
- Są dwujęzyczni. To bardzo dziwna sytuacja. Mają jakiś swój język, którego w ogóle nie rozumiem, ale przy tym wielu z nich mówi całkiem płynnie po galaktycku i prawie wszyscy rozumieją tę mowę. Niektórzy młodzi ludzie używają nawet prawie współczesnych wyrażeń gwarowych.
Postawił Dabbi na ziemi i zwrócił uwagę Talithy na morze.
Jakaś łódź myśliwska szybko zbliżała się do brzegu nieopodal wsi. Jej załoga, składająca §ię zarówno z mężczyzn, jak i kobiet, stała na krawędziach burt z łatwością utrzymując równowagę. Hort pomachał im ręką, na co odpowiedzieli w ten sam sposób.
- Dlaczego nazywają swe łodzie myśliwskimi? - spytała Talitha. 
- Proszę iść ze mną i zobaczyć, co łowią, to pani zrozumie.
Ujął ją za rękę i pobiegli plażą, pociągając za sobą dzieci. Kiedy dotarli do wsi, załoga wyciągnęła już łódź na brzeg. Hort zaprowadził ją do łodzi.
Rzuciła tylko jedno krótkie spojrzenie. Wstrząsnęło nią tak wielkie obrzydzenie, jakiego nigdy jeszcze nie doznała. Zatoczyła się do tyłu, odwracając twarz - nie wierzyła, nie chciała pamiętać, walczyła z mdłościami.
Koluf był olbrzymim stworem, całkowicie wypełniającym sobą łódź. Miał dwa rzędy szponiastych odnóży i ohydne, nakrapiane, rzucające się na wszystkie strony, wielosegmentowe ciało, które wiło się odrażająco tworząc osobliwe łamańce. Olbrzymią głowę przecinał wielki, rozdziawiony pysk, wściekle kłapiący ogromnymi, zakrzywionymi zębami. Zwierzę było unieruchomione w łodzi za pomocą lin i żerdzi.
Talitha odwróciła się i spojrzała na morze, gdzie zobaczyła ledwo widoczne na horyzoncie, kolorowe żagle.
- To oni przepłynęli taki kawał z tym w łodzi?
- Przejażdżka jest cokolwiek urozmaicona - rzekł Hort z uśmiechem - ale można to zrobić jedynie w ten sposób. Gdyby próbowali go holować, to on by ich wyciągnął daleko w morze, lub też jego pobratymcy i krewni rozszarpaliby go na kawałki. Muszą jak najszybciej wciągnąć go do łodzi.
- A co tam robią kobiety?
- To samo, co mężczyźni - łowią kolufy.
Tubylcy wyciągali kolufa z łodzi. Wywlekli go na plażę, ciągnąc za długie, lepkie, bijące płetwy i zręcznie unikając kłapiących zębów, szponiastych odnóży i wymachującego na wszystkie strony, ostrego jak nóż ogona. Zanim łowcy skończyli, kobiety i mężczyźni ze wsi zebrali się wokół nich. Łowcy natychmiast skierowali się do łodzi,
85
 
spuścili ją na wodę, zwinęli żagiel i odpłynęli wiosłując.
Koluf w dalszym ciągu gwałtownie skręcał się i rzucał, wieśniacy zaś zaczęli zasypywać go piaskiem za pomocą zgarniarek na długich trzonkach. Podczas tego śpiewali jakąś rytmiczną piosenkę we własnym języku. Koluf zaczął miotać się jeszcze gwałtowniej i kilkakrotnie udało mu się wydostać spod piasku, ale tubylcy dalej go zasypywali. W końcu usypali górę, spod której nie mógł już uciec, chociaż wznoszący się miejscami i opadający piasek wskazywał, że jeszcze walczy.
Na plaży pozostało kilku wieśniaków, by dokończyć kopiec i upewnić się, że koluf nie ucieknie. Reszta wróciła do wsi.
- A wuj mówi, że to najsmaczniejsze mięso, jakie kiedykolwiek jadł! - powiedziała Talitha z niedowierzaniem.
- Gdyby w langryjskiej religii istniały panteony bogów - rzekł poważnie Hort - ten stwór byłby ich ambrozją. Jest smaczniejszy ponad wszelkie ludzkie wyobrażenia.
- Szkoda, że go nie spróbowałam przed zobaczeniem - powiedziała Talitha. Doliczyła się ośmiu kopców rozrzuconych po plaży i przeszły ją ciarki.
Szli skrajem wioski, a kiedy znaleźli się w pobliżu leżących na jej obrzeżu chat, Talitha zatrzymała się, by z bliska obejrzeć jedną z nich. Przeciągnęła palcem po barwnym dachu, a potem weń popukała.
- Z czego to jest zrobione?
- Z kawałka tykwy. Piękne, prawda?
- Owszem - znów popukała palcem. - Tykwa? Jeśli to jest tylko kawałek, one muszą być olbrzymie.
- Ogromne - zgodził się Hort. - A kiedy taką skorupę wymoczy się w wodzie morskiej i wysuszy, jest twarda i mocna jak plastyk. Czy zauważyła pani, jak cudownie proporcjonalne są te chaty? Są odpowiednią ozdobą dla pięknej planety, a jednocześnie najlepszym mieszkaniem - w tym klimacie. Niech pani zwróci uwagę na ściany - ta drobna, utkana z włókien siateczka nie tylko chroni przed owadami, ale również przepuszcza powietrze. Jest niewiarygodnie mocna i, co ciekawsze, włókna te robi się z nitek, wydobywanych z korzeni tykwy, a tubylcy używają ich także do plecenia lin...
Talitha straciła nagle całe zainteresowanie - zobaczyła wuja zbliżającego się do wsi ze swoją zwykłą, dziwaczną świtą. Jego sekretarka, Sela Thillow, niosła notatnik elektroniczny, a sekretarz, Kaol Renold, zdawał się czekać na polecenia. Z tyłu szedł za nimi Hirus Ayns, jak zwykle bystrooki, który nic nie mówił, ale wszystko widział. Nie mogła tylko zorientować się, co robili tam tubylcy.
- Idzie wuj - powiedziała.
Hort przerwał swój wykład i oboje wyszli mu naprzeciw. Kiedy zbliżali się, szeroko uśmiechnięci tubylcy rozbiegli się nagle we wszystkie strony, a Wembling wykrzykiwał za nimi ostatnie uwagi.
- Pamiętajcie, duże kłody!
- Co wy tu robicie? - spytała go Talitha.
- Próbujemy nauczyć tubylców, jak buduje się tratwę - odrzekł.
- Po co im tratwa? - zdziwił się Hort. Talitha odwróciła się i popatrzyła nań. Tylko niewielu ludzi ośmielało się mówić do jej wuja takim tonem. Wydawało się, że Wembling tego nie zauważył.
- Potrzebują tratwy do połowów - powiedział.
- Zdaje się, że nieźle sobie radzą bez niej - zauważyła Talitha.
Wembling potrząsnął głową.
- Czy widziałaś, w jaki sposób łowią? Kiedy tylko złapią jednego z tych potworów, załoga musi przetransportować go na brzeg. Za każdym razem tracą godzinę cennego czasu, który mogliby poświęcić na łowienie. Popatrz na to! Zaczął liczyć kopce na plaży.
- Sześć, siedem, osiem. To nieźle, jak na początek całodziennych połowów, ale równocześnie oznacza to, że łodzie przepłynęły już osiem razy tam i z powrotem między brzegiem a łowiskami. To tak, jakby jedna łódź z załogą przez osiem godzin nie brała udziału w połowach, a jeśli choć jedna łódź wiezie kolufa na brzeg, zmniejsza to sprawność całej floty. Zmniejsza też o jedną załogę liczbę ludzi, którzy mogą wyciągać kolufy z wody. Gdyby zakotwiczyli wielką tratwę blisko łowisk, mogliby trzymać na niej złowione kolufy, a wieczorem za jednym zamachem przyholować całodzienny połów do brzegu. Wieś tej wielkości zaoszczędziłaby kilkaset roboczogodzin dziennie i łowiłaby znacznie efektywniej. Pozwoli to również łowić więcej kolufów i poprawić wyżywienie. Zapisałaś to, Sela?
- Zapisałam - odpowiedziała, szybko przebierając palcami po klawiaturze elektronicznego notatnika.
- Powiedziałeś poprawić wyżywienie? - spytała Talitha. - Nigdy nie widziałam zdrowszych ludzi.
- Rzeczywiście są zdrowi, ale mają bardzo małą rezerwę żywności. Kiedy tylko połowy są słabe, grozi im bez mała śmierć głodowa. Trzeba bardzo wielu kolufów, żeby wyżywić ludność planety, jeśli nawet nie jest zbyt liczna. Chciałem nauczyć ich kilku sposobów przechowywania nadwyżek mięsa. Nie umiałem im wytłumaczyć, o co mi idzie. Okazało się, że nie rozumieli, bo te nadwyżki są tak znikome. Tratwa zwiększyłaby dziennie połowy i pozwoliłaby zmagazynować żelazny zapas. Dobrze mówię, Hort?
- Już panu powiedziałem, co myślę - rzekł Hort. - Podstawy egzystencji tubylców są niepewne, uwzględniając ekologię wrogiego im środowiska. Jakakolwiek ingerencja może zachwiać równowagę i doprowadzić do ich zagłady.
 
Wembling uśmiechnął się krzywo i powiedział jak gdyby nigdy nic:
- Hort, już pan u mnie nie pracuje. Nie widzi pan nic poza pańskimi książkami. Zwiększona efektywność połowów pozwoli im zachować tę niepewną równowagę.
- Zwiększona efektywność połowów może doprowadzić do zmiany sposobu zdobywania pokarmu przez kolufy lub do zmniejszenia liczebności zwierząt zdolnych do rozrodu. W wyniku tego będzie mniej kolufów i tubylcy zaczną umierać z głodu.
- Zanim do tego dojdzie, z powodzeniem zdążymy wymyślić coś innego. O, jest Fornri.
Zbliżyła się grupa młodych tubylców, a jeden z nich, zapewne przywódca, podszedł do Wemblinga i z miejsca przeszedł do rzeczy nie tracąc czasu.
- Ekscelencjo! Nie będziemy mogli używać tej tratwy.
- Dlaczego? - spytał Wembling.
- Koluf musi być zakopany w piasku. Wembling zwrócił się do Horta.
- Czy ten wykręt ma coś wspólnego z religią?
- Prawdopodobnie jest to konieczne - rzekł Hort - Większość rzeczy w tym świecie jest trująca dla człowieka. Zakopywanie kolufów w piasku może w jakiś sposób neutralizować truciznę.
- Po złowieniu trzeba je jak najszybciej zakopać w piasku - powiedział Fornri - i pozostawić tam przez dzień i noc. W przeciwnym razie mięsa jeść nie można.
Wembling pokiwał głową.
- Aha. Ale czy nie dałoby się naładować piasku na tratwę i na niej zakopywać kolufy?
- Piasek musi być suchy. Czy to możliwe, jeśli tratwa będzie na morzu? A zakopywanie kolufów jest niebezpieczne. Potrzeba do tego dużo miejsca. 
Wembling znów pokiwał głową. Był gorzko rozczarowany, ale nie chciał tego pokazać po sobie.
- Muszę o tym pomyśleć. Umierający koluf rzeczywiście trochę podskakuje. A żeby piasek był suchy - przemyślę to.
Odwrócił się i odszedł, a towarzyszące mu osoby ruszyły za nim szeregiem. Pozostał tylko Fornri z jakąś młodą kobietą i Hort dokonał prezentacji.
- Fornri, to jest Talitha Warr, córka siostry ambasadora.
Fornri uśmiechnął się i podniósł ramię w miejscowym pozdrowieniu. Talitha zawahała się i niezgrabnie spróbowała go naśladować.
- A to jest Dalia - rzekł Hort.
Kobieta przywitała się z Talitha bardzo serdecznie.
Fornri zwrócił się do Horta:
- To bardzo ciekawa propozycja. Czy ambasador jest wściekły?
- Chyba raczej sfrustrowany. Moglibyście rozważyć możliwość zbudowania jakiejś niedużej tratwy, aby mu po prostu pokazać, że cały ten pomysł jest do niczego.
- To on wtedy powie, że próba się nie powiodła, bo tratwa jest za mała - rzekł Fornri grzecznie się uśmiechając. - A i tak nic z tego nie wyjdzie, żeby tratwa była nie wiem jak duża. Za każdym razem, gdybyśmy wciągali na nią kolufa, wraz z nim dostawałoby się dużo wody i piasek w tak niewielkiej ilości szybko by zmókł, o ile by nie spłynął. Uważam więc, że nie będziemy budowali tratwy.
Para tubylców pożegnała się uniesieniem rąk i zniknęła w lesie.
- Ze wszystkich znanych mi obserwacji ludów pierwotnych - powiedział zamyślony Hort - wynika, że zawsze rządzili u nich i podejmowali decyzje starsi. Wydaje się, że tutaj przewodzą młodzi, a właściwie robią to, co powie im Fornri. On wszystko rozważa i mówi, co należy zrobić i to jest święte. Jeśli coś jest naprawdę skomplikowane, prosi o zwłokę i prawdopodobnie radzi się wówczas innych, ale mimo wszystko to ogromna odpowiedzialność jak na tak młodego człowieka.
- Pasują do siebie - rzekła Talitha. - Czy są małżeństwem?
- To jeszcze jedna tajemnica. Otóż nie są. Jego rówieśnicy mają już żony, a wielu z nich nawet dzieci. Podejrzewałbym, że jest młodym arcykapłanem, który musi przestrzegać celibatu, gdyby nie fakt, że niewątpliwie się kochają. Zachowują się jak zaręczeni.

Wembling rozmawiał na plaży z grupą tubylców, a teraz zawołał do Horta i Talithy:
- Wracamy łodzią. Płyniecie z nami? Talitha spojrzała pytająco na Horta.
- Niech pani idzie - powiedział - Ja mam lekcję z miejscowymi dziećmi.
- Naprawdę?  A czego pan ich uczy?
- Czytania i pisania.
Zdziwiona patrzyła na niego przez chwilę, a potem wy-buchnęła śmiechem.
- Po co? Do czego im to będzie potrzebne, jak już się nauczą?
- Kto wie? To bardzo inteligentne dzieci. Może kiedyś na Langri stworzą swoją własną, wielką literaturę? Niech pani płynie z wujem. Wrócę pieszo po lekcji.
Talitha podeszła do wuja. Kończył już rozmowę z tubylcami - chyba o rowach odwadniających. Czekając na niego przyglądała się Aricowi Hortowi. Pędziły do niego dzieci z Dabbi na czele, wołając:
- Airk! Airk! 
Hort klęczał w pobliżu wsi na płaskim kawałku plaży, gdzie piasek był ubity. Powiedział słowo "dumny", a dzieci powtórzyły za nim. Przeliterował je:
D - U - M - N- Y. Dumny.
Dzieci powtórzyły za nim i wtedy napisał to słowo na piasku. Potem pokazał, co to słowo oznacza, chodząc na kolanach z wypiętą piersią i zadzierając nos do góry. Rozbawione dzieci naśladowały go, śmiejąc się konwulsyjnie.
- Mocny - powiedział Hort.
- Mocny - powtórzyły dzieci. Wembling poklepał Talithę po ramieniu.
- Gotowa, Tal?
Pomógł jej wsiąść do łodzi i wioślarze, młodzi miejscowi chłopcy, odbili od brzegu. Obejrzawszy się zobaczyła, jak Hort, otoczony tłumem dzieci, pokazywał znaczenie słowa "mocny".
- On jest cudowny! - wykrzyknęła.
- Raczej się wygłupia - Wembling mruknął z powątpiewaniem. Talitha uśmiechnęła się.
- Tak. Oczywiście.

8

Pływała w łagodnie falującym morzu, wylegiwała się na plaży, a czasem dla zabawy machała ręką jakiemuś nieprawdopodobnie wyglądającemu zwierzęciu, które ostrożnie obserwowało ją z lasu, lub o zmierzchu przemykało brzegiem wody w poszukiwaniu pożywienia. Na Langri zmierzch zapadał zbyt szybko, a rankiem nikt nie leżał długo w łóżku, gdyż świt kładł się feerią barw na krągłych obłokach, na nowo rozpoczynając paradę piękna, ukazującego się z coraz to innej strony.
Piasek na plaży był tak miałki, jakiego nigdy jeszcze nie widziała. Przesypywała go jak puder z ręki do ręki i ze zdumieniem zauważyła, że on też, jak cały ten świat, składa się z niezliczonych drobin koloru.
Słońce, które dawało ciepło, ale nie paliło, rozleniwiło ją do tego stopnia, że siłą woli musiała bronić się przed zaśnięciem.
Arica Horta widywała z rzadka. Całymi dniami uczył dzieci i wzbogacał swą wiedzę, a kiedy czasem miała okazję go spotkać, nie mogła powstrzymać się od drwin z jego zaangażowania tutejszymi, błahymi dla niej sprawami. Pasjonował się na przykład tym, że jakiś starzec przypomniał sobie czasy, gdy jeszcze nie było metalowych grotów, albo swoją nową teorią, że przyczyną braku ceramiki na Langri jest zarówno niska jakość gliny, jak i łatwy dostęp do wszelkiego rodzaju tykw w każdej ilości, lub też faktem, że sto siedemnaście słów w miejscowym języku świadczy o jakichś międzyplanetarnych kontaktach przed co najwyżej siedemdziesięcioma laty, natomiast Talitha nie uważała, by odkrycia te mogły wstrząsnąć galaktyką.
Ale w miarę upływu czasu, kiedy zaczęła odczuwać przesyt urodą planety, nawet langryjskie błahostki pozwalały jej jakoś zabijać nudę i niekiedy korzystała z zaproszenia Horta, by obejrzeć to i owo, co jego zdaniem było godne uwagi.
Wracając kiedyś po kąpieli morskiej, zatrzymała się przy budynku ambasady i zobaczyła, że wuj prowadzi jakąś tajemniczą rozmowę z Hirusem Aynsem. Chciała się wycofać, żeby im nie przeszkadzać, ale wuj gestem zaprosił ją do środka.
- A więc, Tal - powiedział - widzę, że znajdujesz sobie zajęcie.
- Takie jak każda turystka - odrzekła z goryczą. - Plaża do znudzenia, trochę zwiedzania, póki nie mam tego dość. Jutro Arie zabiera mnie do lasu, żebym obejrzała jakieś podobno fascynujące tykwy. Ma to być niebezpieczna wycieczka. Jutro wieczorem mają nas zabawiać i karmić tubylcy; będą tańce i śpiewy, wyszukane przysmaki, od których zrobi mi się niedobrze, bo widziałam, skąd się biorą. A wszystko absolutnie autentyczne i nie skażone. Przypomina mi to moje wakacje na Mallorr. Tam również mi się nie podobało.
- Kiedy spróbujesz ich jedzenia, zapomnisz o tym, co widziałaś, a tańczą i śpiewają przepięknie - powiedział Wembling.
Podszedł do okna i wyjrzał, błądząc myślami gdzieś daleko. Widocznie miał jakieś sprawy do rozważenia, więc już nic więcej nie powiedziała.
- Tubylcy to bardzo dobrzy ludzie - oświadczył w końcu wuj - ale chciałbym, żeby nie byli tak piekielnie uparci. Uważam, że chyba powinienem wywalić Horta, wywalić naprawdę. On ich popiera.
Wyjął kapsułkę do palenia, wydmuchnął chmurę lawendowego dymu i skierował się ku drzwiom.
- Idę zobaczyć, czy Sella odszyfrowała już te depesze - rzeki do Aynsa. Talitha popatrzyła za nim ze współczuciem.
- Biedny wuj. Największy interes jego życia, a ci głupi tubylcy odmawiają współpracy. A propos, co to za wielki interes?
Ayns przyjrzał się jej badawczo. Kiedy była młodsza, takie spojrzenia onieśmielały ją, ale obecnie wiedziała, że on na wszystkich patrzy w ten sposób.
- Ambasada na Binoris - rzekł. Wyprostowała się, zaskoczona.
- Ale bomba! To się nazywa interes! Ale w jaki sposób ambasador na nic nie znaczącej planecie może uzyskać przeniesienie na najważniejszą z niepodległych planet w galaktyce?
Ayns odchylił się w tył i przeniósł wzrok na sufit.
- To delikatna sprawa - powiedział w zamyśleniu. - Nawiasem mówiąc, w dzisiejszych czasach zdobycie nominacji na ambasadora gdziekolwiek jest sprawą delikatną. Jak już w to wdepnęliśmy, pozostaje tylko kwestia, jak to wykorzystamy.
- Wiedziałam, że wuj nie tylko "odgrywa ambasadora". Ayns skinął głową.
- Mamy poparcie w kołach politycznych, ale to nie wystarcza, przynajmniej w służbie dyplomatycznej, a z całą pewnością nie w przypadku tak lukratywnej ambasady, jak ta na Binoris. Musimy tutaj wyrobić sobie opinię, a mamy na to tylko niecałe dwa lata. Ambasador na Binoris odchodzi na emeryturę w przyszłym roku.
- Aaa! To stąd te wszystkie rowy odwadniające i tratwy. Ayns ponownie skinął głową.
- Musimy przekształcić ten świat i dokonać istotnej poprawy poziomu życia tego ludu, a powinniśmy to zrobić tak, żeby udało się zainteresować prasę dyplomatyczną. Mamy bardzo mało czasu, a ci tubylcy wcale nie chcą nam pomóc.
- Ale za to jaka nagroda was czeka, jeśli wszystko się uda! - wykrzyknęła z entuzjazmem. - Śmietanka towarzyska, sztuki piękne...
- Bzdura! - Ayns popatrzył na nią z ukosa. - Binoris ma ogromne rezerwy surowców mineralnych, zaś ambasadorowi Federacji najłatwiej zdobyć koncesję na ich wydobywanie. Ta nominacja jest warta przynajmniej sto milionów rocznie.
Wrócił Wembling z plikiem papierów.
- Biedny wuj - powiedziała Talitha współczująco. - Taka stawka, a tubylcy nie chcą nic pomóc. Czy przyjęli choć jedną z twoich propozycji?
- Oczywiście! - wypalił oburzony. - Czyżbyś nie widziała jeszcze moich promów? Rozwiązałem w ten sposób ich problemy z przeprawą przez rzeki. Chodź, pokażę ci.
Wypadł z nią z budynku i ruszył biegiem w stronę lasu przez gęsto usianą kwiatami łąkę. Początkowo była zbyt zaskoczona, by protestować, ale gdy stwierdziła, że pędzą jak wariaci leśną ścieżką, zaczęła niespokojnie wypatrywać drzew z pękami pnączy.
- Daleko jeszcze? - wysapała. Wuj nawet nie zwolnił.
- Z kilometr, może dwa.
- Po co więc ten pośpiech? - spytała. - Ukradną ci ten prom, czy co, jeśli będziemy szli normalnie?
Zwolnił i teraz poruszali się szybkim marszem, idąc krętą ścieżką przez las, która skończyła się na brzegu strumienia. Wembling odwrócił się, promieniejąc dumą, by zobaczyć reakcję Talithy.
Nieopodal stała łódź tubylców. Do obu jej końców przymocowano pętle, zawieszone na linie rozciągniętej w poprzek strumienia. Dwie inne liny przywiązano do drzew po obu stronach wody. Chcąc przedostać się na drugi brzeg, wystarczyło po prostu ciągnąć odpowiednią linę, zwijając ją w łodzi. Druga tymczasem rozwijała się. Lina zawieszona nad strumieniem nie pozwalała łodzi spłynąć z prądem.
Wembling pomógł Talicie wsiąść do łodzi, którą następnie przeciągnął przez wąski strumień tam i z powrotem.
- No i co o tym myślisz? - zapytał.
- To bardzo...  sprytne - mruknęła.
- Takie promy mamy przy wszystkich ważniejszych przejściach - rzekł. - Zrobiłem im naprawdę dobrą reklamę, demonstrując ich działanie na zdjęciach pokazanych w dzienniku transmitowanym przez osiem planet, łącznie z Binoris i...
Przerwał, wpatrując się w Talithę.
- Tal, ty mi możesz pomóc! Będziesz mi pozowała do zdjęć. Twoje zdjęcie w tym kostiumie kąpielowym w takim promie z pewnością pokażą w dzienniku na stu planetach. A niech to, trzeba było wziąć aparat. I co powiesz?
Była zbyt oburzona, żeby odpowiedzieć. Na szczęście, zanim milczenie stało się kłopotliwe, z drugiego brzegu zawołał ich Arie Hort.
- Zastanawiałem się, dokąd państwo tak gnali. W ambasadzie czeka jakaś delegacja tubylców i chce się widzieć z ambasadorem.
- Na pewno chcą mnie oficjalnie zaprosić na to święto - rzekł Wembling. - Muszę szybko wracać. Hort pomógł mu wysiąść z łodzi.
- Arie - powiedział Wembling, wdrapując się na brzeg - niech pan ją przewiezie, jeśli ma życzenie. Tyle razy, ile tylko zechce.
Zniknął na leśnej ścieżce, ale po chwili, zanim któreś z nich zdążyło się poruszyć, był już z powrotem na brzegu.
- Niech pan jej pozwoli, żeby sama ciągnęła linę, Arie.
- Pozwolę - obiecał Hort.
Wembling pokazał zęby w uśmiechu, skinął głową i pomachał im ręką na odchodnym.
- Mój Boże! Jakiż on jest z tego dumny! - wykrzyknęła Talitha.
- Niech pani wyjdzie z tej łodzi! Szybko! - zawołał spiesznie Hort.
Zaskoczona wdrapała się na brzeg i oboje skryli się za jakimiś krzakami. W chwilę później dwóch tubylców wyszło z lasu na brzeg strumienia po drugiej stronie. Nie zmieniając tempa marszu, przeszli przez wodę, która sięgała im zaledwie do pasa, a potem zniknęli w lesie.
4 - Pomnik
 
- W ogóle nie korzystają z promu? - spytała zaskoczona Talitha, kiedy tubylcy nie mogli już jej słyszeć.
- Tylko wówczas, gdy sądzą, że ktoś z nas ich obserwuje - rzekł Hort.
Zaprowadził ją z powrotem do łodzi. Chcąc wzbudzić w sobie dostateczny entuzjazm bez uciekania się do kłamstw, Talitha odbyła samotnie podróż tam i z powrotem, zaś Hort patrzył na to z brzegu.
- Widzi pan... on naprawdę próbuje pomóc tubylcom - powiedziała po powrocie - ale przypuszczam, że natura ludzka sprzeciwia się zmianom.
- Za tym kryje się znacznie więcej. Niegdyś musiała to być planeta szalenie niebezpieczna dla człowieka. Prawdopodobnie pierwsi osadnicy tylko o włos uniknęli śmierci. Jeszcze teraz można tu stracić życie na wiele sposobów, ale jest to miejsce stosunkowo bezpieczne, gdyż przez długi czas, metodą prób i błędów, tubylcy uczyli się poznawać różne niebezpieczeństwa i unikać ich. Żaden nowoprzybyły nie może zjawić się tutaj i natychmiast twierdzić, że można coś robić lepiej, skoro i tubylcy uczyli się tego przez całe pokolenia, drogo płacąc za doświadczenie.
Wskoczył do łodzi i usiadł naprzeciw Talithy.
- Martwię się o tubylców. Pani wuj ma świętą cierpliwość, która jednak kiedyś się wyczerpie. W końcu zacznie tak manewrować, żeby robili to, co im każe, a ma dość wpływów, politycznego poparcia i znajomości wśród prawników, by ich do tego zmusić. A jeśli tak się stanie, wówczas znajdzie się o krok od tego, żeby ich zniszczyć.
- Zniszczyć? - patrzyła na niego z niedowierzaniem - Bzdura! Wuj przecież nie jest potworem.
- Czy zauważyła pani, co się dzieje ze stopami osób z personelu ambasady?
- Są paskudnie pokiereszowane - rzekła. - Już się nad tym zastanawiałam.
- Pani wuj wymyślił sobie, że należy zlikwidować błotniste drogi wiejskie. Próbował przekonać Fornriego, aby je wysypał żwirem. Fornri stanowczo odrzucił ten pomysł. Wobec tego pani wuj, chcąc dowieść swej mądrości, kazał członkom personelu naznosić żwiru i utwardzić nim ścieżki między budynkami ambasady, żeby po prostu pokazać tubylcom, jak to należy robić. Okazało się, że istnieje pewien grzybek, który doskonale rozwija się w żwirze i, niestety, na ludzkich stopach. Obecnie cały personel ma pokiereszowane stopy, a ścieżki łączące budynki ambasady znów pokrywa błoto.
- Cały personel poza panem - zauważyła, przyglądając się badawczo jego stopom.
- Cóż... podejrzewałem, że coś w tym musi być i gdy pani wuj wyżwirował ścieżki, najzwyklej nie korzystałem z nich. W przeciwieństwie do nas, tubylcy znają ten świat i kiedy mówią, że czegoś nie należy robić, nigdy tego nie robię. Proszę spojrzeć na to.
Wskazał na dziwnie splecione węzły, którymi do łodzi przymocowano liny poruszające prom.
- No i co? - spytała.
- Uważałem ten węzeł za tak interesujący, że zamierzałem wysłać jego próbkę do Instytutu Antropologii. Kiedy pisałem raport w tej sprawie, zjawił się jakiś członek załogi statku kurierskiego i zaczął się śmiać do rozpuku. Okazało się, że węzeł ten jest powszechnie stosowany. Opracowano go w celu zabezpieczenia kabli zainstalowanych w statkach kosmicznych, by uniknąć uszkod2eń, które powoduje wibracja przy przekraczaniu bariery światła. Każdy kto orientuje się w budowie statków kosmicznych, doskonale zna ten węzeł. Widocznie nie jesteśmy pierwszą ekspedycją, która odkryła tych tubylców.
Przerwał i wyczekująco popatrzył na Talithę. Miała mu za złe, że traktuje ją jak opóźnione w rozwoju dziecko z jednej ze swych klas.
- Jeśli spodziewa się pan - powiedziała lodowato - że uwierzę w jakiś związek między tym węzłem a tamtym grzybkiem...
- Proszę pomyśleć. Tubylcy muszą stosować wszelkie dostępne im środki, bo biorą udział w niebezpiecznej walce o przetrwanie. Jeśli wpadną na jakiś lepszy pomysł, skorzystają z niego. Nikt nie wie, kto i ile razy odwiedził ich tutaj w ciągu stuleci, a jedynym elementem całej przywiezionej tu przez gości z zewnątrz wiedzy, o którym z całym przekonaniem mogę powiedzieć, że został wykorzystany przez tubylców, jest właśnie ten węzeł.
Zanim zdążyła powiedzieć, co o tym sądzi, zmienił nagle temat.
-  Skoro  już tu  jesteśmy, może zobaczymy teraz te tykwy?
- Czemu nie - mruknęła. - Dziwnym zbiegiem okoliczności nie mam żadnych innych zajęć.
Promem przedostali się na drugi brzeg, gdzie Hort powiedział:
- Podstawową zasadą jest posuwać się gęsiego i trzymać środka ścieżki. Tam nie grozi żadne niebezpieczeństwo, inaczej nie byłoby ścieżki.
Weszli w las. Kilkakrotnie zieleń rosnąca wzdłuż ścieżki odsuwała się od nich, kiedy przechodzili, co niepokoiło Talithę, ale Hort nie zwracał na to uwagi. Posuwała się za nim w milczeniu. Mijali drzewa o ogromnych, wielobarwnych kwiatach, przecięli płytki strumień przy wysokim wodospadzie, w którym brało prysznic dziwne latające stworzenie o wspaniałych kolorach, ale straszące nieopisanie odrażającym wyglądem. Stworzenie to dojrzało ich nagle i z wrzaskiem wzbiło się w powietrze, ociekając wodą. 
Kiedy przelatywało nad nimi, kilka kropel spadło im na głowy.
Naraz dotarli do innej rzeki i jeszcze jednego promu Wemblinga - tym razem wykorzystywanego. Bawił się tam tłum niezmiernie rozradowanych dzieci pływając nim w tę i z powrotem. Czasem jakieś dziecko wypadało za burtę, co również było powodem wesołości. Z okrzykami radości dzieci podpłynęły promem do brzegu, zrobiły miejsce dla Horta i Talithy i szybko ich przewiozły na drugą stronę. Hort pomógł Talicie wysiąść i oboje unieśli ręce, a dzieci, chichocząc rozkosznie, odpowiedziały im w ten sam sposób, kiedy przeciągały łódź na swój brzeg.
- Zupełnie o tym zapomniałem - rzekł Hort. - Dzieci uważają promy za znakomitą zabawkę. Jednak gdyby naprawdę chciały przedostać się na drugą stronę rzeki, przepłynęłyby ją.
W niewielkiej odległości od rzeki Hort nagle zatrzymał się i pokazał:
- Tam jest jedna z nich.
Talitha patrzyła zdumiona na ogromną tykwę, częściowo zasłoniętą gałęziami pobliskich drzew.
- Aż tak urosła? - zapytała.
- Niektóre osiągają takie rozmiary - powiedział Hort. - Przypuszczalnie tubylcy zrywają większość z nich, kiedy są mniejsze, gdyż używają ich do bardzo wielu celów. Tykwa tej wielkości musi rosnąć wiele lat. Nie wiem tylko, jak te tykwy się rozmnażają. Jest ich tu mnóstwo. Proszę popatrzeć.
Ruszył ścieżką, rozsuwając liście i pokazując Talicie tykwy różnej wielkości.
- Wszystkie wyrastają na roślinach jednego gatunku - rzekł. - Kiedy widzi się tykwę, bez względu na jej rodzaj, jest to zawsze ta sama roślina. Nie mogę dociec, w jaki sposób coś takiego rozsiewa nasiona czy zarodki na tak dużym obszarze - również w lesie.
- Czy są jadalne?
- Nie, ale poza tym używa się ich do wszystkiego. Robi się z nich dachy domów, naczynia, hamaki, meble, a także naprawdę doskonale bębny i instrumenty muzyczne. Dzieci używają ich do różnych zabaw. Tykwy służą jako estrady dla tancerzy, a połówkę małej można pomalować i otrzymać wspaniałą maskę. Z ich pnączy wydobywa się włókna, z których wytwarza się doskonałe liny i tkaninę. Nadzwyczajne, prawda?
Pochylił się i puknął w jedną z nich - wydała głęboki, huczący dźwięk.
- Czy to już wszystko, co tu można zobaczyć? - spytała.
- To wszystko - odpowiedział wesoło.
- One są naprawdę niesłychanie nadzwyczajne. Dobrze, że nie czekałam z oglądaniem ich do jutra. Dwa takie wstrząsy w jednym dniu, jak te tykwy i miejscowe święto ludowe, mogłyby okazać się zbyt wielkim przeżyciem dla moich nerwów.
Odwróciła się i odeszła. Na zakręcie ścieżki zobaczyła kątem oka, że Hort patrzy za nią, w dalszym ciągu stojąc na środku ścieżki.

9

Na plaży płonęły dwa ogniska, których ogromny blask nie tylko oświetlał widzów stłoczonych na zboczu wzgórza, ale także kładł się wyraźnymi refleksami aż po fale przy-boju. Między ogniskami jakiś muzyk ustawił swój instrument. Nab, jak go nazywał Arie Hort, zbudowany był z tykwy o kolosalnym obwodzie, dwukrotnie wyższej od samego muzyka. Początkowo Talicie wydawało się, że grał na nim tylko jeden człowiek, a pozostali dwaj siedzą na szczycie instrumentu jedynie po to, by utrzymać go w miejscu. Później, kiedy zaczęli uderzać w pudło piętami, zrozumiała, że byli to perkusiści.
Muzyk wydobył z naba pierwsze tony i rozpoczęło się święto. Przez jakiś czas słychać było wyłącznie rytmiczne bum... bum... bum... strun naba. Potem przyłączył się inny muzyk.
Grał na tym samym instrumencie.
Struny były rozpięte między kabłąkiem na szczycie a drewnianym kołnierzem w dolnej części naba. Nie był to pojedynczy instrument, lecz kilka instrumentów w jednym. Przyłączali się dalsi muzycy, z których każdy grał na oddzielnej grupie strun, aż w końcu Talitha doliczyła się ośmiu grających na nabie. Prawdopodobnie było ich więcej z tyłu instrumentu. Rytm stawał się coraz bardziej złożony.
Wówczas perkusiści zaczęli wybijać nowe figury rytmiczne energicznymi uderzeniami pięt. Wokół naba zbierała się orkiestra złożona z mniejszych bębnów i innych instrumentów strunowych. Następnie pojawili się barwnie ubrani tancerze. Młodzi mężczyźni otoczyli kołem jedno ognisko, a młode kobiety drugie.
Koła tańczących rozerwały się i utworzyły korowody, które przeplatały się ze sobą, podczas gdy obie grupy zamieniały się miejscami. Kręgi rozerwały się ponownie i korowody zaczęły krążyć wśród widzów. Kilka młodych kobiet, mijając Talithę, próbowało zachęcić ją do tańca.
- Nie umiem - przecząco pokręciła głową. Siedzący obok niej Hort podniósł się i ciągnąc ją za rękę próbował zmusić do wstania.
- Niech pani idzie - powiedział. - To obyczaj - tak zapraszają honorowych gości. Po prostu proszę robić to, co one.
Siedzący nieopodal Wembling uśmiechał się do niej zachęcająco. Otaczający ją tubylcy wyglądali na zachwyconych. Ruchy nie wyglądały na trudne, więc ustąpiła i pozwoliła dziewczętom, by poprowadziły ją ze sobą.
Przez pewien czas sądziła, że całkiem nieźle sobie radzi, chociaż taniec stawał się coraz bardziej skomplikowany. Dziewczęta otoczyły kołem ognisko, a potem utworzyły korowód i zaczęły przeplatać się ze sznurem młodych mężczyzn. Arie Hort uśmiechnął się do Talithy, kiedy się mijali - młodzi mężczyźni wciągnęli go do tańca.
Mężczyźni powrócili i otoczyli kołem dziewczęta. Wówczas Talitha znalazła się w parze z Hortem. Taniec nabierał szybkości, kroki stawały się coraz trudniejsze, ale jakoś sobie dawali radę, aż do zupełnego wyczerpania. Śmiejąc się i sapiąc, wrócili na swoje miejsca, słaniając się na nogach. Kiedy Talitha złapała oddech popatrzyła wokół siebie na oczarowany tłum tubylców. Trąciła łokciem Horta.
- Dlaczego Fornri i Dalia nie tańczą?
- Jak już pani mówiłem, Fornri jest przywódcą. Wydaje się, że ślubował celibat. On i Dalia kochają się, ale nie tańczą. Dalia nie jest zbytnio szczęśliwa z tego powodu, ale nie przyjmuje zaproszeń od innych.
- A cóż to mat- wspólnego z tańcem? - dopytywała
się Talitha.
- To taniec zaręczynowy. Popatrzyła nań zdumiona.
- Zaręczynowy? To znaczy... pan i ja...
- Tylko na Langri - odrzekł z największą obojętnością.
Ze złością wymierzyła mu siarczysty policzek i popędziła w ciemności nocy. Na szczycie wzgórza obejrzała się. Pulsujący rytm muzyki, połączenie barw i zawiłych ruchów - wszystko chwytało ją za serce i napawało radością. 
Wówczas zobaczyła Arica Horta, jak szukał jej rozglądając się niespokojnie, i roześmiała się wesoło.
Leżąc na plaży z brodą opartą na dłoni i patrząc w zamyśleniu na morze, powzięła decyzję. W perspektywie miała tylko senne, letargiczne dni, których spokój nazbyt często przerywały długie monologi wuja i Arica Horta. Wuja pochłaniały nowe, wspaniałe projekty, jakie raz po raz wymyślał. Hort obsesyjnie zajmował się jedną banalną zagadką po drugiej.
Wuj był zdecydowany pomóc tubylcom, a oni najwyraźniej nie chcieli tej pomocy. Hort zamierzał przeprowadzić nad nimi badania, a oni nie chcieli być przedmiotem badań. Pragnęli jedynie, by pozostawiono ich w spokoju, co jej całkowicie odpowiadało.
Słyszała tubalny głos wuja i charakterystyczny, pożegnalny chórek jego miejscowej świty. Wstała zrezygnowana, podniosła płaszcz kąpielowy, na którym leżała, i z determinacją ruszyła w kierunku biura ambasady.
Kiedy otworzyła drzwi, wszyscy - wuj, Hirus Ayns i Arie Hort - odwrócili głowy w jej stronę. Mieli właśnie wznieść toast i w uniesionych dłoniach trzymali kieliszki.
Wuj przywitał ją uśmiechem.
- Akurat zdążyłaś, Tal. Napełnił jeszcze jeden kieliszek.
- Świętuj z nami. Fornri zgodził się na moją propozycję w sprawie rowów odwadniających. Rano zaczną je kopać.
Podał jej kieliszek, a ona cisnęła nim o ziemię w nagłym wybuchu złości.
- Wy głupcy! - krzyknęła.
Ayns i Hort stali jak skamieniali z podniesionymi kieliszkami. Wuj patrzył na nią osłupiały. 
- Czy nie widzicie, że tubylcy śmieją się z was!? - wykrzyknęła. - Pracujecie od świtu do nocy, wprost padacie z nóg, żeby im pomóc, a oni, gdy w końcu raczą wyrazić zgodę na jakąś propozycję, oddają wszystko dzieciom do zabawy, jak te wasze nieocenione promy. Teraz pewnie chcecie, żebym pozowała wam do zdjęć w tych rowach odwadniających!
Podeszła do okna i wyglądając przez nie, stała odwrócona do nich plecami.
- Langri to piękny świat - odezwała się. - Śpiewy i tańce są czarujące, jedzenie wyśmienite i w ogóle jest to przyjemne miejsce na wczasy, a moje się właśnie skończyły. Odlatuję najbliższym kurierem.
- Możesz wyjechać, kiedy ci się tylko spodoba, Tal - powiedział cicho jej wuj.
Odwróciła się do nich. Hort starał się ukryć zakłopotanie. Nagle uświadomił sobie, że w dalszym ciągu trzyma w ręku kieliszek, więc go wychylił. Wembling i Ayns uczynili to samo.
Talitha spojrzała obok nich przez okno po przeciwnej stronie.
- Co się tam dzieje? - zapytała.
Na wysokości ambasady do brzegu dobiła łódź z tubylcami, którzy szli teraz w stronę ambasady, niosąc na kawałku tykwy coś, co przypominało zwinięte koce. Fornri prowadził, a obok noszy szła zapłakana Dalia.
Arie Hort wybiegł im na spotkanie, a za nim popędzili Wembling i Ayns. Po chwili wahania Talitha ruszyła ich śladem. Kiedy w końcu dobiegła do nich, tubylcy już się zatrzymali, a Hort stał pochylony nad noszami.
Odchylił koce i popatrzył na nieprzytomne dziecko.
Dabbi.
Miała zamknięte oczy. Jej mała, ściągnięta twarzyczka pałała, a oddech był płytki i szybki. 
Hort odezwał się z niedowierzaniem w głosie, a z każdego jego słowa przebijała ogromna udręka:
- To chyba nie... śmiertelna gorączka?
- Skaleczyła się w stopę - Fornri odpowiedział ze smutkiem. - Na jakiejś ostrej skale, jak przypuszczamy. A teraz...
Głos mu się załamał. Hort odwrócił się i odszedł, ocierając dłonią oczy, a tubylcy ruszyli za nim. Skręcili na ścieżkę prowadzącą do kwatery Horta, który pobiegł przodem, otworzył drzwi i stojąc czekał na nich.
Kiedy Talitha weszła do pokoju jako ostatnia, Hort, który zdążył już rozłożyć łóżko, przekładał na nie chore dziecko. Tubylcy, poza Fornrim i Dalią, podnieśli nosze z tykwy i natychmiast wyszli. Hort ukląkł przy łóżku i delikatnie rozsunął koce, odkrywając nogę Dabbi.
Talitha aż jęknęła. Noga była okropnie spuchnięta - dwa do trzech razy grubsza niż normalnie.
Hort wyprostował się powoli.
- Mogę spróbować czegoś innego - rzekł - co może pozwoli nam nauczyć się czegoś, ale obawiam się, że ona umrze.
Dalia uklękła przy głowach łóżka i dalej bezgłośnie płakała. Fornri, w dalszym ciągu opanowany i uprzejmy pomimo widocznego smutku, powiedział grzecznie:
- Rozumiemy. Śmiertelna gorączka zawsze przynosi śmierć i jesteśmy wdzięczni za wasze wysiłki, by znaleźć lekarstwo. Proszę, zróbcie, co tylko się da.
Pochylił się nad łóżkiem, na chwilę przyłożył dłoń do czoła Dabbi, a potem odwrócił się i wyszedł z pokoju. Wówczas do patrzącego na chore dziecko Horta podszedł Wembling i zaczął z nim rozmawiać.
- Jak długo oni tu pozostaną? - spytał Wembling.
- Tylko do chwili, gdy dziecko umrze. Wembling z rezygnacją wzruszył ramionami. 
- Cóż... niech tylko będą cicho. Wyszedł. Hort przysunął krzesło do łóżka i ponownie zaczął badać nogę Dabbi. Teraz cicho podeszła Talitha.
- Dlaczego tak długo z tym czekali? - spytała gniewnie.
Hort podniósł wzrok i popatrzył na nią pustym wzrokiem.
- To stało się prawdopodobnie niewiele ponad godzinę temu.
- A co to za choroba?
- Rodzaj zakażenia krwi. Nasze antybiotyki w ogóle na to nie działają. Próbowałem je mieszać i moja ostatnia kombinacja utrzymała ofiarę przy życiu przez osiem dni, jednak pacjent zmarł tak samo, jakbym zostawił go bez pomocy, ale za to znacznie dłużej cierpiał. Mogę teraz jedynie spróbować większej dawki tej samej mieszanki i zobaczyć, jak dziecko zareaguje.
Talitha uklękła przy łóżku i sama zbadała nogę, ale doszła tylko do wniosku, że infekcja była przerażająco złośliwa.
- Jak pan podaje te swoje antybiotyki? - spytała.
- Doustnie, jeśli pacjent jest przytomny. W przeciwnym razie przez absorpcję. Bałem się używać iniektora.
- Jeśli infekcja dochodzi do takich rozmiarów, jest zbyt późno na podawanie leku doustnie czy absorpcyjnie - powiedziała rzeczowo. - Niech mi pan pozwoli obejrzeć pański zestaw lekarski.
Hort wyciągnął zestaw na kółkach z szafki. Z ulgą stwierdziła, że był dobrej jakości, a jego zawartość odnowiono nie dalej niż rok temu. Szybko wsunęła go z powrotem na miejsce, założyła maskę chirurgiczną, na dłonie natrysnęła sobie rękawiczki i niezwłocznie rozpoczęła dokładne badanie pacjentki. Z dłoni pobrała osmotycznie próbkę krwi i kiedy aparatura zestawu dokonywała jej analizy, do klatki piersiowej Dabbi przyłożyła czujnik kardiografu, obserwując słabnącą pracę serca.
- Co pan podał temu ostatniemu pacjentowi, który przeżył osiem dni? - spytała.
- Kornox Cztery i Cybolithon.
- Dawka?
- Pół na pół normalnej. Pomyślałem sobie, że mieszanie lekarstw to i tak ryzykowny eksperyment, no i że dwie połowy dają jedną całość.
Podczas gdy kardiograf w dalszym ciągu wystukiwał przerażająco nieregularny obraz pracy serca Dabbi, przez ekran monitora przesuwały się wyniki badania krwi: LEUKOCYTY 18440 // ZYN 9+ // W3W 7,5 // BUN 38 // CPK 790 // BROS 1125 // GAMMA GT 2200 // XRX 8,4 // PYA O- // SGOT 57 // RRR 190 // SGPT 55 // EBD // BILIRUBINA 3,5 // MIC 99 // DQS...
Jak przez mgłę pamiętała normy analizy krwi, ale nawet bez czerwonych znaczków ostrzegawczych zorientowałaby się, że otrzymała naukowe potwierdzenie diagnozy Horta: to dziecko umierało. Wyłączyła kardiograf i przycisnęła guzik z napisem "Wykaz antybiotyków". Z ekranu monitora odczytała dane Kornoxu Cztery i Cybolithonu, potem jeszcze raz i znów. Jej ruchy były pewne i szybkie, ale dotychczas wykonywała tylko wyćwiczone w szkole czynności.
Teraz zaś, mając przed sobą umierającego pacjenta, zmuszona była powziąć decyzję lekarską znajdującą się o całe lata świetlne poza jej kompetencjami, była więc przerażona.
Nie mogła pozwolić sobie na wahanie. Decyzja spóźniona, nawet prawidłowa, mogła mieć takie same skutki jak decyzja błędna.
- Jeśli nie będziemy działać szybko, nie przeżyje godziny - powiedziała cicho do Horta. - Czy istnieje możliwość skontaktowania się z jej rodzicami?
- Jej rodzice nie żyją - rzekł Hort. - Dalia jest jej siostrą. Może się pani z nią porozumieć.
Dalia w dalszym ciągu klęczała u wezgłowia. Talitha uklękła przy niej.
- Jeśli nic nie będziemy robić, ona szybko umrze. Jeśli damy jej zbyt dużo lekarstwa, może wyleczymy chorobę, ale lekarstwo zabije dziecko. Mogę tylko ryzykować i mieć nadzieję. Czy pani chce, żebym spróbowała?
Twarz Dalii była zalana łzami i wyrażała głębokie cierpienie, lecz ona sama nie wahała się.
- Tak. Proszę - powiedziała cicho.
Talitha wysunęła z zestawu iniektor i przyłożyła go do nogi Dabbi, naświetliła ją, ustawiła dozownik na 0,55 obu antybiotyków, zmieszała je, a potem szybkim ruchem przycisnęła przełącznik. Niezwłocznie zbadała nogę Dabbi, by się upewnić, czy iniekcja była prawidłowa, ale opuchnięte ciało było nienaruszone i nawet nie mogła znaleźć wypukłości, znajdującej się zazwyczaj tam, gdzie wstrzyknięto lek. Naświetliła nogę jeszcze raz i odsunęła zestaw na bok.
- Teraz pozostaje nam tylko opanować gorączkę i czekać - oznajmiła Talitha.
- Czy jest coś, co mogłabym zrobić? - spytała Dalia.
- Przygotuję roztwór schładzający. Będziemy musieli spryskiwać nim dziecko, żeby obniżyć temperaturę. Jak nie spadnie, to jeśli macie w waszej religii jakiś przychylnych wam bogów, może pani spróbować pomodlić się do nich. Ja właśnie tak zrobię.
Przygotowała roztwór i poleciła Dalii i Hortowi spryskiwać nim małą. Potem zdjęła rękawiczki, włożyła maskę z powrotem do sterylizatora i stanęła przy oknie. Sądziła, że jej nierozpoczęta kariera lekarska skończyła się już dawno temu, a tu nieoczekiwanie ma pierwszego i prawdopodobnie zarazem ostatniego pacjenta i musi szukać w pamięci świadomie zapomnianych terminów i danych, gorączkowo powtarzając sobie w myśli wszystko, co zrobiła, aby sprawdzić, czy przypadkiem nie popełniła jakiegoś fatalnego błędu i czy nie pominęła jakichś istotnych czynności.
Na zewnątrz budynku tubylcy, którzy przynieśli Dabbi, a wraz z nimi Fornri, siedzieli na ziemi kołem zamyśleni, jakby się modlili. Żadnemu z nich nie drgnął nawet jeden mięsień. Zapadł już zmierzch i wuj Talithy, przechodząc z biura do kantyny, musiał ich okrążyć. Nie zwrócił uwagi na tubylców, ich zaś uwaga koncentrowała się na nieskończoności.
Talitha wróciła do swej pacjentki, ujęła rękę Dabbi i obserwowała jej małą, pokrytą wypiekami twarzyczkę. Spryskiwacze syczały nieprzerwanie, ale gorączka nie spadała. Wydawało się, że dziecko oddycha z większym trudem niż przedtem. Bez wątpienia spóźnili się, a jednak...
Całym sercem pragnęła, żeby to dziecko żyło.
Dotarło do niej jak objawienie, że ta mała istotka nie była na pół ludzkim stworzeniem z najmniej cywilizowanego ze światów. Należała do jednego, wielkiego świata dzieci - nigdzie przecież żadne chore dziecko niczym szczególnym nie różniło się od innych chorych dzieci.
Patrząc na udręczoną twarz Dalii, Talitha zaczęła nagle zastanawiać się, czy nie istnieje również jeden wielki świat ludzi.
W pokoju robiło się coraz ciemniej, więc Hort wstał i włączył oświetlenie, nastawiając je na niewielką jasność. Kiedy nadeszła noc, Dalię w końcu zmorzył sen i legła na podłodze obok łóżka. Na koniec Hort poszedł w jej ślady. Kiedy ostatecznie udało się opanować gorączkę, Talitha wyłączyła spryskiwacze i lekko okryła Dabbi. W dalszym ciągu czuwała, opuszczając swą pacjentkę tylko po to, żeby przejść się po pokoju, by nie zasnąć. Za każdym razem, gdy wyglądała przez okno, widziała, że tubylcy siedzą bez ruchu kołem, ledwo dostrzegalni w bladym świetle sączącym się z pokoju chorej.
O świcie, zdrzemnąwszy się na krześle, obudziła się nagle i zatrwożona pochyliła nad Dabbi. Oczy dziewczynki były otwarte. Oszołomiona, rozglądała się po pokoju, próbując usiąść.
Z krzykiem obudziła się Dalia, a Hort skoczył na równe nogi. Równocześnie otworzyły się drzwi i do pokoju wpadł Fornri. Wszyscy w napięciu obserwowali Talithę, która badała małą.
Opuchlizna na nodze jakimś cudem zmniejszyła się i dziecko już nie gorączkowało. Hort wykrzyknął z niedowierzaniem:
- A więc - wyzdrowieje!
Talitha z niepokojem patrzyła na kardiograf. W końcu odsunęła zestaw lekarski na bok. Dabbi usiadła, uśmiechnęła się, a Dalia pochyliła się nad nią i przytuliła do siebie. Fornri patrzył na nie rozpromieniony.
- Akcja jej serca jest nierówna. - Talitha rzekła cicho do Horta. - Zanim podałam jej lekarstwo, powinnam była coś poczytać. Połączenia lekarstw mogą być strasznie niebezpieczne. Czy ma pan jakiś komputer lekarski?
- W biurze - powiedział Hort - ale jest mały i nie ma w nim danych o mieszaniu antybiotyków. Proszę mi wierzyć, sprawdziłem wszystkie dostępne mi informacje co do joty. Sądziłem, że mogę ryzykować, bo i tak pacjenci byli skazani na śmierć. A co jest z jej sercem?
- Nie wiem - rzekła Talitha.
Czuła się zmęczona, tak nieprawdopodobnie zmęczona. Walczyła o życie dziecka, a teraz nie wiedziała, co robić, z trudem powstrzymując łzy. 
- Tak czy inaczej, wezmę ten komputer - powiedziała. - Nie, nie, pójdę sama. Jeśli nie rozruszani się trochę, padnę.
Zwróciła się do Dalii.
- Niech będzie okryta, żeby się nie przeziębiła, chociaż właściwie nie mam pojęcia, jak to wygląda w przypadku tutejszych wirusów.
- Nikt tego nie wie - mruknął Hort.
Tubylcy już nie siedzieli kołem. Podnieceni zaglądali przez okna. Powłócząc nogami, Talitha poszła do budynku biurowego, znalazła komputer i zaczęła zadawać mu pytania. W końcu opadła na krzesło i zamknęła oczy. Być może pytania były zbyt skomplikowane jak na program tego komputera lub też mieszanie antybiotyków było tak dużym błędem w sztuce lekarskiej, że programista nie uważał za stosowne wspominać o tym.
Ukryła twarz w dłoniach i załkała bez łez - płakała z wyczerpania i bezsilności. Potem z nagłą determinacją wstała lodowato spokojna i ruszyła z powrotem do pokoju chorej. Gdy była już prawie u drzwi, usłyszała przeraźliwy krzyk Dalii.
Dalia klęczała przy łóżku z twarzą ukrytą w kocach i łkała. Fornri stał z opuszczoną głową. Kiedy Talitha wchodziła, Hort odwrócił się do niej z wyrazem bezbrzeżnego smutku na twarzy.
Talitha podbiegła do łóżka i pochyliła się nad Dabbi. Potem wyprostowała się, kiwając głową.
- To serce - powiedziała gorzko - lekarstwo ją zabiło.

10

Talitha i Aric Hort siedzieli przygnębieni naprzeciwko siebie przy stole w jadalni ambasady. W pobliżu pojawił się automatyczny kelner, ale nic z tego, co mógł im tego ranka zaoferować, nie wzbudziło ich zainteresowania.
W końcu Talitha wypaliła ze złością:
- Każde laboratorium biologiczne w parę godzin opracowałoby specyfik na te choroby. Reakcja Hona była równie gorzka.
- Niestety, nie mam ze sobą takiego laboratorium.
- Zwykły wykwalifikowany lekarz przeszkolony w zakresie analizy biologicznej...
- Jeśli spotka pani jakiegoś na plaży, proszę go tu przysłać, a ja go zagonię do roboty.
- Czy choroba ta powoduje wiele zgonów?
- W tym miesiącu Dabbi była trzecim przypadkiem.
W ciągu poprzednich dwóch miesięcy nie było żadnego, ale jeszcze miesiąc przedtem było ich osiem. W porównaniu z liczbą ludności - niewiele. Chorobę wywołują oczywiście bakterie i przy tym trzeba się dość głęboko zranić. Jeśli oba te czynniki występują łącznie, śmiertelność jest stuprocentowa.
Wszedł Wembling. Wesoło skinął im głową, a kiedy nie odpowiedzieli, nagle sobie przypomniał.
- Dziecko zmarło?
Żadne z nich nie odpowiedziało.
- Szkoda - powiedział. - Należy żałować, że nie mają pojęcia o medycynie.
Podszedł do automatycznego kelnera, przejrzał menu śniadaniowe, nacisnął odpowiednie guziki i otrzymał tacę z parującym daniem. Przy niósł tacę do ich stolika i dosiadł się, a kiedy brał do ust pierwszy kęs, zauważył, że oni nie jedzą.
- Już po śniadaniu? - spytał.
- Może już nigdy nie będę mogła jeść - odpowiedziała Talitha.
Weszli pozostali członkowie personelu, przywitali ich chórem głosów i otoczyli automatycznego kelnera.
- Chyba najwyższy czas, żebyś zmienił jego program - rzekła Sela Thillow do Renolda. - Wszystko zaczyna smakować jednakowo i samo menu też jest parszywe.
- Spróbuj, może uda ci się wymanić od niego kawałek kolufa - powiedział Hirus Ayns.
Zanieśli swe tace do drugiego stołu. Talitha odezwała się do wuja:
- Czy widziałeś kiedykolwiek na własne oczy śmierć dziecka? Patrzył na nią zdziwiony.
- Taka śmierć jest absolutnie niepotrzebna - kontynuowała.
Wembling kiwnął głową.
- Oczywiście. Zdrowie jest zawsze problemem tam, gdzie medycyna jest na niskim poziomie. Życie na takiej planecie jest niebezpieczne - coś takiego mogło się przydarzyć każdemu z nas.
Wzruszył ramionami, żeby pokazać, jak lekceważy sobie niebezpieczeństwo i dalej zajadał się śniadaniem.
- Wujku! - wykrzyknęła Talitha. - Marnujesz czas, kopiąc dla sławy rowy odwadniające. Zbuduj tubylcom ośrodek zdrowia!
Wembling wzruszył ramionami.
- W ten sposób pokazałbym tylko, że jestem bogaty, o czym i tak już wszyscy wiedzą. W każdym razie kosztowałoby mnie to więcej niż zysk z popularności.
- A co jest takie drogie w małej przychodni? 
- Personel. Żaden medyk nie zostawi wygodnego stanowiska, żeby pracować na jakiejś prymitywnej planecie, o ile nie dostanie ogromnej pensji. Będzie również chciał, żeby go szczodrze zaopatrzyć w personel pomocniczy, a także w sprzęt laboratoryjny i naukowo-badawczy. Finansowanie czegoś takiego kosztowałoby co roku fortunę. Hirusie?
Ayns wszystko słyszał. Zawsze słuchał.
- Zależy, co chce się osiągnąć - powiedział. - Zbudowanie tutaj ośrodka zdrowia typu spotykanego na cywilizowanych planetach, byłoby niesłychanie kosztowne. Z drugiej strony, niewielka przychodnia z lekarzem, któremu gdzie indziej się nie powiodło i który tylko czeka na stałą posadę...
Wembling pokręcił głową.
- To na nic. Tego rodzaju rozwiązanie będzie tylko innym sposobem zabijania tubylców. Żeby wszystko zrobić dobrze, trzeba wydać fortunę. Z pewnością kosztowałoby to znacznie więcej niż pragnąłbym wydać na ten cel.
- To postaraj się o pomoc rządu - rzekła Talitha.
- Tego nie da się załatwić. Langri jest planetą niepodległą, co oznacza, że problemy zdrowia ma rozwiązywać we własnym zakresie. Gdyby to był świat zależny, można by nakłonić rząd do założenia tutaj ośrodka zdrowia.
- To zmień status Langri.
- Może jednak tubylcy uważają, że niezależność jest więcej warta niż ośrodek zdrowia - zauważył Hort. Talitha zignorowała tę uwagę.
- A może zaproponować lekarzom i technikom darmowe wczasy w zamian za pracę na pół etatu w ośrodku zdrowia? "Wczasy w raju" - to powinno przyciągnąć paru lekarzy.
Słowa Talithy ubawiły Wemblinga.
- Daleka podróż zakończona pracą na pół etatu to żadne wczasy. Nie, na Langri nie będzie ośrodka zdrowia, póki tutejszy rząd nie będzie mógł go założyć i utrzymać, a nie wyobrażam sobie, skąd weźmie pieniądze. Żadna planeta nie zgromadzi wymienialnych kredytek, jeśli nie może niczego zaoferować innym, a Langri...
Przez pełną napięcia chwilę Wembling wpatrywał się w Talithę szeroko otwartymi oczami. Potem zerwał się na równe nogi i ruszył spiesznie ku drzwiom. Talitha zawahała się, wymieniła spojrzenia z Arikiem Hortem, a potem poszła za wujem. Hort ruszył za nią. Wembling poderwał się, a pozostali na moment przerwali jedzenie, ale nikt się nie ruszył, by pójść za nim. Kiedy Wembling kogoś potrzebował, wzywał go.
Talitha i Hort dogonili Wemblinga na plaży. Wymachując w podnieceniu rękami, stał w miejscu, gdzie fale załamywały się łagodnie tuż przy jego sandałach.
- To jest odpowiedź! - wykrzyknął. - Lud langryjski może założyć ośrodek wczasowy, a uzyskane z niego dochody przeznaczyć na finansowanie przychodni zdrowia lub czego tylko będzie chciał. Zakładając im taki ośrodek, zdobędę popularność.
- Nie sądzę, by tubylcy chcieli tutaj mieć tłum turystów - rzekł Hort.
Wembling wykrzywił się doń w uśmiechu.
- Hort, wyrzucam pana z pracy. - Odwrócił się do morza i podniósł ręce jak wizjoner: - Langri! Nawet ta nazwa brzmi jak raj dla wczasowiczów. W tym sektorze jest mnóstwo jałowych światów, gdzie życie jest albo utrudnione, albo monotonne, a mieszkający tam ludzie chętnie by duszę zaprzedali diabłu za wakacje na takiej planecie jak ta. Spójrzcie na ten ocean. Na lasy. Na wszelkiego rodzaju piękno przyrody. Słowo "raj" to za mało powiedziane. Jakżeż mogłem być tak ślepy?
Teraz dopiero Hort zaniepokoił się naprawdę.
- Nie sądzę, żeby tubylcy... 
- Niech pan nie gada głupstw - przerwał mu Wembling - oddanie kawałka tej plaży na ośrodek turystyczny nie przyniesie tubylcom żadnej szkody. Mogą nawet znaleźć tam pracę i bogacić się. Jeśli nie zechcą, sprowadzimy innych, a oni i tak się wzbogacą.
Podniecony krążył tam i z powrotem.
- Jakżeż mogłem być tak ślepy? To musi mi zapewnić rozgłos, Tal, a ty będziesz panią domu w ambasadzie na Binoris.
Zwrócił się do Horta.
- Niech pan sprowadzi Fornriego. Hort wahał się przez chwilę, wzruszył ramionami, a potem odszedł.
Wembling znów zaczął krążyć po plaży.
- I co o tym myślisz? - rzucił przez ramię.
- Uważam to za cudowny pomysł - odpowiedziała Talitha. - Cokolwiek może zapewnić pomoc lekarską, której ci ludzie potrzebują...
Wembling nie słuchał jej.
- Lądowisko może pozostać tam, gdzie jest teraz. Na terenie ambasady postawi się osiedle dla pracowników. Cóż to będzie za ośrodek! - gwałtownie wymachiwał rękami. - Całe flotylle łodzi i statków spacerowych przy nabrzeżach!
- Podwodnych również - podsunęła Talitha.
- Wszystkie sporty wodne. Wędkowanie - te dziwne stworzenia w oceanie dostarczą mnóstwa rozrywki. "Nigdy nie wiesz, co złowisz, wędkując na Langri". Co wieczór święto ludowe. Dla smakoszy uczty z jedzeniem przygotowanym przez tubylców. Byłem ślepy! Ciągle powtarzałaś, że ten świat wygląda, jakby był stworzony na wczasy, a ja nigdy nie spojrzałem na to z tej strony. Takie coś zrozumieją na Binoris - wykorzystanie zasobów świata, który nie wiedział, że je ma. To mi zapewni rozgłos. Stanowisko na Binoris...
Przerwał i mruknął:
- O, jak się pośpieszył.
Plażą zbliżali się Hort i Fornri. Wembling i Talitha ruszyli im na spotkanie.
- Szedł do pana - powiedział Hort do Wemblinga. - Chce nas zaprosić na uroczystości pogrzebowe Dabbi.
- Tak, tak, oczywiście przyjdziemy. Dziękuję, Fornri, mam świetny pomysł. Wszystkie problemy na Langri będą rozwiązane. Zbudujemy Langryjskie Centrum Zdrowia i pozbędziemy się śmiertelnej gorączki. Zbudujemy szkoły dla dzieci i będzie mnóstwo jedzenia i wszystkiego, czego Langri potrzeba.
Fornri grzecznie się uśmiechnął.
- To miło usłyszeć.  A skąd to wszystko?
- Zdobędziemy to przy pomocy pieniędzy. Nie wiem, na ile pan zna te sprawy, ale bez pieniędzy niewiele można dokonać. Ośrodki zdrowia i tym podobne wymagają ogromnych sum, a pieniądze na to zdobędziemy dla planety Langri, zakładając ośrodek wczasowy.
Grzeczny uśmiech nie schodził z twarzy Fornriego, ale ton jego głosu był stanowczy i nie dopuszczał sprzeciwu:
- Nie, dziękujemy. Nam na tym nie zależy. O zmierzchu będziemy państwa oczekiwać na pogrzebie.
Cofnął się, uniósł dłoń w miejscowym geście pożegnania i odszedł.
Wembling stał i patrzył za nim.
- Miałaś rację - rzekł do Talithy. - Oni śmieją się ze mnie.
Ruszył w stronę ambasady. Hort zwrócił się do Talithy:
- A to dopiero zagadka! Sposób, w jaki Fornri odrzucił propozycje, wskazuje, że się jej spodziewał. Kiedykolwiek proponuje się im coś dziwnego, tubylcy zadają bardzo chytre pytania, a potem odchodzą, żeby wszystko przemyśleć. Tym razem Fornri odpowiedział w mgnieniu oka, a skąd mógł wiedzieć, co to jest ośrodek wczasowy?
Hort pragnął zobaczyć przygotowania do uroczystości pogrzebowych, poszedł więc za Fornrim do wsi. Talitha wróciła do ambasady i w biurze zastała wuja rozmawiającego z Hirusem Aynsem.
- Jeśli oni są tacy głupi, nie sądzę, żebyśmy mogli coś zrobić - powiedział Ayns.
- Dlaczego musisz mieć ich pozwolenie? - spytała Talitha. - Robisz to dla nich, prawda? Oferujesz im coś, co ratuje życie, a to im chyba nie może zaszkodzić?
- To ich planeta - odezwał się Wembling. - Oni tu decydują i już to zrobili.
- Może nie rozumieją, co zamierzasz zrobić. My wiemy, że "ośrodek zdrowia" oznacza ratowanie życia, ale dla nich mogą to być tylko puste słowa. Jeśli lud pierwotny czegoś nie rozumie, trzeba żeby decyzję powziął za nich ktoś, kto wie, o co idzie.
- Sądzę, że Fornri rozumiał - powiedział Wembling.
- Ciężko przeżył śmierć dziecka, a w chwilę później odrzuca coś, co ratuje dzieciom życie. Ośrodek wczasowy oznacza dla jego ludu przychodnię lekarską, szkoły, właściwe odżywianie, niezależne od połowów tych, jak im tam, kolufów, przyzwoite mieszkania i wszystko inne. Jakże mógł odrzucić to wszystko, jeśli rozumiał, o czym mówiłeś?
- On stoi na czele rządu niepodległej planety Langri - powiedział Wembling. - Czy rozumie, czy nie, to on decyduje.
Zwrócił się do Aynsa:
- Czy mamy odpis tego traktatu?
 
Ayns przyciągnął do siebie ogólny autoinformator i zaczął naciskać guziki.
- Tak. Już go mam. A po co ci?
- Jak na jego podstawie można uzyskać koncesje? Ayns nie śpieszył się z odczytaniem traktatu.
- Koncesje może wydawać tylko rząd Langri - rzekł w końcu. Wembling podszedł do okna.
- Jak sądzisz - rzucił przez ramię - w ilu miejscach znajdują się odpisy tego traktatu?
- W niewielu. To nie jest zbyt ważny układ.
- Z iloma byś sobie poradził?
- Z kilkoma. Może z połową. Ale znacznie łatwiej byłoby poradzić sobie z ewidencją, tak żeby na kilka lat układ zapodział się w komputerach. Czy kilka lat ci wystarczy?
- Wystarczy rok. Jakimże byłem durniem! Tyle miesięcy pracy, żeby wycisnąć tym głupim tubylcom parę mało ważnych rzeczy po to, żeby zostać ambasadorem na Binoris, a przecież nawet za bogactwa naturalne dziesięciu planet nie można kupić potencjału wczasowego, jakim dysponuje Langri. Miałem przez cały czas pod nosem najlepszy interes mego życia i nie zauważyłem go.
- A co z ośrodkiem zdrowia? - spytała Talitha.
- Będą mieli ten swój ośrodek zdrowia. Natychmiast. Będziemy musieli rozwiązać problemy zdrowotne na Langri, żeby chronić pracowników i turystów, a im wcześniej to zrobimy, tym lepiej. Hirusie, wracaj następnym kurierem i zajmij się tym traktatem. Jak już się z nim uporasz, zmienimy klasyfikację tej planety i wystąpimy o koncesję.
- Na to, żeby traktat się zawieruszył, trzeba czasu i pieniędzy - rzekł Ayns.
- Będziesz miał wszystko, czego ci potrzeba. 
Wembling podszedł do biurka, wyregulował krzesło i usiadł przodem do Aynsa.
- Zajmując się traktatem, możesz też założyć biuro dla firmy Wembling and Company i wynająć jakichś sprytnych prawników. Postaraj się o dobrych fachowców od budownictwa i projektowania ośrodków wczasowych. Możemy natychmiast rozpocząć gromadzenie materiałów, żebyśmy mogli z tym ruszyć zaraz po otrzymaniu koncesji.
- A tubylcy nie sprzeciwią się temu? - spytał Ayns.
- Prawdopodobnie tak - Wembling uśmiechnął się do niego, pokazując zęby. - Powiem im, że to materiały do budowy ośrodka zdrowia, co częściowo będzie prawdą. Ośrodek zdrowia będzie budową pilotową.
- Będziesz potrzebował specjalisty do prowadzenia badań medycznych - powiedziała Talitha.
- Sprawny technik wystarczy. Sprowadzimy go, gdy tylko zakończymy budowę przychodni. Przeprowadzi tu badania i rozwiąże problemy medyczne, zanim otworzymy uzdrowisko. Parę przypadków śmiertelnej gorączki rozłożyłoby cały interes. Obiecuję ci, Tal, że rozwiążemy wszystkie problemy zdrowia tubylców. Będziemy musieli. Ośrodek zdrowia to dobra inwestycja, jeśli idzie o propagandę, a poza tym może się przydać, gdyby sprawa traktatu zaczęła śmierdzieć.
- Jeśli uzdrowisko da taką furę pieniędzy, powinieneś oddać część zysków tubylcom - wtrąciła Talitha - będziesz przecież korzystał z ich planety.
Wembling podniósł wzrok i popatrzył na Aynsa, który z wolna skinął głową.
- Dziesięć procent? - spytał Wembling. Ayns jeszcze raz skinął głową.
- Dobra myśl - rzekł Wembling. - Dziesięć procent dochodów przekażemy na ich konto. Kiedy kombinacje z traktatem wyjdą na jaw i tak będziemy do przodu. A te dziesięć procent zaświadczy,  że postąpiliśmy jak ludzie. Zwrócił się do Talithy:
- Dobrze, Tal, twoi tubylcy dostaną ten swój ośrodek zdrowia i zapewnimy im dokładne badania nad ich chorobami. Dostaną również dziesięć procent od dochodów z uzdrowiska, co z czasem wystarczy na utrzymanie całej tutejszej ludności. Poza tym w uzdrowisku będzie mnóstwo posad, które będą mogli objąć, jeśli tylko zechcą; dobrze im też zapłacimy za święta ludowe i uczty z potrawami z mięsa kolufa dla turystów. Będzie im się całkiem nieźle powodziło. Zadowolona?
Talitha uśmiechnęła się i skinęła głową.
- Chociaż... jest jeszcze jedna sprawa - popatrzył na nią, zastanawiając się. - Mam zamiar pozbyć się Horta.
- Mam zalać się łzami z tego powodu? - żachnęła się. - Jak musisz, to się go pozbądź.
- Sądziłem, że go lubisz.
- Nie czuję do niego niechęci. Z dala od Langri mógłby być interesujący, ale tutaj te jego wykłady o tykwach i miejscowej technice polowania w końcu się nudzą.
- Jeśli go zwolnisz, będzie coś podejrzewał - rzekł Ayns. - Pozwól, że znajdę mu jakąś ciepłą posadkę gdzie indziej.
- Dobra myśl. Ja go nie wyrzucę, ja go awansuję. Co ty na to, Tal?
- Jeśli uważasz, że tak jest najlepiej - powiedziała. - Jak szybko nasz ośrodek zdrowia będzie gotów?

11

Fornri biegł. Z daleka okrążył wieś, w której leżało drobne ciałko Dabbi otoczone żałobnikami. Z największą szybkością pędził po leśnej ścieżce, zmuszał się do najwyższego wysiłku nie zważając na protestujące mięśnie i zmęczone płuca, pragnął jedynie, by jego ciało sprostało temu pośpiechowi.
W miejscu, gdzie przecinało się kilka ścieżek, przystanął zdyszany, rozejrzał się uważnie, a potem zaszył w pobliskim gąszczu, który wydawał się nie do przebycia.
Wynurzył się zeń na niewielkiej polance. Dwaj miejscowi młodzieńcy stali tam w niedbałych pozach przed chatą, znudzeni oczekiwaniem na nie wiadomo co. Niedaleko nich siedział po turecku na ziemi pogrążony w myślach Banu z głową opuszczoną na piersi i zamkniętymi oczami. Z boku wisiał hamak, w którym odpoczywał Starszy. Kiedy zobaczyli Fornriego, wszyscy poderwali się pełni oczekiwania, on zaś stał, dysząc ciężko.
W końcu mógł już mówić.
- Naszym wrogiem jest ambasador - wysapał.
Tajny sztab stanowił jeden z elementów Planu, których nie mogli zrozumieć. Było to miejsce spotkań osób odpowiedzialnych za Plan. Sztab był również centralą skomplikowanego systemu śledzenia wszystkich obcych na Langri. Dzieci zorganizowano w armię niewielkich patroli i gdy tylko ambasador lub któryś z członków jego personelu dokądś się udawał, natychmiast jakieś dziecko śpieszyło do tajnego sztabu, aby donieść o tym fakcie. Na kawałku wyrównanej ziemi przed chatą wyrysowano mapę, na której kamykami zaznaczano aktualne miejsce pobytu każdego przybysza, śledząc w ten sposób wszystkie jego poruszenia.
 
Wykonywali to skrupulatnie, choć nie widzieli w tym żadnego sensu, ale tak nakazywał Plan. Początkowo personel ambasady był liczniejszy i wielu jego członków poruszało się tu i tam bez specjalnego celu, lecz wkrótce ambasador zdecydował, że nie wszyscy są potrzebni i większość odesłał. Trzy spośród czterech pozostałych osób zawsze towarzyszyły ambasadorowi. Ponadto ambasador poprosił, aby kilku tubylców znajdowało się w jego obecności na wypadek, gdyby potrzebował jakichś informacji, więc nigdy nie poruszał się bez sporej świty. Rada kierownicza często zastanawiała się, po co zatrudniać dzieci ciągłym donoszeniem o wszystkich posunięciach ambasadora, skoro zawsze przebywają przy nim dorośli tubylcy.
Zresztą był tam także Arie Hort, który bardzo szybko stał się jednym z nich - prawdziwym przyjacielem, zawsze chętnym do pomocy w sporach z ambasadorem. Siedzenie go z ukrycia wydawało się bez mała wiarołomstwem, skoro wszystko, co robił, czynił tak otwarcie.
Plan mówił, że przez cały czas muszą wiedzieć, gdzie wszyscy obcy się znajdują, więc robili, co im nakazywał. Nie mieli wyboru.
Córka siostry ambasadora była powodem pewnej komplikacji, która ułatwiła realizację nakazów Planu. Niczego, co robiła, nie można było przewidzieć. Co gorsza, wszyscy dziwnie na nią reagowali. Arie Hort zazwyczaj mówił, dokąd idzie i co będzie robił, kiedy zaś spotykał ją po drodze, szedł zupełnie gdzie indziej lub czynił coś akurat na odwrót.
Już z tym było niedobrze, ale najgorsze dla rady kierowniczej nastąpiło, gdy ambasador popędził z córką swej siostry, żeby jej pokazać prom, a za nimi pośpieszył Arie Hort. Po tylu tygodniach i miesiącach starannych zabiegów, żeby używać promów, jeśli tylko w pobliżu znajduje się ambasador, prawdziwym szokiem dla rady było odkrycie tego sekretu przez pannę Warr. Arie Hort wiedział o tym, ale tubylcy czuli instynktownie, że nie powie o tym ambasadorowi. Natomiast nie wiedzieli, jak się zachowa panna Warr.
Incydent ten sprawił, że musieli się naradzić. Fornri usiadł na ziemi przed mapą i chmurnie spoglądał na kamyki oznaczające ambasadora, pannę Warr i Arica Horta, próbując rozszyfrować przyczynę tego, że tak szybko i nieoczekiwanie opuścili ambasadę i znaleźli się w lesie. Starszy, który zawsze uczestniczył w ich naradach, lecz rzadko zabierał głos, patrzył na wszystko z poważną miną, a pozostali zajadle debatowali nad ewentualnymi skutkami faktu, że panna Warr widziała, jak Rarnt i Mano przebyli strumień, nie korzystając z promu.
- Co o tym sądzisz, Banu? - odezwał się w końcu Fornri. Banu jak zwykle siedział po turecku z pochyloną głową.
- Nic. Ona nie jest ważna - odpowiedział, nawet się nie poruszywszy.
- A ja uważam, że córka siostry ambasadora jest ważna - powiedział Fornri.
- Ona wyśmiewa się z nas i naszej planety - zauważył lekceważącym tonem Narrif, który często miał zdanie odmienne od Fornriego. - Niedługo wyjeżdża. Tak przynajmniej powiedziała. Jak taka osoba może być ważna?
- W jaki sposób pobierają się rodacy ambasadora? - spytała Dalia. - Airk czuje do niej sympatię, a on jest naszym przyjacielem. Jeśli mieliby się pobrać...
- A czy ona coś czuje do niego? - zapytał Tollof. - Airk potrzebuje zgody jej czy ambasadora?
W ciszy, która potem nastąpiła, przyszedł jakiś chłopiec z meldunkiem. Fornri przyjaźnie go poklepał i kazał mu odpocząć.
- Następnym razem, kiedy Airk będzie kogoś z nas pytał o nasze zwyczaje związane z małżeństwem - rzekł - osoba ta powinna zapytać jego o ich zwyczaje.
Ostatecznie nic nie uczynili, a jeśli nawet córka siostry ambasadora powiedziała mu o tym, jak naprawdę pokonują rzeki, on sam nigdy o tym nie wspominał. Ale jeszcze raz jasno im się ukazała cała mądrość Planu Langriego i już nikt nigdy nie kwestionował tego, że zawsze trzeba wiedzieć, gdzie znajdują się obcy.
Fornri zamartwiał się, że tak niewiele spraw mogli rozwiązać i że coraz więcej członków rady wypowiadało się za nie przemyślanymi posunięciami, czasem nawet nie uwzględniając Planu. Zdawał sobie sprawę, iż wkrótce straci przywództwo na rzecz Narrifa, który występował przeciwko prawie wszystkim jego decyzjom, czym się przejmował nie dlatego, żeby Narrii nie mógł sobie poradzić z tą funkcją, ale ponieważ obawiał się, że nie będzie postępował zgodnie z Planem.
Wszystkie wydarzenia następowały tak, jak przewidywał Plan, każda instrukcja, do której się zastosowali, z łatwością przynosiła spodziewane skutki i Fornri nie potrzebował przedstawiać dalszych dowodów nieomylności Langriego. Albo będą robili wszystko zgodnie z Planem, albo stracą swoją planetę i sami ulegną zagładzie.
Los jego ludu zależał od tego, czy pozostanie przywódcą, a było mu coraz trudniej kierować tymi ludźmi. Nawet jeśli Plan jasno podawał, co należy robić, czasem niemożliwością było ustalenie, kiedy to trzeba uczynić.
- Rozmawiałeś już z Airkiem w sprawie kontaktu z prawnikami? - prawie codziennie pytał Fornriego Narrif.
- Pytam go po kolei w sprawach, o których mówił Langri - odpowiadał Fornri.
- Czy ciągle jeszcze sprawdzasz jego przyjaźń!? - wykrzykiwał Narrif. - Z całą pewnością Airk jest przyjacielem godnym zaufania. 
Fornri mógł po prostu odpowiedzieć, że zgadza się z tą opinią, ale kiedy tylko się dało, wolał raczej postępować zgodnie ze wskazówkami mądrości Langriego, niż opierać się na własnym sądzie; wówczas jednak Banu przypominał im, co trzeba.
- Langri powiedział, że prawdziwy przyjaciel nie ma nic przeciwko sprawdzaniu, czy jest godny zaufania, czy nie.
Pozostawała jeszcze sprawa tych kryształów. Langri mówił, że trzeba je jak najszybciej zamienić na kredytki, lecz obawiali się wspominać o nich komukolwiek, dopóki w pełni nie zrozumieją, co mają zrobić i nie znajdą sprawdzonych przyjaciół. Sam Langri ciągle im powtarzał, że jeśli nie będą czujni, obcy ich wykorzystają.
Najtrudniej było ustalić, przeciw komu skierowany jest Plan. Nie mogli zidentyfikować swego wroga. Niektórzy uważali, że jest nim ambasador, ale nie było na to dowodów, a poza tym wydawało się, iż ambasador szczerze pragnie im pomóc. Ponadto sam Langri powiedział, że główny wróg może równie dobrze przybyć dopiero po wielu latach od czasu lądowania pierwszego statku kosmicznego.
Fornri czuł się coraz bardziej wyobcowany wśród pozostałych członków rady. Najbardziej go bolało, że Dalia często przyłączała się do jego przeciwników. Upłynęło wiele czasu od momentu, gdy spędzali razem chwile radości, a i spoczywające na nim obowiązki przywódcy były mu coraz większym ciężarem.
Ale teraz znali już wroga.
Wszyscy wysłuchali Banu recytującego bezbarwnym głosem to, co Langri powiedział o pierwszej osobie, która wpadnie na pomysł zbudowania ośrodka wczasowego na ich planecie, po czym niezdecydowanie zgodzili się, że osobą tą jest ambasador.
 
- Co robimy? - spytała Dalia. Fornri nie wiedział.
- Langri tak wiele nam powiedział - rzekł powoli - a my tak mało rozumiemy.
- Co zrobi ambasador? - zapytała Dalia. - Co on może zrobić? Nikt nie wiedział.
- Musimy w dalszym ciągu wszystko uważnie obserwować - zaproponował Fornri i przynajmniej z tym nikt nie mógł się nie zgodzić.
Obserwowali i czekali, ale nic się nie wydarzyło. Jeden z członków personelu ambasady, Hirus Ayns, odleciał na pokładzie statku kurierskiego, by odwiedzić rodzinę. Ich przyjaciel, Arie Hort, był coraz bardziej czymś zaaferowany, a kiedy Fornri go spytał, czym się tak martwi, odpowiedział tylko, że dzieje się coś dziwnego i że nie może ustalić, co to jest.
Wszystko jakby pozostało po staremu. Ambasador codziennie przechadzał się i coś im proponował, a oni zwykle odmawiali, uprzejmie dziękując. Córka siostry ambasadora w dalszym ciągu spędzała całe dnie na plaży, nie robiąc w ogóle nic, i to także uznali za niezrozumiałe. Posępny nastrój Arica Horta przestał być dla nich zagadką, gdy Dalia zauważyła, że już się go nie widuje w towarzystwie panny Warr.
Idąc na przełaj przez las w pobliżu ambasady, Fornri nagle usłyszał słaby, przenikliwy gwizd zbliżającego się statku kosmicznego. Zdziwiony zatrzymał się i nasłuchiwał. Statek kurierski miał wylądować dopiero za wiele tygodni, a inne statki nie przylatywały na Langri.
Po chwili mógł już rozróżnić drugi gwizd, a potem trzeci i rzucił się do biegu. Kiedy dotarł na skraj lasu, zobaczył, że dwa statki stoją już na lądowisku, a trzeci właśnie siada na ziemi. Stanął, żeby im się przyjrzeć, gdyż poza krążownikiem bojowym były to największe statki, jakie kiedykolwiek widział.
Pobiegł w ich stronę.
Człowiek, z którym rozmawiał ambasador, miał na sobie mundur przypominający nieco Fornriemu ubranie kapitana Dallmana. Rozmawiający przeglądali gruby plik plastykowych kartek, na których obcy zazwyczaj coś notowali.
Po długim biegu, w dalszym ciągu głęboko wciągając powietrze, Fornri zwolnił i przeszedł w marsz, próbując wyrównać oddech, jeszcze zanim się do nich zbliżył. Ambasador powitał go swym zwykłym, szerokim uśmiechem.
- Kapitanie - rzekł - to jest Fornri, szef rządu langryjskiego.
- Jestem zaszczycony - mruknął kapitan, salutując. Fornri odpowiedział na powitanie z poważną miną.
- Czy mogę spytać - zwrócił się do ambasadora - dlaczego te statki  wylądowały  bez oficjalnego zezwolenia? Ambasador wydawał się zdziwiony.
- Przecież daliście nam pozwolenie na lądowanie statków z dostawami!
- Pozwolenie dotyczyło tylko statku kurierskiego - odrzekł Fornri. Zawahał się: to, co miał teraz zrobić nie było przyjemne, ale Plan nie dopuszczał żadnej alternatywy.
- Muszę poprosić, aby te statki natychmiast stąd odleciały.
Ambasador znowu się uśmiechnął.
- Szczerze mówiąc, chciałem wam zrobić niespodziankę, ale wobec tego muszę panu powiedzieć o wszystkim już w tej chwili. Niemniej może pan zachować to w tajemnicy i jednak zrobić niespodziankę swojemu ludowi. Statki te przywiozły część przyszłego ośrodka zdrowia na Langri.
-  Ośrodka zdrowia?   -  powiedział jak echo Fornri.
- Sprowadzam tu również lekarza, który przeprowadzi badania nad chorobami występującymi na tej planecie, by już żadne dziecko nie spotkał los Dabbi. Jest to dar dla ludu langryjskiego od firmy Wembling and Company. Fornri patrzył nań szeroko otwartymi oczami.
- Firmy Wembling  and  Company?
Byli wściekli. Członkowie rady często okazy - sali niechęci Fornriemu, ale teraz otwarcie zbuntowali się przeciwko niemu.
- Nie uwierzę, żeby jakiś wróg chciał nam podarować ośrodek zdrowia! - wykrzyknął Narrif.
Siedząc jak zwykle z pochyloną głową i zamkniętymi oczami, Banu skończył przeszukiwanie pamięci.
- Langri nie wspominał o żadnym ośrodku zdrowia - rzeki.
- Musimy odmówić przyjęcia tego daru - powiedział z uporem Fornri - i poprosić statki, by opuścih planetę.
- A cóż złego widzisz w ośrodku zdrowia? - zaatakowała go z furią Dalia. - Czy może przynieść szkodę, ratując komuś życie?
- Langri mówił, że za podarki zawsze się czymś płaci - odrzekł powoli Fornri. - Powiedział, że musimy na nie uważać, bo kiedy już się zorientujemy, że sprzedaliśmy i planetę, i siebie samych, będzie za późno.
- Czy to możliwe, żeby płacić za coś, co zostało podarowane z wolnej woli? - spytała Dalia. - Nie jesteś przypadkiem zbyt dumny, by przyznać, że ośrodek zdrowia jest nam potrzebny? Czy naprawdę musimy patrzeć, jak nasze dzieci umierają tylko z powodu twojej dumy?
- Zwracam się do was o pomoc - rzekł znużony Fornri - Musimy odmówić przyjęcia tego ośrodka zdrowia i poprosić, żeby statki stąd odleciały.
Popatrzył na otaczający go krąg milczących, wrogich twarzy. 
- Doskonale - oświadczył w końcu. - Zgodnie z Planem musicie wybrać nowego przywódcę.
Zamierzał po prostu zrezygnować z funkcji przywódcy i pozostać członkiem rady, ale gdy usiadł obok Dalii, ta demonstracyjnie odwróciła się od niego. Czując ogromne zmęczenie, Fornri przecisnął się przez gęste podszycie i odszedł w las.
Później odnalazł go Starszy i po długiej rozmowie poszli razem w stronę ambasady, by poszukać Arica Horta. Dojrzeli go, gdy rozmawiał z Talithą Warr na skraju lądowiska, lecz usłyszawszy ich gniewne, podniesione głosy, ukryli się za pobliską kępą krzaków, skąd zaczęli ich dyskretnie obserwować.
- Jest coś, co się nazywa zbyt wysoką ceną! - wykrzyknął Hort.
- Zbyt wysoka cena, ale dla kogo? - odpowiedziała panna Warr. - Dla Dabbi? Ktoś musi pogwałcić prawa tubylców, żeby ocalić im życie!
- To wcale nie jest takie proste. Musi pani zrozumieć...
- Rozumiem, że może pan obojętnie patrzeć na umierające dziecko! - przerwała mu z furią. - Ale ja nie!
Odeszła jak burza, pozostawiając spoglądającego na nią Horta samego. W końcu i on odszedł, zbliżył się do kilku dużych kamieni, usiadł i zaczął obserwować krzątaninę przy rozładowywaniu statków.
Kiedy Starszy i Fornri podeszli doń, powitał ich bladym uśmiechem.
- Moi przyjaciele - rzekł - potrzebuję waszej pomocy. Ambasador chce mnie wysłać na inną planetę. Ponieważ ja wolałem tu pozostać, więc nie jestem już jego pracownikiem. Czy otrzymam waszą zgodę na pobyt na Langri?
- To my błagamy pana o pozostanie - powiedział Starszy. - Obawiam się, że mój lud jest w poważnych tarapatach.
 - Ja też tak sądzę - odrzekł Hort ze śmiertelną powagą.
- Cieszymy się na pańską obecność tu jako przyjaciela i to my potrzebujemy pana pomocy - oświadczył Fornri.
- Jeszcze nigdy nie była nam tak potrzebna. Czy znalazł już pan sposób na skontaktowanie się z tymi prawnikami?
- Sprawa polega na tym, żeby to był sposób pewny, a takiego nie znalazłem. Każdy statek, który od tej chwili tutaj wyląduje, będzie albo własnością firmy Wembling and Company, albo też będzie przez nią wyczarterowany. Podejrzewam, że statku kurierskiego już nie zobaczymy. Jeśli przekupimy któregoś z członków załogi, pomyśli sobie, że ambasador chętnie zapłaci mu więcej, aby poznać treść listu i będzie miał rację. Sprawa jest trudna.
- A co by pan powiedział, gdyby jeden z nas osobiście pojechał zobaczyć się z prawnikami?  - spytał Starszy. Hort uśmiechnął się do nich.
- Uważacie, że łatwiej byłoby przemycić człowieka niż list? Nie sądzę. Ale chyba można wyjechać normalnie, jako pasażer; a kiedy pasażer płaci za przejazd, są prawa, które go chronią i wcale nie musi mówić kapitanowi, ani dokąd wyjeżdża, ani dlaczego to robi. Jednak ten, kto choć raz podróżował w Kosmosie, wie, że to okropne przeżycie. Kogo chcecie wysłać?
- Fornriego - powiedział Starszy - Skoro nie jest już przywódcą...
- Co  takiego!?
Hort badawczo spoglądał w ich twarze.
- Aaa, więc to tak - rzekł w końcu. - Pan chciał, żeby odrzucili dar, prawda? A oni się nie zgodzili. Ale czy to by coś zmieniło? Wprawdzie nie wiem - jeszcze nie wiem - jak Wembling pragnie to osiągnąć i co zrobi, żeby mu to uszło bezkarnie, ale wiem na pewno, że zamierza zbudować uzdrowisko, czy chcecie tego, czy nie. Godząc się na ośrodek zdrowia, jedynie znacznie mu ułatwiają osiągnięcie tego celu. I dlatego chcecie się widzieć z prawnikami.
- Jeśli tylko to możliwe - rzekł Fornri.
- Jednak może to być nie tylko okropne przeżycie, lecz gorsze nawet od przerażającego.
- Jeżeli tylko powie mi pan, czego mam się spodziewać i co muszę zrobić - rzekł Fornri. - Z całą pewnością wyjadę.
- Z podróżą nie będzie żadnych problemów - stwierdził Hort. - Powiem Wemblingowi, że to ja wyjeżdżam, będzie więc zadowolony i sam wszystko przygotuję. Tuż przed odlotem statku zajmie pan moje miejsce na pokładzie. Będzie pan potrzebował ubrania. Zobaczę, co uda mi się kupić od członków załogi.
- Kiedy wyjadę? - spytał Fornri.
- Jeden ze statków odlatuje dziś wieczorem, ale to jeszcze za wcześnie. Jeśli mi się to uda, poleci trzecim statkiem. Musimy mieć tylko tyle czasu, ile tylko można. Najpierw skieruję pana do jednego z moich przyjaciół, który także jest antropologiem. Będzie zachwycony, że może udzielić panu lekcji cywilizacji. Pomoże też odszukać tych prawników, albo też, jeśli firma ta już nie istnieje, pomoże znaleźć inną.
- I jeszcze jedno - rzekł Fornri. - Mamy trochę kryształów retronu.
- Naprawdę!? - wykrzyknął Hort. - Naprawdę je macie? A to niespodzianka!
- Chcemy je zamienić na pieniądze. Czy mam je zabrać ze sobą?
- Skądże znowu! Kryształy trzeba przewozić w specjalnych zasobnikach, bo inaczej ich emisja zakłóca funkcjonowanie instrumentów pokładowych. Poprosiliby pana o opuszczenie statku jeszcze przed startem. Może ci prawnicy pomocą panu znaleźć jakieś wyjście.
Wszyscy trzej siedzieli przez chwilę w milczeniu, patrząc na statki. W końcu Hort zwrócił się do Starszego:
- Czy na Langri   wymyślono już jakieś przysłowia o przewrotności kobiet?
- Mnóstwo - odrzekł Starszy - ale raczej o ich przekorności.
- Taak - Hort pokiwał głową. - To jest właściwe określenie.

12

Na tle stojących już szalunków niewielkich kopuł, których skupiska miały tworzyć przyszły ośrodek zdrowia, pracowała jakaś maszyna, wyrównując pod jego budowę szczyt urwistego cypla. Talitha Warr pewnie poruszała się po placu budowy, udzielając instrukcji majstrowi, za którym szła Dalia. Oboje bacznie słuchali uwag panny Warr.
- Niezła ściana - rzekła Talitha. - Wolałabym, żeby nikt z niej nie spadł. Pacjenci szpitala będą mogli tu przychodzić, by podziwiać widoki morza i nacieszyć się wiatrem.
Majster skrzywił się i podrapał po głowie.
- Pacjenci szpitala? - zdziwił się. - W planach nie ma żadnego szpitala.
- Szpital będzie z tyłu, za ośrodkiem zdrowia - powiedziała Talitha. - W miarę możliwości postaramy się zapewnić pacjentom pobyt w budynkach w stylu miejscowym. Lepiej będą się czuli w znanym sobie otoczeniu. W ośrodku będą różne gabinety lekarskie i zabiegowe oraz laboratoria.
- Aha.
- Tam urządzimy plac zabaw dla dzieci - Talitha pokazała ręką - a tu chciałabym założyć typowy park z fontanną i najpiękniejszymi kwiatami i krzewami, jakie tylko można znaleźć na Langri. Teraz pomówmy o drodze do plaży. Chcę, żeby była jak najmniej stroma. Chorzy pacjenci będą musieli się po niej wspinać, albo prosić przyjaciół o zaniesienie na górę. Chciałabym mieć dla nich windę, lecz obawiam się, że byłoby to zbyt kosztowne.
- Nie  musi  -   rzekł  majster.   -   Coś  się   dla  pani wykombinuje. Talitha zdecydowanie pokręciła głową.
- Wuj zaproponował mi platformę wciąganą za pomocą lin, blików i innych rzeczy, ale nie zgodziłam się. Nie chcę, żeby moi pacjenci spadali z tej platformy. Pozostańmy przy drodze, ale o jak najmniejszym spadku.
Arie Hort i Starszy stali na skraju lasu, patrząc na leżący w dole plac budowy ośrodka zdrowia oraz dalej na brzeg i rozległą przestrzeń morza.- Hort opuścił lornetkę.
- Panna Warr zawzięcie szefuje - rzekł. - Widzi mi się, że nieźle im idzie. To będzie całkiem przyjemny budynek. Kamień spadł mi z serca, bo bałem się, że będą budowali z tych ohydnych prefabrykatów.
Starszy nie mówił nic. Hort patrzył nań przez chwilę, a potem jeszcze raz podniósł lornetkę do oczu.
- A więc Dalia zostanie pielęgniarką - zauważył.
- Będzie ją uczyć panna Warr - rzekł Starszy. - To dobrze, prawda?
- Oczywiście. Trudno mieć coś przeciwko ośrodkom zdrowia, przychodniom i tym podobnym rzeczom, nawet gdy Wembling sprowadza tysiąc razy więcej materiałów i żywności niż potrzeba ośrodkowi zdrowia. Czy ostatnio rada pofatygowała się, żeby popatrzeć na lądowisko? Kontenery ustawiono tam w ośmiowarstwowych rzędach, po osiem sztuk w każdym rzędzie, na całej długości lądowiska.
- Narrif mówi, że jest już zmęczony bezsensownymi oskarżeniami ambasadora.
- Wielka szkoda. Powinni mieć chociaż jakieś pojęcie, czego potrzebuje taki niewielki budynek, jak ośrodek zdrowia. Przypuszczam, że około dziesięciu kontenerów, toteż ktoś powinien zapytać ambasadora, co zamierza zrobić z pozostałymi sześcioma setkami. Miejmy nadzieję, że Fornri i ci prawnicy będą gotowi do działania w chwili, gdy radzie otworzą się oczy.
- Narrif uważa, że ci prawnicy są niepotrzebni. Mówi, że nie można dopuścić, aby Fornri opłacił ich z pieniędzy należących do Langri.
- To podejrzana sprawa, że Narrif coraz bardziej zaprzyjaźnia się z ambasadorem - rzekł Hort. - Zauważyłem jego codzienne wizyty w ambasadzie.
- Ja też to zauważyłem.
Usiedli na pniu powalonego drzewa; Hort w dalszym ciągu obserwował przez lornetkę plac budowy ośrodka zdrowia.
- Zauważyłem, że Narrif zaleca się do Dalii - powiedział Hort.  - Czyżby zmieniła obiekt swych pragnień? Starszy uśmiechnął się.
- Sądzę, że jej pragnienia zawsze będą związane z Fornrim.
- Szkoda, że tego sobie nie uświadomiła przed jego wyjazdem. Najbardziej dotknęło go to, że wystąpiła przeciw niemu.
- Ależ ona to sobie uświadomiła - rzekł Starszy. - Była tam przy statku. Może by się z nim rozmówiła, ale ponieważ my staliśmy przy Fornrim, zwlekała z tym aż było za późno. Widziałem, jak po odlocie statku płakała w lesie nad lądowiskiem. Przerwał.
- Wczoraj - dodał - pytała o niego.
- Dziwnym zbiegiem okoliczności Wembling również pytał o Fornriego. Jeszcze nie bardzo rozumie, co się dzieje, a jest niesłychanie podejrzliwy. Dobrze zrobiliśmy mówiąc Fornriemu, żeby nie przysyłał nam żadnych wiadomości. Wembling przekazuje mi wprawdzie moją pocztę, ale przedtem ją otwiera.
- Czy wygodnie żyje się panu samotnie w lesie? - spytał Starszy z troską w głosie. - Każda wieś byłaby zaszczycona, gdyby pan w niej zamieszkał.
- Dziękuję, ale jest mi tam bardzo dobrze. Mieszkanie w chacie, którą zbudowałem własnymi rękami, daje mi satysfakcję, choć zupełnie nie potrafiłem prawidłowo utkać ścian.
- Mógłby pan zbudować własną chatę w jednej ze wsi.
- To prawda, ale uważam, że tam, gdzie mieszkam, jestem bardziej przydatny. Jestem dostatecznie blisko, by mieć oko na różne niegodziwości Wemblinga, ale nie aż tak blisko, żeby mu zawadzać. Może pan powiedzieć Dalii, że z Fornrim na pewno jest wszystko w porządku. Opiekuje się nim mój przyjaciel. Boję się tylko, żeby Wemblingowi nie udało się zbudować uzdrowiska i uruchomić go, zanim Fornri skontaktuje się z prawnikami.
Hirus Ayns powrócił na pokładzie jednego ze statków transportowych firmy Wembling and Company, a kiedy schodził z trapu, czekał tam na niego Wembling. Niecierpliwie schwycił go za rękę.
- No jak? - spytał. 
- Bez problemu - rzekł Ayns. - Mam te twoje uprawnienia.
- Zaczynałem się już martwić.
- Powiedziałem ci, że to potrwa, a ty nie chciałeś, żeby się z tobą kontaktować.
- Wiem, wiem, jakikolwiek przeciek wszystko by popsuł. Miałem szczęście, że tubylcy nie skonfiskowali mi tego, co tu zgromadziłem, bo nie miałem żadnych podstaw prawnych, żeby temu zapobiec. Naprawdę masz te uprawnienia?
Ayns uśmiechnął się szeroko i wręczył mu dokument. Wembling z zapałem zapoznawał się z jego treścią. Potem odwrócił się.
- W porządku! - wykrzyknął. - Wyładować maszyny i do roboty! Hirusie - zwrócił się do Aynsa - co z resztą moich robotników?
- Przylecą pojutrze.
- Dobrze. Teraz możemy już skończyć z tym przeklętym udawaniem i zabrać się do pracy.
Robotnicy zdejmowali brezent przykrywający długie rzędy ogromnych kontenerów. Z jednego końca ściągali maskowanie i usuwali cegły zasłaniające maszyny budowlane. Rozległ się warkot silnika i pierwszy spychacz pełzał już po lądowisku. Za nim ruszyły następne maszyny. Wszędzie widać było geodetów, uwijających się w poszukiwaniu ukrytych punktów mierniczych, które teraz zastępowali palikami. Obserwując wszystko z głęboką satysfakcją, Wembling zobaczył, jak pierwsza maszyna wgryzła się głęboko w langryjską ziemię.
Dalia krążyła od wsi do wsi, opowiadając o ośrodku zdrowia i rekrutując młodych ludzi na kursy pielęgniarskie, które miały się w nim odbywać. Był to pomysł panny Warr, że każda wieś powinna mieć własną, przeszkoloną pielęgniarkę.
Narrif zaofiarował się, że będzie woził Dalię. Zorganizował zespół chłopców, którzy służyli jako wioślarze, a potem wszyscy ruszyli wzdłuż wybrzeża, zatrzymując się przy każdej osadzie. Zapadał zmierzch, kiedy dotarli do ostatniej spośród wsi, które Dalia zaplanowała sobie odwiedzić tego dnia, a gdy skończyła swe zajęcia, Narrif zaprosił ją na spacer, w tajemnicy przed nią odesławszy łódź z powrotem.
Znała jego pragnienie - by razem udali się na jedno z Altanowych Wzgórz i wspólnie spędzili tam noc - i zdecydowanie odmówiła. Od wyjazdu Fornriego często ją o to prosił, ale nawet gdyby jej uczucia uległy zmianie, nigdy nie wyraziłaby zgody, ponieważ nie dała Fornriemu złamanej gałązki. Dalia jednak nie miała zamiaru tego robić - gdyby między nimi znalazła się złamana gałązka, musiałby ją położyć Fornri - lecz Narrif myślał, że dlatego nie dała jej Fornriemu, gdyż tak nagle wyjechał, więc starał się ją przekonać, iż w tej sytuacji dawanie gałązki jest zbędne.
Szedł za nią przez las i mówił, zaciekle argumentując, że Fornri uciekł jak tchórz, ponieważ rada pozbawiła go przywództwa. W dalszym ciągu robił zgryźliwe uwagi, kiedy szli leśną ścieżką niedaleko ambasady, gdy nagle dotarły do ich świadomości dziwne dźwięki, które spowodowały, że zamilkł.
Skręcili ze ścieżki w las i - bardzo ostrożnie, bo dźwięki były przerażająco dziwne - skierowali się ku jego skrajowi i wyjrzeli, rozchylając liście.
Między nimi a morzem ziemię przecinały straszliwe bruzdy. Rozdzierały ją potwory o dziwnych kształtach, inne zaś obalały i pożerały drzewa. W pobliżu plaży stały rzędem dziwne domy, podobne do budynków ambasady. Kiedy tak patrzyli, z czegoś płaskiego uniosły się nagle w górę ściany i dach i powstał następny dom.
Dalia patrzyła na to przerażające spustoszenie szeroko otwartymi oczami.
- Fornri miał rację! - wykrzyknęła gniewnie. - To ambasador jest naszym wrogiem!

13

Ubranie, które Fornri miał na sobie, nieznośnie drażniło go jeszcze przez długie tygodnie po tym, jak powiedzieli mu, że się przyzwyczai. Cuda, jakie obiecali mu pokazać, oszołomiły go zgiełkiem wrażeń; w część z nich wolałby nie wierzyć.
Trapiły go myśli o tym, co mogło się wydarzyć na jego rodzinnej planecie, gdzie cudami były barwy lasu, ciepła miękkość piasku na plaży, zapach świeżej bryzy od morza. Bardzo tęsknił za Dalią. Odczuwał samotność i zakłopotanie, był bardzo zmęczony i bał się, gdyż musiał podejmować decyzje w sprawach dotyczących całej przyszłości swego ludu i swej planety, a na samą myśl, że mógłby popełnić błąd, ogarniało go przerażenie.
Był to jeszcze jeden budynek z kamienia, który nie był kamieniem. Nad sklepieniem wejścia widniały słowa, których nie rozumiał nawet wówczas, gdy wyjaśniono mu ich znaczenie: PAŁAC SPRAWIEDLIWOŚCI oraz WYDZIAŁ MIĘDZYPLANETARNY.
Fornri dotarł tam jedną z tych dziwnych, przypominających bańki mydlane, latających łodzi, które błyskawicznie przemykały we wszystkich kierunkach nad urozmaiconą zabudową rozległego miasta. Towarzyszył mu Jarvis Jarnes z firmy McLindorffer, Klarouse, Hraanl, Picrawley, Webluston i Jarnes. Zgodnie z przypuszczeniami Langriego, jej nazwa się zmieniła.
Kiedy znaleźli się wewnątrz budynku, natychmiast weszli na podłogę która sama się przesuwała. Jarnes i jego znajomi spodziewali się, że ruchomy chodnik będzie jednym z tych cudów, które wprawią Fornriego w zachwyt, ale ten tylko się dziwił, dlaczego oni po prostu nie chodzą, gdyż w ten sposób o wiele szybciej by się poruszali. Tego dnia Jarnes wszedł do sali pod nazwą Międzyplanetarna Biblioteka Prawnicza. Wyjaśnił Fornriemu, co zamierza tam robić: zapyta maszynę co pamięta procesy sądowe, które mogłyby mieć coś wspólnego z kłopotami Langri, a w notatniku Jarnesa znajdowała się długa lista pytań, mających - jego zdaniem - pobudzić pamięć maszyny. Jednakże na wszystkie pytania jej ciemnozielony ekran wyświetlał co jakiś czas symbol oznaczający, że na ten temat maszyna nie wie nic.
Przy wyjściu zatrzymali się, by zapłacić za korzystanie z maszyny. Jarnes podał okrągły żeton pracownikowi biblioteki, ten zaś wsunął go do jakiejś maszyny, która w tej samej chwili zaczęła pomrukiwać.
- Znów nie mieliście szczęścia? - spytał pracownik. - Ale przecież to niemożliwe, żeby nie zarejestrowano jakichś czynności prawnych!
Jarnes uśmiechnął się gorzko.
- Czyżby? - spytał.
Znowu stanęli na ruchomym chodniku i zeszli zeń przed salą z napisem REJESTRATOR PAKTÓW I POROZUMIEŃ MIĘDZYPLANETARNYCH. Jarnes porozmawiał tam z pracownikiem, który następnie naradził się ze swoją maszyną co pamięta i przecząco pokręcił głową. Pojechali dalej do sali oznaczonej napisem REJESTRATOR SPRAW POZAFEDERACYJNYCH z takim samym wynikiem.
W końcu dotarli do Sektora Sądowego.
Zeszli z ruchomego chodnika i ruszyli korytarzem otaczającym sale sądowe. Łukowata ściana zewnętrzna każdej sali rozpraw była przezroczysta - prawdziwy cud - a jej ściany boczne zbiegały się przy podium, gdzie rzecznicy stron stawali naprzeciw siebie nad konsolami swych maszyn co pamiętają. Nad nimi siedział sekretarz sądu, a z tyłu, ponad nimi zasiadał sędzia, tylko że właściwie w ogóle go tam nie było. Jego obraz ukazywał się z chwilą rozpoczęcia sesji i znikał po jej zamknięciu. Fornri nie rozumiał tego cudu, zwanego trójwymiarową projekcją, mimo usilnych zabiegów Jarnesa, który starał się, jak mógł, żeby mu to wytłumaczyć.
W tylnej części sali znajdowały się krzesła dla widzów. W niektórych salach wszystkie miejsca siedzące były zajęte i część publiczności stała, w innych główni aktorzy spektaklu nie mieli widowni.
Przechodząc koło każdej sali, Fornri zaglądał do środka. Przyjdzie dzień, kiedy w jednej z nich decydował się będzie los jego planety. Jarnes wyjaśnił mu procedurę sądową, jak umiał najlepiej. W każdym pomieszczeniu toczyła się jakaś rozprawa, jedna niepodobna do drugiej. W jednej z sal obaj rzecznicy stron stali, niepohamowanie rozzłoszczeni na siebie, a sekretarz próbował przywołać ich do porządku. W innej prawnicy zdawali się nudzić, zaś sędzia wyglądał, jakby spał. W trzeciej akcja procesu sądowego rozwijała się w tak fascynującej pantomimie, że Fornri aż przystanął, by popatrzeć. Jarnes poszedł dalej, lecz z uśmiechem na twarzy zaraz po niego wrócił.
Ostatecznie dotarli do celu i zatrzymali się. Rozprawa w sali dobiegała końca. Obraz sędziego zgasł, napis nad wejściem NIE WCHODZIĆ - ROZPRAWA ściemniał; Jarnes dotknął ramienia Fornriego i wprowadził go do sali.
Obecni tam dwaj prawnicy porządkowali swoje dyski z pamięcią, wkładając je do kaset. Fornri z zaciekawieniem przyglądał się dyskom. Te dziwne przedmioty przekazywały informacje maszynie-co-pamięta i jeśli ich pamięci były do siebie lepiej dopasowane niż pamięci dysków drugiego prawnika, sprawa była wygrana. Fornriemu wydawało się to w najwyższym stopniu nieprawdopodobne, ale Jarnes wszystko mu wyjaśnił, więc musiał uwierzyć.
Z naręczem osobliwie perforowanych notatek, jakie wypluwała maszyna-co-pamięta, sekretarz skierował się do wyjścia dla personelu, które znajdowało się z tyłu, za jego biurkiem. Jarnes przyspieszył kroku, by go dogonić. Sekretarz odwrócił się i uśmiechnął, co świadczyło, że go poznaje.
- Aa! Pan mecenas Jarnes!
- Pan sekretarz Wyland - rzekł Jarnes i przedstawił
mu Fornriego.
Sekretarz sądu, zbyt obładowany rolkami z taśmą, by móc zetknąć się z nimi dłońmi, uśmiechnął się tylko i skinął głową.
- Otrzymałem pismo od pańskiego szefa, mecenasa McLindorffera - powiedział. - Tędy proszę.
Za drzwiami znajdował się cud, który zrobił na Fornrim największe wrażenie: STP - system transportu pionowego. Jeden szyb łagodnie przenosił pasażerów na górne piętra budynku, drugi zaś na dolne kondygnacje. Kiedy Fornri zetknął się z nimi po raz pierwszy, przez całą godzinę rozkoszował się fruwaniem w górę i w dół, póki ubawiony Jarnes mu nie przerwał.
Tym razem wznieśli się tylko na następne piętro i Fornri, za przykładem swych towarzyszy, przytrzymał się ręką, by wyhamować, a potem został łagodnie wyciągnięty przez otwarte drzwi. Szli długim korytarzem do biura Wy landa, a gdy tam dotarli, sekretarz otworzył drzwi i gestem zaprosił ich do środka. Następnie położył rolki z taśmą na biurku i podsunął im krzesła, zanim sam usiadł.
- A więc, to jest ten młody człowiek z Langri - rzekł.
Wyland był niezwykle korpulentny i całkowicie łysy, ale uśmiechał się ciepło i ujmująco. Spodobał się Fornriemu mimo groteskowego wyglądu.
- Posuwamy się do przodu? - zwrócił się Wyland do Jarnesa.
- Niestety, ani trochę - odparł Jarnes. Wyland nerwowo podrapał się w nos.
- Byłoby rzeczą niesłychanie trudną skasować zapis o traktacie we wszystkich rejestrach. Uważam to nawet za niemożliwe. Prawdopodobnie musieli coś pozmieniać w rejestrach.
Odwrócił się z uśmiechem do Fornriego, który patrzył nań, nie zdradzając żadnych uczuć.
- Wygląda to bardzo tajemniczo - mówił dalej Wyland - ale faktycznie tak nie jest. Przypuśćmy, że powiem: "Kiedy usłyszy pan słowo "krzesło", proszę wstać". A potem, w tajemnicy przede mną, pan Jarnes szepnie panu: zmieniły się zasady. Proszę nie zwracać uwagi na słowo "krzesło" i wstawać na słowo "stół"". I wówczas, kiedy zechcę, żeby pan wstał, powiem "krzesło" i zdziwię się, dlaczego pan nie wstaje. Coś podobnego wydarzyło się z naszym traktatem, oczywiście w sposób znacznie bardziej skomplikowany. Ktoś musiał potajemnie i nielegalnie spowodować zmianę głównego hasła rejestracyjnego. Wasz traktat znajduje się we wszystkich rejestrach, ale bez znajomości tego magicznego słowa nikt nie może ustalić, w którym miejscu. Tak samo ja nie mógłbym zmusić pana do wstania na hasło "krzesło", gdyby tymczasem ktoś panu w tajemnicy powiedział, że należy to robić na słowo "stół". Fornri w dalszym ciągu patrzył nań z pozorną obojętnością, zastanawiając się, czy Wyland   naprawdę chciał, żeby wstawał i po co.
- Oczywiście hasła rejestracyjne to sprawa ciut bardziej skomplikowana niż słowa "krzesło" i "stół" - rzekł Wyland.
- Ciut, ciut - przyznał Jarnes, uśmiechając się gorzko.
- Ale coś takiego musiało się wydarzyć i dopóki nie ustalimy nowego hasła, dopóty nie będziemy mogli odnaleźć traktatu Langri. Dokładnie tak, jak ja nie mógłbym spowodować, żeby pan wstał, zanim nie spróbowałbym mnóstwa słów i nie ustaliłbym, że reaguje pan na słowo "stół". Teoretycznie zmiana hasła powinna być niemożliwa, gdyż niezależnie od trudności technicznych, stosuje się wszelkiego rodzaju zabezpieczenia, a poza tym, nawet próby dokonania zmiany są bardzo surowo karane. A jednak ktoś to zrobił.
- Przekupiono kogoś - poprawił go Jarnes.
- Niewątpliwie. Jednak wcześniej czy później...
- Nawet to "wcześniej" będzie za późno - rzekł ponuro Jarnes. - Mówiłem już panu, że Fornri przywiózł ze sobą wyczerpujący raport Arica Horta, który jest kompetentnym antropologiem i byłym pracownikiem tego Wemblinga. Planeta Langri jest bliska katastrofy ekologicznej. Zniszczeniu ulegną źródła pożywienia tubylców.
- No tak, rzeczywiście - powiedział Wyland, patrząc ukradkiem na Fornriego. - Biedni tubylcy. Mecenas McLindorffer poinformował mnie, że sprawa jest bardzo pilna, skontaktowałem się więc, jak obiecałem, z sędzią Laysoringiem. Nie widzi żadnej nadziei na wszczęcie postępowania w sprawie traktatu. Kwestia ta nie leży w gestii Federacji. Żaden sąd federacyjny nie podjąłby się jej rozpatrzenia.
- Pozostaje nam jedynie szukać sprawiedliwości w legislaturze - stwierdził posępnie Jarnes. - Ponieważ ludzie, którzy rządzą, są także winni tej niesprawiedliwości, perspektywy nie przedstawiają się zbyt jasno.
Wyland gestem potwierdził beznadziejność sytuacji.
- Wobec tego, tylko w jednym punkcie możemy zaatakować Wemblinga - mówił dalej Jarnes - a mianowicie jego uprawnienia. I to raczej sposób, w jaki z nich korzysta, gdyż sąd oddali każdy pozew podważający legalność tych uprawnień.
Wyland pokiwał głową.
- Sędzia Laysoring - rzekł - przyznaje, że wszystkie zastrzeżenia, wymienione przez pańskiego szefa, mają podstawy prawne i powinny zapewnić wam możliwość uzyskania nakazu zmuszającego Wemblinga do czasowego wstrzymania robót, do chwili rozpoczęcia przesłuchań. Wyraził również opinię, że wszystkie wasze zastrzeżenia dadzą się podważyć.
- Czy pan to wszystko rozumie? - spytał Jarnes Fornriego. - Odpis waszego traktatu nie ma żadnego znaczenia, o ile sam traktat nie jest oficjalnie zarejestrowany. W jakiś sposób udało się Wemblingowi doprowadzić do tego, że zawieruszyła się wersja oficjalna. W końcu się znajdzie, co pewnie wywoła odpowiedni skandal, ale jej szukanie może trwać latami. Jest wiele kwestii prawnych, które moglibyśmy podnieść, ale osiągniemy najwyżej opóźnienie prac firmy Wembling and Company i nękanie jej. Możemy spowodować wstrzymywanie prac przy budowie uzdrowiska na okres, w którym rozpatrywane będą podnoszone przez nas kwestie prawne: na tydzień, dwa, a czasem na nieco dłużej. Mamy niewielkie szansę wygrania którejś z tych spraw. A będą one bardzo kosztowne i pozwolą nam jedynie zyskać nieco na czasie.
- Ale właśnie czas jest nam potrzebny - rzekł Fornri - czas na realizację Planu.
- Czy mają pieniądze? - spytał sekretarz.
- To jeszcze jedna ciekawostka w tej sprawie. Federacyjny Urząd Spraw Zewnętrznych utrzymuje, że Langri jest planetą zależną. Bank Galaktyki ma pół miliona kredytek i pewne procenty zarejestrowane na koncie rządu langryjskiego. A co ciekawsze, te pół miliona kredytek zdeponował na rzecz rządu Langri ten sam Federacyjny Urząd Spraw Zewnętrznych, który teraz utrzymuje, iż nie ma takiego rządu. Co pan o tym sądzi?
- Nie dziwią mnie żadne idiotyzmy rządu - rzekł Wyland - zbyt wiele ich widziałem. Za pół miliona będziecie mogli trochę popchnąć sprawę, lecz niestety tylko trochę. Jedna niewielka fortuna nie ma zbyt dużego znaczenia na międzyplanetarnym rynku prawnym.
- Taak... Mają też ukryte kryształy retronu. Według opisu, który podał mi Fornri, ich wartość oceniam na co najmniej milion kredytek, a może nawet dwa. Wystarczy, by popchnąć sprawę o spory kawałek. Problemem jest sprowadzenie kryształów tutaj. Czy możliwe będzie wysłanie paru urzędników sądowych na Langri, kiedy wniesiemy pierwszą sprawę? Przeprowadzą wizję lokalną i w ten sposób będą mogli odpowiedzieć na każde pytanie sądu, a poza tym ich obecność zagwarantuje, że Wembling naprawdę przerwie prace, kiedy uzyskamy nakaz ich wstrzymania.
Wyland przytaknął z zapałem.
- Będziecie musieli za to zapłacić, ale gra warta jest świeczki. W przeciwnym razie Wembling mógłby zignorować nakazy.
- Przed wyjazdem można polecić urzędnikom, by wracając, zabrali ze sobą zaplombowane kontenery, zawierające niby to jakieś dokumenty czy przedmioty wartościowe, które tubylcy pragną przesłać swym adwokatom. Możemy dostarczyć odpowiednie pojemniki zabezpieczające przed interferencją retronową. Da się to przeprowadzić?
- W zupełności - zgodził się sekretarz.
- Fornri mógłby wrócić na Langri z urzędnikami, a razem z nimi wysłalibyśmy sprzęt łącznościowy. Tubylcy nie będą mogli powierzyć mu żadnych sekretów, gdyż z pewnością Wembling przechwyci każdą wysłaną przez nich wiadomość, ale sam fakt, że mają z nami łączność, ogromnie nam pomoże i troszeczkę powstrzyma Wemblinga. Może uda się to tak urządzić, by ci urzędnicy wyznaczyli jako zastępcę tego antropologa, Horta, żeby stale był tam ktoś, kto oficjalnie może sporządzać raporty.
- Doskonały pomysł - rzekł sekretarz. - Jeśli będzie tam jakiś obserwator, który mógłby informować nas w przypadku pogwałcenia prawa, Wembling skrupulatnie zastosuje się do nakazów sądowych. Będzie starał się unikać dochodzenia, które mogłoby wyniknąć z niezastosowania się do nakazu sądu. Od czego zaczniecie?
- Od zakwestionowania sposobu korzystania przez Wemblinga z jego uprawnień. Zgodnie z nimi, wolno mu eksploatować zasoby naturalne Langri. W rzeczywistości buduje tam ośrodek wczasowy, co jest, ipso facto, przekroczeniem uprawnień.
Wyland uśmiechnął się i z uznaniem pokiwał głową.
- Czy już pan to zbadał? - spytał.
- Tak. Nie ma przepisu, który by jasno określał, czy ośrodek wczasowy jest sposobem wykorzystania zasobów naturalnych. Będzie to wymagało uzupełnienia przepisów.
- Bardzo dobrze. To pozwoli wam uzyskać niezłą zwłokę, może nawet aż trzy do czterech tygodni.
- Mam nadzieję - rzekł Jarnes, a następnie zwrócił się do Fornriego: - Byłoby lepiej, gdybym znał wasz Plan. Ponieważ woli pan o nim nie mówić, a potrafię zrozumieć, że wszechświat może pana oszałamiać i wolałby pan nie zdradzać swych sekretów, dopóki się lepiej nie poznamy, obiecuję jak najmądrzej wydawać wasze pieniądze i wstrzymywać prace Wemblinga tak często i na tak długo, jak tylko mi się uda. W tej chwili jedynie to mogę zrobić, ale w ten sposób zyskacie nieco czasu na realizację waszego Planu.
- Dziękuję - odrzekł Fornri. - Ten czas, który pan dla nas zdobędzie, bardzo nam się przyda.
- A więc, zrobimy jak powiedziałem. Nie znając Planu i tak mogę wam pomóc w tym waszym czymś. Tymczasem jest pan, jak sądzę, potrzebny na Langri, więc odeślemy pana razem z urzędnikami sądowymi i sprzętem łącznościowym.
- Fornri, czy mogę udzielić panu pewnej rady? - spytał Wyland. - Idzie o ten wasz Plan. Uważajcie, byście przezeń nie wpadli w kłopoty. Pan H. Harlow Wembling ma uprawnienia, a ponieważ to bardzo doniosły dokument, prawo jest po jego stronie. Jeśli będziecie mu przeszkadzać inaczej niż za pośrednictwem sądów, wyrządzicie sobie więcej szkody niż korzyści. Zostawcie te sprawy panu mecenasowi Jarnesowi. Zrobi, co tylko będzie mógł, a jeden nierozważny czyn na Langri może zniweczyć wszystko, co uda mu się osiągnąć tutaj.
Fornri uśmiechnął się grzecznie i skinął głową.

14

H. Harlow Wembling nabrał nawyku wyglądania tylko przez jedno, upatrzone okno swego biura w ambasadzie. Obecnie biuro znajdowało się w innym miejscu - wszystkie budynki ambasady przesunięto w dół zbocza, bliżej terenu budowy, gdzie domy mieszkalne, biura i warsztaty tworzyły niewielką osadę - ale w wolnych chwilach Wembling w dalszym ciągu wyglądał przez to samo okno. 
Wychodziło ono na ocean, a obecnie plaża była zatłoczona tak, jak to przewidywał, kiedy snuł plany uzdrowiska, z tym, że tłum ten stanowili bezczynni robotnicy firmy Wembling and Company. Rozbrykani wskakiwali do wody i wyskakiwali z niej, zajmowali się głupimi zabawami, zaś Wembling posyłał im wściekłe spojrzenia.
Wszedł Hirus Ayns i usiadł.
- Są jakieś wiadomości? - spytał Wembling, nie odwracając głowy.
- O  uchyleniu nakazu, nie - odparł Ayns. - Poza tym tylko jedna drobnostka. Wrócił Fornri. Wembling odwrócił się.
- Powiedział mi o tym Narrif - rzekł Ayns. - Wrócił wraz z urzędnikami sądowymi; był tym trzecim, tajemniczym pasażerem i nikt go nie zauważył, kiedy wymykał się ze statku.. Znowu zrobili go przewodniczącym rady.
- Szkoda - powiedział Wembling. - Uważam, że z Narrifem doszlibyśmy do porozumienia, ale nigdy nie uda nam się tego zrobić z Fornrim. Takiego przebiegłego łajdaka, jak on, jeszcze nie widziałem. A więc, przyjechał z urzędnikami sądowymi...
Przerwał na moment.
- Więc to Fornri złożył ten pozew!  - wykrzyknął.
- Zgadłeś. I dopóki tubylcy nie wydadzą tego pół miliona kedytek, uzyskanych z grzywien, możesz się spodziewać więcej takich numerów. Powinniśmy ograniczyć liczbę pracowników do minimum i przeczekać do chwili, gdy tubylcom skończą się pieniądze lub gdy ich adwokatom zabraknie konceptu.
Wembling przecząco pokręcił głową.
- Czas jest znacznie ważniejszy od pieniędzy. Musimy zrobić jak najwięcej, zanim wyda się sprawa traktatu. Jeśli uda nam się przeprowadzić prace między procesami sądowymi, to i tak będzie lepiej niż nie robić w ogóle nic.
Rano doszedłem do porozumienia z nadzorcami. Do zakończenia procesu zgodzili się pracować za pół pensji. I tak zarobią na życie, a w dodatku mają wspaniały urlop. Prawie nie protestowali. Bali się, że zamknę cały ten interes na dobre. Nie, jednak zatrzymam wszystkich na miejscu. Czy Narrif przekazał ci coś jeszcze? Ayns zaprzeczył ruchem głowy.
- Boi się. Przecież kupił ten numer z ośrodkiem zdrowia. To samo zrobili inni, ale on decydował i oczywiście muszą teraz zrzucić na kogoś odpowiedzialność. Był wniosek, żeby wykopać go z rady, ale Fornri zamknął usta wnioskodawcy mówiąc, że gdyby należało karać wszystkich członków rady, którzy kiedykolwiek popełnili jakiś błąd, wkrótce by się okazało, że nie ma komu w niej zasiadać. Ale nie sądzę, byśmy od tej chwili zbyt często widywali Narrif a.
- Szkoda. Mógłby się przydać - rzekł Wembling i ponownie podszedł do okna. - Jedno, co w tej chwili możemy zrobić, to czekać.
Dwa dni później Wembling zwolnił połowę robotników. Sławna firma Khorwiss, Qwaanti, Milo, Byłym i Alaffro, która reprezentowała jego interesy, przysłała mu bowiem wnikliwą analizę jego sytuacji prawnej. Z analizy tej wynikało, że w przyszłości należy się prawdopodobnie spodziewać więcej pozwów ze strony adwokatów wynajętych przez tubylców i że Wembling będzie musiał całkowicie przerwać prace na najbliższe pół roku, jeśli tubylcy wykorzystają wszystkie możliwości prawne i jeśli starczy im pieniędzy. Wembling zarządził odesłanie robotników, zatrzymując jedynie geodetów i konserwatorów sprzętu. Sąd orzekł, że paliki miernicze w żaden sposób nie mogą trwale uszkodzić planety. Wemblingowi pozwolono wbijać ich tyle, ile mu się podoba, zaś tubylcom zabroniono mu w tym przeszkadzać. Wembling był zadowolony, gdyż mógł kontynuować wstępne planowanie, a tym samym strata czasu będzie mniejsza niż oczekiwał.
Ostatnia wiadomość, którą otrzymał, nie była już tak przyjemna. Arica Horta mianowano zastępcą urzędnika sądowego, żeby mógł oficjalnie informować o sytuacji na Langri. Hort osobiście przyniósł mu tę wiadomość w formie zawiadomienia podpisanego przez urzędników sądowych, którzy mieli wkrótce wyjechać.
- Noo! Teraz dopiero będę miał zabawę z parszywym cwaniaczkiem, wysyłającym fałszywe raporty! - wybuchnął Wembling.
- Na pewno nie - powiedział Hort z szerokim uśmiechem. - Prawdziwe raporty.
Robotnicy wyjechali; czekanie przeciągało się. Kwestię, czy ośrodek wczasowy jest sposobem wykorzystania zasobów naturalnych, ostatecznie rozstrzygnięto na korzyść Wemblinga. Ku zaskoczeniu jego adwokatów, Jarnes nie odwołał się od wyroku. Uradowany Wembling najął nowych robotników, przetransportował ich na Langri i znów zaczął rozkopywać łąki i lasy, a wtedy Jarnes zaatakował ponownie. Nieoczekiwanie złożył apelację od wyroku w sprawie wykorzystania zasobów naturalnych do sądu drugiej instancji i chytrze uniknął obowiązku złożenia kaucji, uzasadniając to tym, że Wembling sprowadził robotników przed uprawomocnieniem się wyroku. Sąd drugiej instancji najzwyczajniej przedłużył zakazy wydane w pierwszej instancji i znów Wembling rzucał wściekłe spojrzenia z okna swego biura na robotników baraszkujących w falach przypływu.
- I co ja mam teraz robić? - spytał Wembling. - Jeśli zatrzymam ich tutaj, zaatakuje mnie kolejnymi nakazami. Jeśli odeślą ich do domu, będzie czekał z następnym pozwem póki nie sprowadzę nowych.
- Więc zatrzymaj ich tutaj - rzekł Ayns. - Jeśli czas jest ważniejszy od pieniędzy, to w pełni go wykorzystaj, czekając, aż Jarnes zgra wszystkie swoje karty. Wtedy będziesz mógł zabrać się do roboty.
- No cóż... może. Tylko że nie wszyscy robotnicy są mi potrzebni. Zatrzymam tylko tylu, aby tamci myśleli, że muszą mi przeszkadzać w zatrudnieniu ich.
Po procesie, w którym podawał w wątpliwość prawa Wemblinga do budowy ośrodka wczasowego, mecenas Jarnes założył nową sprawę, kwestionując jego prawa do pro-wadzenia uzdrowiska po zakończeniu budowy. Wrembling stracił tydzień, zanim sąd drugiej instancji unieważnił zakaz, sucho stwierdzając, że jeśli Wembling chciał skorzystać ze swych praw do budowy uzdrowiska, którego później nawet nie miałby prowadzić, mógł tak uczynić. Podczas gdy sądy rozważały te kwestię, Jarnes wystąpił z kolejnym pozwem, w którym domagał się, aby firma Wembling and Company zaprzestała niszczenia langryjskich zasobów naturalnych wskutek budowy uzdrowiska i zapłaciła tubylcom odszkodowanie za zasoby już unicestwione. Budowę wstrzymano na pięć tygodni, a wściekły Wembling musiał liczyć wszystkie wyrwane drzewa, sześcienne metry usuniętej ziemi i tony skał wrzuconych do morza, a także zmiażdżone, wyrwane lub zakopane krzaki, zioła i trawy łąkowe oraz zwierzęta zmuszone do ucieczki z. tych terenów. Wiedział, że z chwilą, gdy wygra ten idiotyczny proces, Jarnes założy następną sprawę.
Tak też się stało.
Mijały tygodnie, potem miesiące, a Wembling mógł tylko dumać nad rosnącymi kosztami i czekać. W końcu nadszedł dzień, gdy mecenas Khorwiss zawiadomił go, że Jarnes nie ma już żadnej karty w tej grze. Poza tym sądy zaczęły już tracić cierpliwość z powodu tych dobrze umotywowanych, lecz pozbawionych podstaw prawnych pozwów. Wembling zwiększył liczbę robotników, aby z chwilą zniesienia ostatniego zakazu mógł rozpocząć pracę na dwie zmiany.
Wiadomość tę przyniósł Arie Hort tak, jak poprzednio. Wembling wiedział już o wszystkim dzięki własnej stacji łączności i raz jeszcze musiał niechętnie przyznać, że Hort równie szybko dostarczał wiadomości o uchyleniu zakazów, jak i o ich wprowadzeniu.
- A więc to już koniec tej farsy - rzekł Wembling, kiedy Hort wręczył mu oficjalną notę. - To ostatnia.
- No, jeśli pan tak uważa - zgodnie stwierdził Hort. Wembling popatrzył nań podejrzliwie.
- Co oni znowu knują?
- Tyle razy już panu mówiłem, że tubylcy nikomu się nie zwierzają. Jeżeli kiedykolwiek postanowią mi zaufać, będzie pan ostatnią osobą, która się o tym dowie.
Hort odszedł, a Wembling, jeżąc się z wściekłości, podbiegł do komunikatora i kazał swym robotnikom na nowo podjąć przerwane prace.
Kilka minut później patrzył z satysfakcją, jak gigantyczne maszyny wgryzają się w langryjską ziemię i miażdżą drzewa. Nagle jedna z nich przechyliła się na bok pod nieprawdopodobnie ostrym kątem i gwałtownie zatrzymała. Wembling pognał do niej i stwierdził, że operator przygląda się z zakłopotaniem lewemu przedniemu kołu, które mocno utkwiło w głębokiej dziurze.
- Trzeba być idiotą, żeby to zrobić! - ryknął Wembling. Operator zaprotestował, mówiąc, że nie widział dziury.
- Co mi pan tu będzie opowiadał! Takiej dziury nie można nie zauważyć. Nie stój pan tak, trzeba ją wyciągać i to szybko! A następnym razem niech pan uważa, gdzie jedzie.
Kiedy Wembling odwrócił się, by odejść, pod nogami rozstąpił mu się grunt. Z głuchym odgłosem wylądował po pas na dnie zręcznie wykopanej dziury. Przez chwilę nie zwracał uwagi na pomocną dłoń, którą mu podał operator, i głęboko się zastanawiał. Dziurę najwyraźniej wykonano niedawno, a wokół niej nie było nawet śladu wykopanej ziemi. Na sobie doświadczył, że była chytrze zamaskowana. Jej wymiary świadczyły, iż była zamierzoną pułapką dla kół jego maszyn.
- To sprawka tubylców!  - ryknął.
Odtrącił rękę operatora i sam wygramolił się z dziury. W pośpiechu zbliżył się Ayns i Wembling pokazał mu otwór.
- Musieli prześliznąć się w nocy. Chcę, żeby cały teren otoczono oświetlonymi posterunkami wartowników.
- Nie mamy dość ludzi - zaprotestował Ayns.
- Ale będziemy mieli. Chcę, żeby posterunki działały już od tego wieczora.
Odwrócił się i spojrzał na inną maszynę, która ich mijała z łoskotem. Wtem skoczył w jej stronę.
- Staaać!  - wrzasnął.
Maszynę aż zarzuciło, ale zatrzymała się kilka centymetrów od tubylca, który wyskoczył nie wiadomo skąd i rzucił się jej pod koła.
Kiedy Wembling biegł w jej stronę, operator pochylił się nad tubylcem.
- Nic mu się nie stało - powiedział. - Położył się tam, żeby przeszkadzać w robocie. Niech mi pan pozwoli go przejechać i skończą się te wygłupy.
- Pan chyba oszalał! - ryknął Wembling. - Takie coś może mnie kosztować utratę uprawnień! Nie mogę sobie pozwolić, by któremuś z nich coś się stało i oni o tym wiedzą. Oni też muszą uważać, by nam nic się nie stało i o tym również wiedzą. Weźcie go i wrzućcie do lasu. W przyszłości uważajcie na takie rzeczy.
Skinieniem ręki przywołał kilku robotników, którzy podnieśli tubylca i odeszli. Operator wdrapał się na maszynę, ale nim zdążył ją uruchomić, wyskoczył nagle jakiś inny tubylec i rozciągnął się przed jej kołami.
- Ta robota przestaje mi się podobać - warknął operator.
Wembling nie zwrócił na to uwagi. Dostrzegł właśnie jakieś dziwne poruszenie na skraju lasu. Podniósł lornetkę do oczu i puścił się pędem w tym kierunku. Zanim tam dotarł, jedna z maszyn uniosła się w górę, by przewrócić się do tyłu, kiedy z łoskotem zwaliło się na nią jakieś drzewo.
- Na tym drzewie był tubylec - paplał operator jak najęty. - Przymocował pnącze do obracającego się bębna wyciągu. Nie sądziłem, że takie marne pnącze może zaszkodzić tak dużej i ciężkiej maszynie. Zanim zdążyłem wrócić i wyłączyć bęben...
Wembling bez słowa odwrócił się na pięcie i odszedł. Już nie miał siły się wściekać. Przez pozostałą część dnia obserwował w milczeniu, jak pod jego maszynami nagle zapadała się ziemia i jak tubylcy uporczywie powodowali przestoje w pracy, a pod koniec dnia wcale się nie zdziwił, kiedy przyszedł Ayns i oświadczył, że zaginęło siedmiu ludzi.
- W ten sposób tylko ułatwiają nam zadanie - rzekł Wembling z zawziętością w głosie. - Tym razem przesadzili i nie ujdzie im to bezkarnie.
- Ludzie się niepokoją - powiedział Ayns. - Jeśli nie oświetlimy terenu wokół domów mieszkalnych i nie postawimy tam silnej warty, stracimy robotników.
- Jeśli tak zrobimy, nie będziemy mogli pilnować terenu budowy - zaprotestował Wembłing. - Tubylcy podziurawią go jak rzeszoto i będą wyczyniali te swoje diabelskie sztuczki.
- Stracimy robotników - z naciskiem powtórzył Ayns. Wembłing rozłożył ręce.
- No więc dobrze. Postawcie warty przy budynkach mieszkalnych.
Wyglądając przez okno swej sypialni, Wembłing przeklinał światła na dworze. W ich blasku doskonale było widać teren wokół budynków, lecz poza jasnym kręgiem, wyciętym przez nie z cichego, langryjskiego wieczoru, nie mógł w ogóle niczego dojrzeć. Znaleźliby się w beznadziejnej sytuacji, gdyby tubylcy mieli jakąś broń, która może razić na odległość.
Siedmiu jego ludzi zaginęło bez śladu. Każdy z nich pracował samotnie na skraju lasu, a wszyscy zniknęli w ciągu kilku sekund.
"Tubylcy zaatakowali ich prawdopodobnie przeważającymi siłami i porwali" skomentował to Ayns. Nie sprawiało to jednak żadnej różnicy, czy siły były przeważające, czy nieczyste. Wśród robotników zapanował popłoch. Wembłing ciągle powtarzał, że nic im się nie może stać, a jednak tubylcy się odważyli. Przypuszczalnie pomyśleli sobie, że nie mają nic do stracenia i, według kalkulacji Wemblinga, mieli rację. On nie odważył się zastosować żadnych środków odwetowych.
Należało zmienić organizację pracy. Na przyszłość jego ludzie powinni pracować w grupach, a teren budowy musi być strzeżony dniem i nocą. Można się pogodzić z dodatkowymi wydatkami, ale poza tym prace ulegną dalszemu opóźnieniu.
Nagle noc eksplodowała. Okrzyki, wrzaski, piekielne dudnienie bębnów i trąbienie tykw sygnałowych - wszystko to mieszało się w przerażającej kakofonii. Wembłing podbiegł do drzwi i wyjrzał. Coś ogromnego toczyło się po terenie budowy z towarzyszeniem trzasków i głuchych odgłosów. Tylko jeden raz spojrzawszy na potworny, niewyraźnie majaczący kształt, który z łoskotem pojawił się w kręgu światła, Wembłing jak błyskawica uciekł w głąb budynku. To coś uderzyło w ścianę z przypominającym wystrzał armatni hukiem, który długo jeszcze dźwięczał mu w uszach. Potem usłyszał następne uderzenie i jeszcze jedno, a czwarte przesunęło w bok biuro, które zatrzymało się dopiero na ścianie sąsiedniego budynku.
Na moment zapanowała cisza, a potem rozległy się krzyki i przekleństwa robotników. Wembłing wyczołgał się spod stołu, obmacał swe ciało drżącymi rękami i stwierdził, że wszystkie kości ma całe, a potem wyszedł, by ocenić szkody.
Ayns z kilkoma strażnikami badał pozostałości obiektu, który uderzył w biuro.
- Tubylcy spuścili po stoku parę tych idiotycznych tykw - rzekł, a potem nagle krzyknął: - Co to!?
Ze śluzowatej papki strażnicy wyciągali wijącą się postać. Był to jeden z zaginionych. Pogrzebali w papce z obrzydzeniem i znaleźli jeszcze jednego. Inni wartownicy przeprowadzili podobne operacje ratunkowe w śluzowatych resztkach pozostałych tykw.
- Nic im się nie stało? - spytał Wembłing.
- Jeszcze nie wiemy - odpowiedział Ayns.
Okazało się, że związano ich, zakneblowano i wsadzono do wielkich tykw, po zabezpieczeniu im głów osłonami z mniejszych. Nie tylko nie okazali wdzięczności za uwolnienie, ale wszyscy byli piekielnie wściekli - nie, nie na tubylców, lecz na Wemblinga. Rozprostowując zdrętwiałe członki i przytupując, by przywrócić czucie w ścierpniętych nogach, wylewali potoki przekleństw na firmę Wembling and Company i na to, czym się zajmowała.
- Chwileczkę, panowie - powiedział Wembling. - Może przeżyliście ciężkie chwile, ale nic wam się nie stało i takiego zachowania nie będę tolerował. Zgłosicie się jutro rano do karnych robót.
- Rano zgłoszę się do wyjazdu - warknął jeden z robotników. - Wymawiam pracę.
- Chwileczkę...
- Ja też - powiedział inny.
- Wszyscy wymawiamy! - wykrzyknęli chórem przyglądający się temu robotnicy i wznieśli okrzyk radości.
Wembling odwrócił się i poszedł w stronę biura. Budynek biurowy był przesunięty w dół zbocza i stał pochylony pod zwariowanym kątem.
- Życzę sobie, żeby stał na swoich fundamentach, zanim się rozwidni - powiedział Wembling, zwracając się do Aynsa, który wszedł za nim do biura.
Schwycił ręcznik i zaczął ścierać tykwową papkę z dłoni. 
- Sądzę, że oni naprawdę chcą wymówić - rzekł Ayns, - i co my teraz zrobimy? Mamy wydać broń?
- Wiesz przecież, że nam nie wolno. Jeden ranny tubylec, a nasz przyjaciel, zastępca urzędnika sądowego, wysmaruje taki raport, że odbiorą nam uprawnienia. Z drugiej strony, nie będziemy się martwić, jeśli ktoś inny zrani jakiegoś tubylca.
- Co  masz  na  myśli?
- Flotę Kosmiczną. Jesteśmy przecież obywatelami Federacji. Nasze życie i mienie znajduje się w niebezpieczeństwie i przeszkadza się nam w prowadzeniu legalnych prac. Mamy prawo do ochrony.
Ayns obdarował Wemblinga jednym ze swych bardzo rzadkich uśmiechów. 
- No, jak już ty to mówisz, jestem pewien, że je mamy. Wembling uderzył pięścią w blat biurka.
- H. Harlow Wembling ma dość wpływów, by otrzymać to, do czego ma prawo.

15

Przestarzały frachtowiec, lecący z Quiron na Yorlang mało uczęszczanym szlakiem kosmicznym, zaginął w tajemniczych okolicznościach. Jakiś biurokrata o nadmiernie wybujałej wyobraźni, znajdujący się w odległości tysiąca lat świetlnych, pomyślał, że statek porwali piraci. Wydano rozkazy i komandor James Yorish, kapitan krążownika bojowego "Hiln", zmienił kurs i z rezygnacją przygotował się na monotonne, sześciomiesięczne patrolowanie.
Po tygodniu unieważniono poprzednie rozkazy. Komandor znowu zmienił kurs i wraz ze swym zastępcą, komandorem porucznikiem Robertem Smithem, zastanawiał się nad nowym zadaniem.
- Ktoś sprowokował miejscową ludność - rzekł Vorish. - Teraz kolej na nas: mamy zapewnić ochronę obywatelom Federacji i ich mieniu.
- Dziwne zadanie dla krążownika bojowego - zauważył Smith. - Gdzie, u diabła, jest ta Langri? Nigdy o niej nie słyszałem.


Spojrzawszy na zachód, Yorish pomyślał, że piękniejszej planety jeszcze nie widział. Las rozciągał się aż po szczyty wzgórz, tworząc nieprzerwany obszar budzącej podziw, oślepiającej różnorodności barw. Kwiaty wystawiały swe olbrzymie płatki o delikatnej urodzie na lekką bryzę morską. Nieopisanie wspaniałe morze falowało sennie, a drobniutki piasek na plaży odbijał popołudniowe słońce miliardami kolorowych błysków.
Za plecami miał ohydny, pokiereszowany, hałaśliwy, cuchnący plac budowy. Silniki wyły, maszyny sunęły tam i z powrotem, robotnicy pędzili we wszystkie strony jak bezmyślna szarańcza, spadająca na las niszczącą chmurą.
Smith dotknął ramienia Yorisha i coś mu pokazał. Jakiś niezgrabny wehikuł szybko nadjeżdżał w ich kierunku od strony bezładnego skupiska prefabrykowanych budynków - była to pierwsza oficjalna oznaka, że zauważono ich przybycie. Yorish powoli zszedł po trapie "Hilna", dokonał inspekcji warty, a potem odwrócił się, by zobaczyć, na czym polega takie oficjalne potwierdzenie przybycia.
W pojeździe znajdowało się czterech mężczyzn, a kiedy jeden z nich wyskoczył i spiesznie skierował się ku "Hilnowi", dwóch z pozostałej trójki, zapewne straż przyboczna, powoli ruszyło za nim. Yorish przyjrzał się badawczo niskiej korpulentnej postaci i doszedł do wniosku, że człowiek ten jest silniejszy fizycznie niż można było sądzić po jego wyglądzie. Zwinność, z jaką wyskoczył z pojazdu, była imponująca i rzucało się w oczy, że pracował w słońcu. Na jego opaleniznę z zazdrością patrzyliby bladolicy mieszkańcy mroźnych planet.
- Miło mi pana poznać, komandorze - powiedział. - Jestem Wembling. Zetknęli się dłońmi.
- Wydaje mi się, że panuje tu spokój - zauważył Vorish. - Z rozkazów, które otrzymałem, odniosłem wrażenie, że oblegają was tubylcy.
- I tak też jest - powiedział Wembling z goryczą. - Robią nam różne świństwa, na które nie ma kary.
Yorish mruknął kilka zdawkowych słów i znów zaczął rozglądać się dokoła. Nie zauważył niczego, co mogłoby popsuć jego pierwsze wrażenie. Langri była wyjątkowo piękną, spokojną planetą.
Wembling zaśmiał się cicho, opacznie rozumiejąc jego zachowanie.
- Ale niech pan się tym nie przejmuje - powiedział. - Za dnia mamy nad nimi prawie pełną kontrolę. Myślę, że może pan zwolnić swych ludzi na kilka godzin, żeby nacieszyli się plażą i na chwilę zapomnieli o kosmosie. Jak tylko pan się zainstaluje, komandorze, proszę przyjść do mnie do biura, to pokażę panu, czego od was potrzebuję.
Odwrócił się, niedbale machnął ręką na pożegnanie i wsiadł do pojazdu, który natychmiast ruszył, zaś dwaj pozostali musieli wskakiwać w biegu.
Yorish odwrócił się i zobaczył, jak komandor porucznik Smith uśmiecha się doń z trapu.
- Kto to był? - spytał Smith. - Sam Wielki Admirał? Sprawia wrażenie, jakby dqskonale wiedział, co pan ma tu robić.
- Cieszę się, że ktoś to wie, bo ja nie mam pojęcia. Czy zauważył pan tu coś szczególnego?
- Wydaje mi się, że czuję jakąś szczególną wonność - stwierdził Smith.
- Niech pan powie Mackliemu, żeby poszedł na zwiady, porozmawiał z ludźmi Wemblinga i spróbował wybadać, co się tu dzieje. Prawdopodobnie będę musiał pójść do tego człowieka. Coś mi się widzi, że chce, aby cała załoga "Hilna" pełniła służbę wartowniczą. Kiedy odejdę, niech pan weźmie patrol i obejdzie teren budowy. Proszę sprawdzić, jakie środki bezpieczeństwa przedsięwzięto i na jakie problemy możemy się tu natknąć.
Całą jedną ścianę biura Wemblinga pokrywała ogromna mapa, a on sam, żywo gestykulując, wyjaśniał, czego chce. Chciał zaś, żeby teren budowy otoczono solidną, żywą ścianą z ludzi, stracił jednak dwadzieścia minut, żeby to w końcu powiedzieć.
Yorish wysłuchał Wemblinga, po czym grzecznie go poinformował, że to niemożliwe.
- Mam sprawnych ludzi - rzekł - ale jest ich za mało, a dotychczas nie udało mi się ich nauczyć, by pełnili służbę w siedmiu różnych miejscach jednocześnie.
- Pańskim świętym obowiązkiem jest ochrona życia i mienia obywateli Federacji! - warknął Wembling.
- Gdyby sztab Floty zamierzał wysłać mnie do pełnienia służby wartowniczej na całym kontynencie - rzekł Yorish lodowatym tonem - wysłałby liczniejsze siły, powiedzmy... dwa statki. To, czego pan żąda, wymaga dziesięciu dywizji żołnierzy i sprzętu wartości miliarda kredytek, co i tak nie zapewniłoby całkowitego bezpieczeństwa. Po co panu posterunki wartowników wzdłuż plaży?
- Czasem te dranie dostają się tu cichaczem z morza. Tym niegodziwym łotrom ani przez chwilę nie można wierzyć. Moi ludzie nie zechcą pracować, jeśli cały czas będą musieli bać się o swoje życie.
- O tym nie wiedziałem - Yorish odwrócił się zdziwiony. - Ilu ludzi pan stracił?
- Hm... Właściwie żadnego, ale to nie zasługa tubylców.
- Czy zniszczyli panu jakiś sprzęt albo materiały?
- Mnóstwo. Udaje im się unieruchomić dwie lub trzy maszyny dziennie i ciągle się tutaj przekradają i zatrzymują roboty. Byłoby jeszcze gorzej, gdybym nie sprowadził podwójnej liczby robotników tylko po to, aby pilnowali terenu. Komandorze, poznałem w życiu mnóstwo różnych ludzi, ale nigdy nie spotkała mnie aż taka niewdzięczność. Zacząłem to wszystko z myślą o zdobyciu funduszy na sfinansowanie obiektów potrzebnych tubylcom, a pierwszą rzeczą, jaką zbudowałem, był ośrodek zdrowia, właśnie dla nich, a poza tym, od każdego grosza dochodu z uzdrowiska otrzymają odsetki. Mimo to, od samego początku nękają nas na wszystkie możliwe sposoby. Przedsięwzięcie to kosztuje miliardy kredytek, a ja sfinansowałem je do granic moich możliwości, zaś ci niewdzięcznicy usiłują mnie zrujnować. Mam o to do nich wielki żal. A teraz chciałbym panu coś zaproponować. Obaj wyznaczymy po jednym człowieku na każdy posterunek warty na wszystkich zmianach. Moi ludzie wiedzą, na co mogą się zdobyć tubylcy i jak sobie z nimi radzić, więc pokażą pańskim, co należy robić. Powiem mojemu kierownikowi, żeby wspólnie z panem opracował szczegóły.
- Czy ma pan jeszcze jedną mapę? - spytał Yorish.
- Ależ oczywiście...
- Z naniesionymi posterunkami  wart? Wembling przecząco pokręcił głową.
- Dotychczas  wystarczała mi jedna.
- W porządku. I tak pewnie będziemy musieli przestawić posterunki. Proszę przysłać swojego kierownika z mapą na "Hilna". Poprosimy go, żeby nam powiedział to, czego nie wiemy, i wspólnie opracujemy plan działania, uwzględniając nasze możliwości.

Smith wrócił z patrolu rozpoznawczego i zgryźliwie zauważył, że to nie Flota Kosmiczna jest potrzebna Wemblingowi, lecz Armia Kosmiczna i w dodatku cała. Yorish przekazał mu człowieka, którego skierował Wembling, a potem zostawił ich samych, spierających się o posterunki wart. Chciał wszystko zobaczyć na własne oczy.
Stał tak na pustym kawałku plaży przy granicy terenu stanowiącego bazę "Hilna" i spoglądał w morze, kiedy dogonił go komandor porucznik Macklie, oficer wywiadu.
- Miał pan rację, panie komandorze - rzekł Macklie - sytuacja jest bardzo dziwna. Te rajdy, o których mówił Wembling, to po prostu akcje tubylców, wykonywane w pojedynkę lub parami. Przekradają się na teren budowy, kładą na ziemi przed jakąś maszyną lub mocno czegoś chwytają i w ten sposób wstrzymują roboty do chwili, gdy ktoś ich stamtąd nie zabierze i nie wyrzuci z powrotem do lasu.
- Czy  zraniono  jakiegoś tubylca?   -  spytał Yorish.
- Nie, panie komandorze. Ludzie Wemblinga mówią, że on sam kategorycznie im tego zabronił. Dobrze wie, że złe traktowanie tubylców, jeśli nawet sądzi, iż na nie zasługują, wpakowałoby go w takie kłopoty, z jakimi by sobie nie poradził.
- Rozumuje prawidłowo.
- Tak jest. Tubylcy chyba też o tym wiedzą, gdyż najwyraźniej chcą, żeby ich zraniono. To bardzo denerwuje robotników; nigdy nie mają pewności, czy jakiś tubylec nie wyskoczy im nagle przed nosem. Obawiają się, że gdyby jednego zranili, pozostali ruszą na nich z zatrutą bronią. Podobno na tej planecie są jakieś paskudne trucizny. Jest też jakiś kolec, który może uśmiercić człowieka prawie natychmiast.
- Czy zraniono jakiegoś robotnika?
- Kilku porwano, zanim Wembling wpadł na pomysł, żeby pracowali w grupach. Tubylcy zwrócili ich całych i zdrowych. Wsadzili ich do olbrzymich tykw i spuścili po stoku na te budynki z prefabrykatów. Wszyscy byli śmiertelnie przerażeni, szczególnie ci wewnątrz tykw, ale nikomu nic się nie stało.
- Wygląda to na dziecinne kawały - zauważył Yorish.
- Tak jest. Z tego, co wiem o Wemblingu, jestem po stronie tubylców.
- Ja również. Niestety, mam rozkazy. Dobrze, że tubylcy mają poczucie humoru, a obawiam się, że będzie im ono bardzo potrzebne.
- Smith prosił mnie, bym przekazał panu, że będziemy musieli powołać specjalistów do służby wartowniczej, bo inaczej nie wystarczy nam ludzi.
- Przypuszczam, że nas wygwiżdżą.
- Nie, panie komandorze. Kilka godzin dziennie na tej plaży warte jest, by nawet cztery razy tyle czasu spędzić na warcie. Jeszcze trochę powęszę, panie komandorze.
Zasalutował i szybko się oddalił. Yorish szedł powoli plażą w stronę lądowiska. Kiedy mijał prefabrykowane domy mieszkalne i biura, zauważył śpieszącego doń gońca.
- Przepraszam, panie komandorze, ale pan Wembling chciałby skorzystać z siłowni pańskiego statku, żeby oświetlić większy obszar. Jeśli zaczeka pan chwilę, jego inżynier...
- Proszę mu powiedzieć, żeby wysłał swego inżyniera na "Hilna" - rzekł Yorish. - Będzie mógł to uzgodnić z moim inżynierem.
Kiedy znów znalazł się przy statku, zaakceptował przygotowany przez Smitha grafik wart, a potem poszedł obejrzeć środki bezpieczeństwa. Sprawdził każdy posterunek warty, widział elektryków zakładających nowe oświetlenie i podsłuchał, jak jego ludzie wykłócali się z robotnikami.
Smith miał pretensje do jakiegoś robotnika za to, że światła w sektorze R są na nic, bo pole obserwacji pokrywają wysokie krzaki. Chciał, żeby je wyciąć, ale majster zaprotestował, mówiąc, że nie ma ani maszyn, ani ludzi do wycinania krzaków. Oczywiście Smith mógłby równie dobrze sam to zorganizować. Ponieważ jednak narzędzia do wycinania krzaków nie wchodziły w skład standardowego wyposażenia krążowników bojowych Floty Kosmicznej, Yorish wiedział, czym to wszystko się skończy. Poszedł więc dalej. Przy północnej granicy terenu jeden z jego techników upierał się, że linię posterunków wart należy odsunąć od lasu.
- Będziecie oświetlali las - powtarzał ciągle. - A to da miliony cieni. Odsuńcie posterunki i tubylcy będą musieli wychodzić z lasu.
Yorish wysoko go ocenił, lecz odszedł, by technik sam doprowadził spór do zwycięskiego końca, co też się stało. Posterunki odsunięto.
W czasie obchodu, bez przerwy nękali Yorisha gońcy Wemblinga.
- Jeśli nie sprawi to panu zbyt wiele kłopotu, panie komandorze, pan Wembling chciałby prosić o przesunięcie waszego posterunku siedem-dwa o dziesięć metrów na północ, bo zainstalowane tam światło będzie wpadało przez okno do jego sypialni.
- Pan Wembling prosi o przyjęcie mrożonego tortu. A jeśli to nie będzie zbyt kłopotliwe, czy nie zechciałby pan postawić sześciu dodatkowych posterunków warty przy wejściu do zatoczki?
- Bardzo przepraszam, panie komandorze, ale pan Wembling pragnąłby spotkać się z pańskim oficerem dyżurnym o siedemnastej zero zero.
- Panie komandorze, pan Wembling prosi, żeby pan był łaskaw możliwie jak najszybciej...
- Cholera by wzięła tego Wemblinga! - wybuchnął Yorish.
O zmierzchu Smith zameldował, że zakończono przygotowania związane ze służbą wartowniczą i rozprowadzono pierwszy rzut.
- Sądzę, że jesteśmy w dobrej formie - rzekł. - W każdym razie nie ma się o co martwić, poza wytworami wyobraźni Wemblinga. Tubylcy nie mają żadnej broni.
- A kto panu tak powiedział? - zapytał Yorish. - Fakt, że jeszcze nie użyli żadnej broni, wcale nie musi oznaczać, że w ogóle jej nie mają. Nie są przecież głupcami. Mam kilkanaście meldunków, że obserwowali was, kiedy rozstawialiście warty. Jeśli są głupio ambitni, jeszcze tej nocy poddadzą je gruntownej próbie. Wiedzą, że połowa wartowników to nowicjusze, a mogą również wiedzieć, że załogom statków Floty Kosmicznej służba na lądzie jest obca. Niektórzy z naszych ludzi mogą na warcie umierać ze strachu, patrząc na pustkę między nimi a ciemnym lasem, a tubylcy mogą wiedzieć i o tym. Chcę, żeby oddziały, które teraz nie mają służby, zorganizowano w plutony i tak rozlokowano, aby w razie potrzeby wszędzie można było zapewnić posiłki. Czy rozmawiał pan z Mackliem?
Smith skinął głową.
- Czy powiedział panu - spytał Yorisha - że przez to wszystko tubylcy zaciągnęli Wemblinga do sądu?
- Nie!
- To fakt. Wytaczali mu jeden proces za drugim i na całe miesiące wstrzymywali mu roboty. Wembling wygrywał każdy z nich, ale do czasu wydania wyroku otrzymywał zakaz prowadzenia robót.
- Nic dziwnego, że jest w paskudnym nastroju.
- Ale to nie wszystko. Jak już sądy pozwoliły mu podjąć prace na nowo, to tubylcy zaczęli go nękać tymi głupimi kawałami, żeby opóźnić roboty. Denerwuje to robotników i ostatnio miał z tego powodu poważne kłopoty z zatrudnieniem.
- Czy pan wie, że Wembling utrzymuje, jakoby wszystko to robił dla dobra tubylców? Smith popatrzył nań zdziwiony.
- Wobec tego co my tutaj robimy? Choć właściwie to nie nasza sprawa zastanawiać się nad tym, po co tutaj jesteśmy.
- Bzdura - powiedział Yorish. - Jeśli wojskowy tego nie wie, cierpi na tym jego służba, gdy próbuje dojść do tego na własną rękę. W każdym razie nie ma w tym nic specjalnie tajnego, dlaczego tutaj jesteśmy. Wembling może rzucić tubylcom kilka okruchów, ale działa głównie dla siebie i kiedy traci czas, to również traci pieniądze. Kiedykolwiek natrafi pan na jakąś brudną politykę, gdziekolwiek pan na nią natrafi, zawsze będzie za nią stał ktoś, kto traci pieniądze, albo stara się je zarobić. Niech pan nigdy o tym nie zapomina.

Z zapadnięciem nocy na placu budowy zaległa cisza. Na lądowisku stał w owalu światła "Hiln", a cały obszar był otoczony pasem światła tuż za linią posterunków wart. Budynki mieszkalne i biura również otaczał pas jasności, a cały teren omiatały reflektory, na krótko rozświetlając pierwsze fragmenty szkieletu głównego budynku przyszłego uzdrowiska. Pomimo rzęsistego oświetlenia Wembling nie odważył się kontynuować prac w nocy. W gmatwaninie poruszających się cieni trudniej byłoby uniknąć zranienia przeszkadzających w pracy tubylców, albo z kolei im byłoby łatwiej spowodować jakąś naprawdę poważną awarię.
Zaraz po zapadnięciu ciemności Yorish ponownie wybrał się na obchód. Wśród jego ludzi panowało mniejsze napięcie niż oczekiwał. Znudzona pewność siebie weteranów Wemblinga wydawała się wpływać na nich uspokajająco. Yorish wrócił na pokład "Hilna" i zabrał się do pisania raportu, a kiedy drugi rzut stanął na warcie, ponownie przeprowadził inspekcję. Już się pogodził z tym, że nie będzie spał tej nocy, ale jego ludzie byli w dobrym nastroju, a noc wydawała się tak spokojna, że postanowił przespać się trochę przed inspekcją trzeciego rzutu. Położył się i już spał głębokim snem, gdy powietrzem wstrząsnął jakiś wybuch.
Huk potężnej eksplozji jeszcze przetaczał się echem po odległych wzgórzach, kiedy Yorish był już przy trapie. Z kilku stron rozległo się ostre bzykanie: to zdenerwowani ludzie nie wytrzymali i użyli broni. Jakiś patrol operujący wewnątrz linii posterunków wart wykonał klasyczne "kryj się", a ludzie wchodzący w skład warty rezerwowej zerwali się na równe nogi i nerwowo coś bełkotali. Z budynków mieszkalnych zaczęli wysypywać się robotnicy, pojazd Wemblinga ruszył chybotliwie w kierunku lądowiska, zaś zrezygnowany Yorish spokojnie czekał.
Nastąpił kolejny wybuch, a potem jeszcze jeden. Smith składał wstępny meldunek, kiedy nadjechał pojazd Wemblinga. Kłapiąc kapciami i powiewając połami szlafroka, ambasador wygramolił się z wehikułu i podbiegł do "Hilna", a za nim jego nieodłączna straż przyboczna. Yorish zszedł po trapie, wychodząc mu na spotkanie. W dalszym ciągu słychać było echa eksplozji.
- Tubylcy używają materiałów wybuchowych! - wysapał Wembling.
- Wszystko na to wskazuje - zgodził się Yorish.
- Atakują nas!
- Nonsens! Żaden z wartowników niczego nie zauważył.
- Czy pamięta pan te trujące kolce, o których wspominałem? Może mają jakąś broń, z której strzelają do nas tymi kolcami?
- Gdyby cokolwiek wystrzelili, już dawno by tu doleciało - Yorish odparł oschle. - Tymczasem jeszcze nic tu nie ma.
Wembling stał przez chwilę w milczeniu; obaj wsłuchiwali się w grzmoty eksplozji. Dochodziły z otaczającego ich lasu, ale z bardzo dużego obszaru i z różnych odległości. Jeśli była w tym jakaś metoda, Yorish nie mógł jej ustalić.
- Chcę, żeby wzmocniono warty - rzekł Wembling. 
- Byłoby to nierozsądne. Zostałbym bez rezerw.
- Zdaję się na pana i mam nadzieję, że zajmie się pan tym odpowiednio - oświadczył Wembling tonem wyroczni.
- Już to zrobiłem.
Ciągnąc za sobą swoją straż przyboczną, Wembling powlókł się w stronę pojazdu, wsiadł i odjechał. Kiedy Vo-rish rozmawiał z Wemblingiem, Smith popędził w ciemności nocy, więc dowódca "Hilna" wrócił do sterowni swego statku, by zaczekać tam na jego meldunek. Wybuchy trwały nadal.
W końcu Smith powrócił.
- Nikt nie widział nawet błysku - rzekł - co byłoby zrozumiałe ze względu na gęsty las, ale również nie można wyczuć żadnego zapachu, choć wiatr wieje w naszym kierunku. Myślę, że eksplozje dochodzą z daleka. Dotychczas nic takiego się nie zdarzyło, a ludzie Wemblinga nawet nie domyślają się, co to może być. Mówią, że na Langri jest pewien człowiek, który mógłby coś powiedzieć na ten temat - jakiś antropolog, niejaki Hort. Należał do personelu Wemblinga, ale ten go zwolnił, bo stanął w obronie tubylców. Mieszka sam w lesie w takiej chatce jak tubylcy. A co ciekawsze, jest zastępcą urzędnika sądowego.
Yorish zmarszczył brwi.
- Jakie  ma kompetencje?  - spytał.
- Nie wiem.
- Niech pan pójdzie do niego rano i włączy do naszego personelu - rzekł Vorish. - Ja nie mam nic przeciwko temu, że stoi po stronie tubylców. Najwyższy czas, żeby ktoś to zrobił.
- Wolałbym iść teraz. Mógłbym się dowiedzieć, co oznaczają te wybuchy.
- Jak daleko jest ta chata?
- W odległości kilku kilometrów.
- Ilu ludzi wejdzie w skład patrolu?
- Trzy osoby plus ja, co wystarczy do niesienia światła i radiostacji.
Yorish w milczeniu wyobraził sobie niewielki patrol jego ludzi, posuwających się jak widma przez gęsty, przypuszczalnie wrogi las. Wydawało mu się dziwne, że Flota Kosmiczna miała zajmować się czymś takim w środku nocy, ale widywał rzeczy jeszcze dziwniejsze i znacznie bardziej niesamowite planety.
- Słyszałem coś o kolcach - rzekł Smith. - Są całkowicie niegroźne, jeśli chodzi się środkiem ścieżki. Ścieżki wydeptali tubylcy, a przecież nie przechodziliby tamtędy tak często, by mogły one powstać, gdyby to groziło jakimś niebezpieczeństwem. Poza tym są zbyt inteligentni, żeby zrobić zasadzkę na patrol ze statku, który z orbity mógłby spalić na popiół wszystkie ich wsie w ciągu jednego obrotu planety.
- Tego nie wiemy - powiedział Yorish. - Z drugiej strony, ponieważ jeszcze nikomu nie zrobili krzywdy, zaryzykowałbym twierdzenie, że najpierw zaatakują raczej Wemblinga niż nas. Ale zanim pan do czegokolwiek wystrzeli, musi pan mieć absolutną pewność, że nie ma innego wyjścia.
Smith zasalutował i szybko się oddalił. Yorish polecił technikowi, żeby przydzielił patrolowi Smitha specjalny kanał, a potem ruszył na obchód posterunków wart. Wprawdzie wybuchy trochę zaniepokoiły jego ludzi, jednak nie wywarły na nich większego wrażenia. Dolatywały go urywki jakiejś rozmowy.
- Cokolwiek tam wysadzają - mruknął jeden z jego ludzi - mają sporo tych środków wybuchowych.
- Tym draniom ani trochę nie można wierzyć - odezwała się na to jakaś zakuta pała Wemblinga. - Opowiem ci, jak kiedyś... 
Jakiś oficer zaproponował, żeby przenieść wartowników z plaży na stanowiska w pobliżu lasu.
- Tubylcy tylko na to czekają - oschle skomentował to Yorish. - Szczególnie jeśli tymi wybuchami chcą zwrócić naszą uwagę na las, by zaatakować od strony morza.
Tymczasem technik dostroił się do radiostacji Smitha, a Yorish obserwował trójwymiarowy obraz patrolu posuwającego się ścieżką przez las i szperającego światłami w jego ciemnościach. Kilka wybuchów rozległo się niepokojąco blisko, ale kiedy Yorish zapytał o nie Smitha, ten zachichotał i odrzekł, że eksplozje miały miejsce o całe kilometry od ich pozycji.
W końcu patrol minął zakręt ścieżki i doszedł do niewielkiej polany, na której stała jakaś langryjska chata. Na jej progu zobaczyli brodatego mężczyznę, który spode łba patrzył na intruzów. Smith podszedł do niego.
- Czy pan Arie Hort? Jestem komandor porucznik Smith z Floty Kosmicznej. Co to za wybuchy?
- Nie mam pojęcia, a jeśli nawet, dlaczego miałbym panu to powiedzieć?
- Czy tubylcy mają materiały wybuchowe? - spytał Smith.
W tej samej chwili w niewielkiej odległości nastąpił potężny wybuch i zarówno Hort, jak i Smith odruchowo drgnęli.
- Jest pan głuchy, czy co? - spytał Hort. - Pewnie, że mają. Ale to nie pański interes. A może Wembling rości sobie prawa do władzy nad całym kontynentem?
- Wembling chowa się pod łóżkiem - rzekł Smith. - Nie mam zamiaru wtrącać się w sprawy tubylców. Po prostu jestem ciekaw, co mnie zbudziło.
Twarz Horta rozjaśnił uśmiech.
- A wie pan, że ja też? Chodźmy popatrzeć.
Ruszyli w las z Hortem na czele. Wybuchy rozlegały się w dalszym ciągu. Smith podążał tuż za Hortem.
- Czy jest pan pewien, że ci tubylcy nie są niebezpieczni? - spytał. Hort zatrzymał się i odwrócił.
- Proszę pana, od prawie trzech lat mieszkam tu albo blisko nich, albo z nimi. Prawie przez cały ten czas codziennie przebywałem wśród nich i nigdy nie zauważyłem, żeby się bili między sobą, czy choćby poważniej kłócili. Uważam, że są bardzo niebezpieczni, ale nie w tym znaczeniu, które pan ma na myśli.
Posuwali się dalej. Nagle drogę przecięła im rzeka, którą przebyli łodzią przypominającą prymitywny prom. Weszli na ścieżkę po drugiej stronie i ruszyli nią szybkim marszem. Po obu stronach idących przesuwał się monotonnie las. Noc pokryła szarością wszystkie barwy, a ogromne kwiaty na wielu drzewach dziwnie zwinęły swe delikatne płatki, jakby broniąc się przed ciemnością.
Również następną rzekę przebyli łodzią. Wybuchy oddalały się, lecz Yorish był coraz bardziej zaniepokojony, obserwując z bezpiecznego miejsca na "Hilnie", jak jego ludzie wciąż posuwają się w głąb nieznanego lasu.
- Czy używali już kiedyś materiałów wybuchowych? - spytał Smith.
- Nie - odparł Hort. - Nie zauważyłem, żeby je mieli.
- To chyba potężne ładunki. Taki wybuch mógłby zamienić spory statek kosmiczny w kupę złomu.
Hort nic na to nie odpowiedział. Yorish zamierzał już zawrócić patrol, gdy wtem Hort ukląkł na ścieżce.
- Nie zbliżać się! - krzyknął. Smith ukląkł w pobliżu, żeby mu poświecić, a jeden z ludzi skierował w ich stronę kamerę. Yorish badawczo przyglądał się obrazowi nieokreślonej masy, nad którą pochylał się Hort, lecz nic mu nie przychodziło do głowy.
- Co to jest? - spytał Smith.
- Czy może pan tutaj poświecić? O, tak. Niech mnie szlag trafi, jeśli to nie wygląda jak...
Hort nagle zaczął się śmiać. Ludzie z patrolu otoczyli go ciasnym kołem i zdezorientowani zaczęli badawczo przyglądać się kupce masy leżącej na ścieżce, zaś Hort w tym czasie skręcał się ze śmiechu, waląc pięściami w ubitą ziemię przy przedziwnym akompaniamencie nieregularnych eksplozji.
W końcu Hort    opanował się na tyle, że mógł mówić.
- To te tykwy - wysapał.
- To te tykwy - powtórzył Smith, którego ogarniała złość. - To mi nic nie mówi.
Śmiejąc się jeszcze, Hort z trudem wstał.
- Na Langri rosną ogromne tykwy - rzekł. - Są większe od chat i faktycznie tubylcy używają ich do wykonywania dachów swych domostw. Występują we wszystkich możliwych kształtach i rozmiarach, a używa się ich do wytwarzania różnych rzeczy, od mebli po naczynia kuchenne. Od mojego przybycia tutaj przez cały czas zastanawiało mnie, jak te cholerne tykwy się rozmnażają, a teraz już wiem: eksplodują i rozrzucają zarodniki.
- Czy chce pan przez to powiedzieć, że wszyscy obcy na tej planecie zostali obudzeni, a myśmy odbyli tę uroczą, nocną przechadzkę po lesie tylko dlatego, że jakieś rośliny zabawiają się rozmnażaniem? - z goryczą zapytał Smith.
Jakiś oficer wszedł do sterowni i wyprężył się na baczność.
- Przepraszam, panie komandorze, ale... Yorish uniósł rękę.
- Chwileczkę - powiedział. Smith podsycał swój gniew. 
- Jak to się stało, że te tykwy nagle postanowiły mieć dzieci tego samego wieczoru, kiedy wylądowała flota?
- Zapewne tubylcy wiedzą, co robić, żeby wybuchały - rzekł Hort.
- Panie komandorze - zwrócił się oficer do Yorisha - jakiś tubylec...
Yorish znów podniósł rękę.
- Tubylcy wiedzą, co robić, żeby wybuchały - powiedział chłodno Smith. - A więc to tak sobie wyobrażają przyjacielskie powitanie?
- Albo może chcą w ten sposób odwrócić uwagę waszych wartowników?
- Jakiś tubylec prosi o widzenie z panem, panie komandorze - upierał się oficer. Yorish odwrócił się.
- Jakiś    tubylec?
- Wcale bym się nie zdziwił - rzekł Hort - gdyby pański dowódca odbywał teraz niezmiernie ciekawą rozmowę z młodym tubylcem o imieniu Fornri.
- Czy on nazywa się Fornri? - cicho spytał Yorish.
- Tak jest, panie komandorze.
- Powiedziałem mu, że zginie, jeśli tam pójdzie - rzekł Hort. - Uprzedzałem, że z tymi nowymi światłami i posterunkami wartowników będzie to niemożliwe i że jutro mógłbym umówić go na spotkanie, lecz on twierdził, że sprawa jest zbyt ważna, by z nią czekać i że tak mu nakazuje Plan.
- Co za Plan? - spytał Smith.
- Plan, który stoi za wszystkim, co robią tubylcy. Miał pan przyjemność wysłuchać jego fragmentu. Yorish pochylił się i wyłączył projektor.
- Przypuszczam - powiedział - że warty i patrole obserwowały las, bo stamtąd dochodziły eksplozje, a tymczasem ten Fornri, przez nikogo nie zatrzymywany, przeszedł koło posterunku warty numer jeden.
- Właśnie - rzekł ponuro oficer. - Przekroczył granicę terenu, ominął trzy patrole i przeszedł trasą, która musiała być w polu widzenia przynajmniej połowy posterunków wart drugiej linii i nikt go nie zauważył. Wsadzę do paki co najmniej dwudziestu.
- Później się tym zajmę - powiedział Yorish. - No, tak... Wiemy już, co Wembling o tym myśli, a teraz byłoby sprawiedliwie wysłuchać drugiej strony i dowiedzieć się, co tubylcy mają do powiedzenia na ten temat. Jak pan myśli, czy Wembling zgodzi się dać nam tłumacza?
- Trudno mi powiedzieć, panie komandorze, ale do rozmowy z tym tubylcem nie będzie nam potrzebny. On zna galaktycki.
Yorish pokiwał głową.
- Oczywiście. Powinien. Ale wspaniałe zadanie nam przypadło - powiedział z przekąsem. - Wszystko jest absolutnie logiczne i całkowicie niewytłumaczalne. Wybuchają tykwy, ale tylko wówczas, gdy ktoś je o to poprosi. Terenu budowy pilnują potężne warty z udziałem Floty, wezwanej na pomoc bez wyraźnego powodu. Tubylcy mówią po galaktycku, a o ile mi wiadomo, nie jest to język ojczysty rdzennej ludności żadnej z planet we wszechświecie. Niech pan wprowadzi tego poliglotę.

16

Tubylec ubrany był jedynie w przepaskę na biodrach; wszedł do sterowni "Hilna" z taką pewnością siebie, jakby obejmował statek w posiadanie. 
- Czy pan komandor Yorish? - spytał. - Jestem Fornri.
Yorish nie wyciągnął doń ręki na powitanie. Postanowił sprawiedliwie go wysłuchać, ale nie był zbyt zachwycony zamieszaniem, wskutek którego doszło do tego spotkania. Powodem niezadowolenia komandora było przede wszystkim to, że gdyby jego ludzie zachowali się tak czujnie, jak oczekiwał, człowiek ten powinien być trupem, a nie emisariuszem. Ponadto Yorish nie wyobrażał sobie, żeby to, co miał mu do powiedzenia Fornri albo jakiś inny tubylec, nie mogło zaczekać do rana lub nawet do przyszłego tygodnia. Wskazał Fornriemu taboret, a kiedy ten usiadł, przysunął dla siebie drugi.
Ton Fornriego był stanowczy.
- Rozumiem, że reprezentuje pan Flotę Kosmiczną Galaktycznej Federacji Niepodległych Planet. Chyba się nie mylę?
Zaskoczony tym pytaniem w momencie, gdy siadał, Yorish wyprostował się i wytrzeszczył oczy.
- Nie... - powiedział bezbarwnym głosem.
- W imieniu mojego rządu proszę pana o pomoc przy wypędzaniu najeźdźców z naszej planety.
- Ale szatan! - wykrzyknął dyżurny oficer łączności, zapomniawszy się z emocji. Przy drugiej próbie Yorishowi udało się usiąść.
- Przypuszczam, że mówiąc słowo "najeźdźcy", miał pan na myśli budowę - powiedział spokojnie.
- Tak.
- Federacja zaliczyła waszą planetę do klasy 3-C, a więc podlega ona jurysdykcji Urzędu Kolonialnego. Urząd ten przyznał firmie Wembling and Company specjalne uprawnienia i trudno uważać ją za najeźdźcę.
- Mój rząd zawarł traktat z Galaktyczną Federacją Niepodległych Planet - powiedział Fornri przesadnie ważąc każde słowo. - Traktat ten gwarantuje niepodległość Langri oraz pomoc Federacji w przypadku najazdu. Żądam, aby Federacja wypełniła swoje zobowiązania.
- Poproszę  wykaz   -  zwrócił   się  Yorish  do  oficera dyżurnego.
- Mam go wyświetlić na ekranie, panie komandorze?
- Tak. Proszę wykręcić numer Langri.
Ekran zamigotał i Yorish zaczął głośno czytać świecący tekst.
- Pierwszy kontakt w czterdziestym czwartym. Zaliczona do klasy 3-C w czterdziestym szóstym. Brak wzmianki o jakimkolwiek traktacie.
Fornri wyjął zza pasa tubę z polerowanego drewna i wyciągnął z niej zwinięty pergamin. Wręczył rulon Yorishowi, który rozwinął go i położył na stole. Tak długo wpatrywał się weń i z takim niedowierzaniem, że aż oficer dyżurny nie wytrzymał i spojrzał mu przez ramię.
- Pieczęć krążownika bojowego "Rirga"! - wykrzyknął oficer dyżurny. - To poświadczona kopia oryginału! Yorish popukał palcem w pergamin.
- Gdzie jest oryginał? - spytał.
- W bezpiecznym miejscu - odparł Fornri. - Poprosiliśmy o kopie przy podpisywaniu traktatu i dostaliśmy je od oficerów floty.
Yorish ponownie spojrzał na ekran.
- W tym jest coś bardzo dziwnego - powiedział. - Traktat nosi datę o dwa miesiące późniejszą od pierwszego kontaktu i zalicza planetę do kategorii 5-X. To znaczy, że w czterdziestym szóstym dokonano zmiany kategorii. Zmiana ta winna być uwzględniona w wykazie, a nie jest.
- To niemożliwe, żeby ustalanie kategorii jakiejś planety trwało bez mała dwa lata - rzekł oficer dyżurny. - A może traktat jest sfałszowany?
- Skąd tubylcy czerpaliby stosowną wiedzę i skąd by wzięli odpowiedni sprzęt, żeby dokonać fałszerstwa tej miary? - powiedział Yorish, a następnie zwrócił się do Fornriego:
- Jeśli traktat jest autentyczny, a ja nie widzę powodu, żeby w to wątpić, mamy do czynienia z oszustwem na wprost niewyobrażalną skalę. Proszę mi opowiedzieć, jak to było.

Następnego ranka Arie Hort zgłosił się na umówione spotkanie, ustalone poprzedniego dnia za pośrednictwem radiostacji Smitha. Zabrał Yorisha na spacer po plaży. W pewnym miejscu, poza terenem budowy, gdzie brzeg skręcał ku północy, spotkali się z ośmioma miejscowymi chłopcami, którzy czekali na nich z łodzią. Pomknęli nią wzdłuż wybrzeża, mijając po drodze kilka wiosek, a w końcu brzeg znowu skręcił na zachód i Yorish ujrzał okazałą sylwetkę nowoczesnego budynku, usytuowanego na urwistym cyplu.
- A więc to jest ten ośrodek zdrowia - rzekł. - Czy nie zechciałby mi pan wytłumaczyć...
- Nie, póki go pan nie obejrzy. Obiecałem Talicie pierwszeństwo, bo mógłbym nafaszerować pana błędnymi informacjami.
- Talicie?
- Pannie Warr. Siostrzenicy Wemblinga. Ośrodek zdrowia jest jej oczkiem w głowie.
- Domyślam się, że nie ma pan o nim najlepszego zdania.
- Uważam, że jest wspaniały. Tylko że tubylcy zbyt słono za niego zapłacili. Jeśli ktoś ma zakażenie w palcu u nogi, powinniśmy umieć go wyleczyć bez obcinania mu głowy.
Skręcili do brzegu, a dotarłszy tam, wciągnęli łódź na plażę między dwie inne, leżące na piasku łodzie tubylców. Ktoś zadał sobie ogromny trud, by zbudować utwardzoną dróżkę, wznoszącą się łagodnie serpentyną ku szczytowi cypla, ale była tam jeszcze jedna ścieżka, stroma i zwykła, lecz uczęszczana, która prowadziła bezpośrednio na szczyt i tę wybrał Hort bez słowa wyjaśnienia.
Talitha Warr z wdziękiem przyjęła Yorisha i przedstawiła go doktorowi Fenellowi, lekarzowi personelu firmy Wembling and Company, który dwa razy w tygodniu pracował pół dnia w ośrodku zdrowia, a poza tym udzielał pomocy w nagłych wypadkach. Panna Warr byłaby ozdobą każdego towarzystwa, a przy tym robiła wrażenie osoby kompetentnej. Dr Fenell był młodym, gamoniowatym, najwyraźniej niedoświadczonym mężczyzną, jakiego Yorish z pewnością nie spodziewał się zastać na tak odpowiedzialnym stanowisku. Zastanawiał się, czy przypadkiem nie jest to jakiś kiepski lekarz, który tutaj próbuje się zrehabilitować.
Fenell dreptał za panną Warr w sposób sprawiający wrażenie, jakby to ona była lekarzem, a on jej podwładnym. Yorish zauważył, że Arie Hort w jakiś szczególny sposób patrzy na tych dwoje. Widocznie rywalizowali ze sobą o względy panny Warr i to być może było przyczyną niechętnego stosunku Horta do ośrodka zdrowia, a zatem jego opinia mogła nie być obiektywna, czym jednak Yorish się nie przejął. I tak wyrobi sobie własny sąd.
Grzecznie więc oglądał różne mikroskopijne gabinety, od magno- i hydroterapii po żywieniowy, których w większości od dawna nie używano. Oświadczył, że jest zachwycony oddziałem pediatrycznym wraz z przyległym placem zabaw, choć zastanawiał się, w jaki sposób tutejsze dzieci radzą sobie z zabawkami, pochodzącymi z tak obcej im cywilizacji.
Największe wrażenie wywarł na nim nie ośrodek, lecz fakt, że prawie nikt z niego nie korzystał. Jedynymi pacjentami, jakich zobaczył, było kilku dorosłych ze złamaniami, siedzących we wspaniałym parku z widokiem na morze. Obserwując, jak wyjeżdżali samobieżnymi wózkami inwalidzkimi z usytuowanych za głównym budynkiem domów w miejscowym stylu, postanowił poprosić personel medyczny "Hilna" o zbadanie tej tajemnicy. Albo Langryjczycy byli ludźmi niezwykle zdrowymi, albo korzystali z ośrodka tylko w przypadku kilku rodzajów dolegliwości, z którymi sami nie mogli sobie poradzić.
Poza tym, jeśli panna Warr spodziewała się zaimponować mu wielkodusznością swego wuja wobec tubylców, nie mogła się dowiedzieć o jego zamiarze złożenia raportu w tej sprawie. Yorish widział ośrodki zdrowia na wielu planetach.

Za każdym razem, gdy poważnie zachorował któryś z jego podkomendnych, a ze względu na odległość nie mógł skorzystać z pomocy regularnej służby medycznej Floty, Yorish musiał mu zapewnić najlepszą w danej sytuacji opiekę lekarską i dlatego zawsze sam przeprowadzał uprzednio inspekcję wybranego szpitala czy ośrodka. Nigdy z własnej woli nie umieściłby żadnego ze swych ludzi w ośrodku zdrowia na Langri. Sam budynek i jego otoczenie były atrakcyjne, ale sprzęt i inne urządzenia medyczne co najwyżej średnie, a dochodził do tego całkowity brak odpowiednio wyszkolonego personelu. Przy całym swym zapale panna Warr była tylko nowicjuszką, a doktorowi Fenellowi zapewne brakowało doświadczenia niezbędnego lekarzowi na kierowniczym stanowisku. Faktycznie ośrodek zdrowia dla tubylców był niczym więcej, jak tylko gestem ze strony firmy Wembling and Company.
Jednak Yorish nie miał nic przeciwko takim gestom. Dobrze bowiem wiedział, że nawet źle prowadzone ośrodki zdrowia mogą wiele zrobić na prymitywnych planetach, gdzie przedtem w ogóle nie było opieki lekarskiej.
- To byłoby już wszystko - rzekła na koniec panna Warr. - Uparłam się, żeby n a j p i e r w zbudowano ośrodek i oto jest. Zaszczepiliśmy już całą ludność przeciwko najgorszym chorobom i prowadzimy regularne szczepienia dzieci. Choroby, które dawniej kończyły się pewną śmiercią, obecnie nawet już nie wymagają hospitalizacji, a od czasu   otwarcia ośrodka nie  mieliśmy  przypadku  zgonu wskutek choroby. Robimy wyraźne postępy w ograniczaniu śmiertelności niemowląt i normalnie już leczymy złamania, które w przeszłości często kończyły się śmiercią lub powodowały trwałe kalectwo. Do dziś w koszmarnych snach widzę dziecko, którego śmierci byłam kiedyś świadkiem i mam wielką satysfakcję, wynikającą z przekonania, że nic takiego już więcej się nie zdarzy.
- Z pewnością - mruknął Yorish. - Widzę, że szkolicie personel pielęgniarski.
- Nazywamy ich asystentami medycznymi. Szkoli się tutaj młodzież płci obojga i pozwalamy im wykonywać pod nadzorem wszystkie normalne zabiegi. W miarę możności staramy się, by każdy przypadek był dla nich lekcją medycyny. Oczywiście tubylcy nie zdobędą w ten sposób dostatecznych umiejętności, żeby sami mogli prowadzić ośrodek, póki nie wyślą co zdolniejszej młodzieży do szkół medycznych na innych planetach, by uzyskać własną kadrę wykwalifikowanych lekarzy. To potrwa wiele lat, lecz sprawa nie jest pilna. Uzdrowisko będzie miało własny ośrodek zdrowia, co umożliwi nam korzystanie z tamtejszego personelu lekarskiego, dopóki tubylcy nie zapewnią własnej kadry. 
- Bardzo pani dziękuję, panno Warr - rzekł Yorish. - Przyślę pani w odwiedziny mojego oficera służby medycznej. Jestem pewien, że go to zainteresuje.
Yorish i Hort opuścili ośrodek tylnym wyjściem, od strony chat tubylców, i zeszli na plażę utwardzoną dróżką. Kiedy ta skręciła i już jej nie było widać z ośrodka, Yorish zapytał Horta:
- Czy    teraz    odpowie pan na moje pytania?
- Sam pan widział - odparł Hort. - Ona uważa, że ośrodek zdrowia wszystko usprawiedliwia.
- Chcę wiedzieć, co pan o tym wszystkim myśli. Wiem, co powiedział Fornri i wierzę mu. W żaden sposób nie mógł sfałszować traktatu. Poza tym, przyszedł do mnie mój archiwista i przyniósł taśmę ze starym wykazem, którą szczęśliwie zapomniał skasować, a tam przy Langri figuruje kategoria 5-X. Jak Wemblingowi udało się zmienić ją na 3-C?
- A jak wszystko załatwia taka gruba ryba? - spytał z goryczą Hort. - Wiadomo: nacisk polityczny, przekupstwo, protekcja. Zawsze znajdzie jakiś sposób. Prawdopodobnie nigdy się nie dowiemy, jak to zrobił. Trzeba raczej zadać sobie pytanie, co można zrobić, póki jest jeszcze czas na uratowanie tubylców?
- Uratowanie tubylców? Z pewnością najgroźniejszą rzeczą, jaką knuje Wembling, jest powstrzymanie ich od nękania go. Wszystko to rozpoczął, bo chciał im pomóc.
- Nic podobnego - zapalczywie powiedział Hort. - Wembling zawsze myślał tylko o tym, jak pomóc samemu sobie. Próbował dokonać czegoś wielkiego, żeby uzyskać stanowisko ambasadora na planecie, która dałaby mu większe korzyści. Z chwilą, gdy zorientował się, że uzdrowiska na Langri przyniosą mu więcej pieniędzy niż koncesje na wydobywanie kopalin gdzie indziej, wysłał Aynsa na Colomus, żeby załatwił zmianę kategorii Langri.
- Rozumiem. Ale mimo to, jeśli uzdrowisko będzie miało takie powodzenie, jak to przewiduje Wembling, dziesięć procent od zysków da ogromne dochody tubylcom. Dlaczego oni z nim walczą?
- Czyż nie mają prawa odmówić przyjęcia tych dziesięciu procent i nie zgodzić się na budowę uzdrowiska, jeśli nie życzą sobie ani jednego, ani drugiego?
- Oczywiście. To znaczy, według pogwałconego traktatu, powinni mieć takie prawo. Jednak wydaje mi się, że mogliby pójść na kompromis i czerpać korzyści z uzdrowiska, jednocześnie zachowując nad nim kontrolę. Fornri wspominał, że początkowo Wembling próbował uzyskać ich zgodę, a kiedy mu się to nie udało, dopiero wówczas załatwił zmianę kategorii.
Dotarli do plaży. Tubylcy zepchnęli łódź na wodę i oczekiwali ich na stojąco, ale Hort i Yorish skręcili w bok, w stronę lasu, na którego skraju znaleźli powalone drzewo i usiedli na nim. Chłopcy pokazali zęby w uśmiechu i z powrotem wciągnęli łódź na plażę.
- To sprawa życia i śmierci - odezwał się Hort.
- Musi pan to bliżej wyjaśnić - rzekł Yorish, patrząc nań z niedowierzaniem.
- Podstawy egzystencji tubylców są niepewne. Może jakieś małe, odpowiednio kontrolowane uzdrowisko nie miałoby wpływu na ekologię tej planety, ale Wembling nie robi niczego na małą skalę. Buduje ogromny ośrodek i planuje następny. Powiem tylko, że już w tej chwili jego budowa i zajęcia rekreacyjne robotników nad wodą i w morzu wywierają poważny wpływ na zaopatrzenie tubylców w pożywienie. Jeśli nikt nie powstrzyma Wemblinga, ludność miejscowa wyginie i nie będzie miał kto korzystać z tych dziesięciu procent, o ile przedtem firmie Wembling and Company nie uda się i od tego wykręcić.
- Czy mówi pan poważnie?
- Śmiertelnie poważnie. Stwierdzono naukowo, że pewne ludy mogą przyzwyczaić się do niektórych rodzajów pokarmu, a do innych nie. Istnieją dziesiątki planet, gdzie miejscowa ludność zajada się rosnącymi tam ziołami, które przybyszów przyprawiają o choroby.
- Flota Kosmiczna może coś na ten temat powiedzieć - rzekł Yorish. - Nasi ludzie pochodzą z różnych planet, zrzeszonych w Federacji. Statki Floty Kosmicznej muszą być podzielone na kategorie, stosownie do sposobu odżywiania się członków ich załóg, aby osobom przyzwyczajonym do określonych rodzajów pożywienia umożliwić wspólne odbywanie służby.
- Jednak w przypadku Langri sprawa jest o wiele poważniejsza. Od nie wiadomo ilu pokoleń, prawie wyłącznym pożywieniem tubylców jest mięso kolufa, pewnego langryjskiego zwierzęcia morskiego. Jest to pokarm bardzo pożywny, ale ze względu na zawarte w nim witaminy, minerały i inne składniki, które występują jedynie na Langri, w niczym nie przypomina on pożywienia ludności wszystkich pozostałych planet. Dzięki ewolucji czy przystosowaniu, organizmy tubylców przywykły doń i obawiam się, że nie będą zdolne przyswajać normalnej żywności. A prace budowlane prowadzą do spustoszenia łowisk.
Yorish zamyślił się.
- Innymi słowy - rzekł - tubylcy nie mogą jeść niczego poza kolufami, a firma Wembling and Company je tępi.
- Nie, nie tępi. Zmusza do ucieczki. Odkąd sięga pamięć tubylców, kolufy zawsze występowały na żerowiskach wzdłuż wybrzeża, a teraz szukają innych.
- Rozumiem.
- Czy pański personel lekarski mógłby przeprowadzić dla mnie pewne badania? - spytał Hort.
- Chodzi o możliwości przyswajania normalnego pokarmu przez organizmy tubylców? Oczywiście. A teraz chciałbym wiedzieć, co to za Plan i co to za "przekazy"?
Hort zaśmiał się w kułak.
- Fornri miał na myśli "zakazy", a tych było sporo. Sąd na całe miesiące wstrzymywał Wemblingowi roboty.
- Słyszałem o tym. Kosztowało to tubylców fortunę i wszystkie sprawy przegrali.
- Jednak udało im się zyskać na czasie, a tego właśnie potrzebowali. Czasu na realizację Planu.
- Na czym polega ten Plan?
- Nie wiem. W każdym razie, absolutnie weń wierzą. W Planie było powiedziane, że Fornri powinien spotkać się z panem zaraz po waszym wylądowaniu i dlatego tak przy tym obstawał, by zobaczyć się z panem wczoraj wieczorem. Próbowałem go przestrzec przed niebezpieczeństwem utraty życia, na co odpowiedział, że musi słuchać Planu i że nic mu nie grozi, a liczy się każda godzina. Teraz wie pan o tym tyle, co ja.
- Mógł łatwo stracić życie - rzekł Yorish. - Jednakowoż nie zginął, może więc naprawdę nie groziło mu żadne niebezpieczeństwo. Jeśli wziąć wszystko pod uwagę, sprawa wydaje się niesłychanie skomplikowana.
Yorish wstał.
- Mam umówione spotkanie z Wemblingiem - rzekł - i nie wolno mi dopuścić, by tak zajęty i ważny człowiek na mnie czekał.
Ruszyli w stronę łodzi, a uśmiechnięci chłopcy ponownie zepchnęli ją na wodę i stojąc czekali na nich.
- Nie sądzę, żeby tubylcom udało się wygrać jakiś proces przeciwko Wemblingowł - powiedział Yorish. - Ma zbyt dużo pieniędzy i wpływów oraz najsprytniejszych adwokatów, jakich można mieć za pieniądze.
- Po czyjej stronie pan stoi?
- Dokładnie pośrodku - odparł Yorish. - Jestem absolutnie bezstronny i Wemblingowi to się nie spodoba. Będę go chronił przed tubylcami, ale również zamierzam chronić tubylców przed Wemblingiem na wszystkie możliwe sposoby. Równocześnie złożę niezwłocznie raport na temat zaistniałej sytuacji i to bardziej szczegółowy niżby tego sobie życzył Sztab Floty, a przy tym poproszę o odtworzenie traktatu. Problem tej planety nie polega na tym, co mogą, czy też czego nie mogą jeść tubylcy. Prawdziwym problemem jest sprawa traktatu, który obie strony zawarły w dobrej wierze i który potem cynicznie pogwałcono. To sprawa honoru Floty Kosmicznej.
- Pan nie wie, jak daleko sięgają wpływy Wemblinga. Pański sztab odłoży ten raport do akt i zapomni o nim.
- Wówczas postaram się go stamtąd wydostać - odpowiedział Yorish z szerokim uśmiechem.

Tubylcy nikomu nie mówili o swoim Planie, ale Wembling o swoim opowiadał raczej zbyt wiele. Zabrał Yorisha ze Smithem do swego biura projektowego, gdzie wystawiono imponującą makietę uzdrowiska. Kiedy się tam znaleźli, nadgryzł kapsułkę, dmuchnął im w twarze gryzącym, kolorowym dymem i zaczął rozwodzić się nad statystyką.
- Tysiąc miejsc - powiedział z dumą - a większość z nich w apartamentach.
Smith pochylił się nad makietą, żeby przyjrzeć się jej z bliska.
- Czy te wgłębienia na tarasie słonecznym to baseny kąpielowe?
- Tak jest. I będzie jeszcze kryta pływalnia. Niektórzy ludzie nie znoszą nawet lekko słonej wody, inni zaś będą się bali morskich stworów, chociaż nie są niebezpieczne. No i co panowie o tym myślą?
- To bardzo... imponujące - mruknął Yorish.
- Będą tam dwie główne jadalnie i sześć mniejszych, specjalizujących się w przysmakach z różnych planet. Będę miał całą flotę łodzi, statków i jednostek podwodnych do celów rekreacyjnych i turystycznych. Mogą panowie wierzyć lub nie, ale w galaktyce żyją miliony ludzi, którzy jeszcze nie widzieli morza. Co mówię! Istnieją planety, których mieszkańcy nie mają nawet tyle wody, żeby się wykąpać. Niektóre muszą nawet sprowadzać powietrze do oddychania. Jeśli ludzie z takich planet będą mogli od czasu do czasu przyjechać na Langri i pomieszkać tu, znacznie zmniejszy się liczba lekarzy i psychiatrów. Całe to moje przedsięwzięcie ma jeden, jedyny cel: służyć ludziom. Yorish wymienił znaczące spojrzenia ze Smithem.
- Z tego, co widzę, jedynymi ludźmi, którym pan się przysłuży, będą biedni, załamani milionerzy - zauważył Yorish.
Wembling uniósł dłoń w uspokajającym geście.
- To tylko tak na początek - powiedział. - Panowie rozumieją, wszystko musi mieć solidne podstawy finansowe od samego początku. Później będzie mnóstwo miejsc dla zwykłych ludzi. Noo, może nie w hotelach stojących tuż nad morzem, oczywiście, ale będą też plaże publiczne, hotele z dostępem do nich i tym podobne rzeczy. Mój personel już to opracował. Kiedy uzdrowisko już ruszy...
Nagle odgłosy budowy za oknem ucichły. Wembling ruszył ku drzwiom jak strzała, a tuż za nim, depcząc mu po piętach, Yorish ze Smithem. Znalazłszy się na zewnątrz budynku, obaj przystanęli i obserwowali Wemblinga pędzącego w kierunku miejsca, w którym trzech jego ludzi szarpało się z jakimś tubylcem.
Młodzieniec ten przywarł do dźwigara, który miał być za chwilę uniesiony w górę. Robotnicy próbowali go odciągnąć, ale on przywarł doń kurczowo. Wembling gnał w ich stronę, machając rękami i wykrzykując polecenia, ale zarówno jedno, jak i drugie wydawało się zbędne.
Robotnicy musieli usunąć tubylca, nie wyrządzając mu krzywdy, a starali się, jak mogli. W końcu oderwali go siłą i odprowadzili.
- Co oni chcą w ten sposób zyskać? - spytał Smith.
- Czas - odrzekł Yorish. - Czas na realizację swego Planu.
- Czy nie przyszło panu do głowy, że ten ich Plan może zakładać prawdziwe powstanie z prawdziwymi materiałami wybuchowymi?
- Nie, a z tego, co wiem o tubylcach, byłaby to ostatnia rzecz, której mógłbym się po nich spodziewać. Co pan sądzi o Wemblingu?
- Przypomina samoczynny zespół napędowy.
- Przy całej mojej niechęci do niego podziwiam go za to, że umie postawić na swoim - rzekł Yorish. - Nie chciałbym być w skórze tubylca, który musi z nim walczyć o życie. Są na tyle inteligentni, by wiedzieć, że siłą go stąd nie wyrzucą. Obawiam się jednak, że próbują dorównać mu sprytem, a tu również nie mają żadnych szans.
Praca ruszyła na nowo i Wembling wrócił do swych gości.
- Gdyby pan zainstalował to, co chciałem, nie doszłoby do tego - żalił się.
- Obaj dobrze wiemy, że tego nie zrobię - rzekł mu na to Yorish. - Elektroniczna zapora kosztowałaby majątek i to ja bym odpowiadał za uśmierconych przez nią tubylców. Na pańskim miejscu nawet bym o niej nie wspominał. Znowu tak bardzo panu nie dokuczają.
- Denerwują mi ludzi. Każdy musi być bez przerwy czujny, by przypadkiem nie zabić któregoś z tych drani.
- Powinno to zwiększyć ich wydajność - oschle skomentował Yorish.
- Może, ale tubylcy wprowadzają rozgardiasz na budowie, co mi opóźnia prace. Chcę, żeby nie mogli przedostawać się tutaj.
- Szczerze mówiąc, uważam, że wyolbrzymia pan sprawę. Jedna czy dwie przerwy dziennie nie mogą tak bardzo opóźniać prac, a z całą pewnością nie do tego stopnia, żeby trzeba było tu trzymać krążownik bojowy floty. Niemniej jednak mam rozkazy. Zastosuję wszystkie środki, jakimi dysponuję, poza przemocą, żeby trzymali się z daleka.
Wembling uśmiechnął się dobrodusznie.
- Chyba już o nic więcej nie wypada mi prosić. Ujął Yorisha pod rękę i zaprowadził z powrotem do biura projektowego.

17

Oficer służby medycznej "Hilna" nie zgodził się wystąpić w roli specjalisty żywieniowca, jednak nie uznał za bezsensowne przypuszczenia Arica Horta, że prawdopodobnie tubylcy nie mogą przyswajać innego pokarmu poza mięsem kolufa, którym odżywiali się przez całe pokolenia.
- Łatwo to sprawdzić - rzekł. - Wystarczy im dawać racje żywnościowe floty i patrzeć, co się dzieje.
Hort przeprowadził taki eksperyment i absolutnie nic się nie stało. Yorish z ulgą wykreślił tę sprawę z listy swych zmartwień.
Mijały dni i tygodnie, a Yorish sumiennie zacieśniał pas ochronny wokół terenu budowy; jego ludzie coraz lepiej poznawali taktykę tubylców przy próbach przekradania się na budowę i liczba przestojów w pracy spadła prawie do zera. Wembling był zadowolony, a wznoszone konstrukcje coraz bardziej przypominały swym kształtem wspaniałą makietę z jego biura projektowego.
Yorish widywał Arica Horta tylko wówczas, gdy potrzebował od niego informacji. Jedynymi tubylcami, jakich oglądał, byli schwytani na terenie budowy. Grzecznie odmawiał przyjęcia zaproszeń zarówno na święta ludowe, jak i na spotkania towarzyskie Wemblinga. Panująca w wioskach tubylców atmosfera oczekiwania zbliżającej się tragedii oraz ich ślepa wiara w jakiś nieskuteczny Plan martwiły Yorisha. Łatwo mógł z tego powodu stać się zbyt życzliwy w stosunku do nich. Wembling natomiast, jeśli tylko chciał, był czarujący z tym swoim zaraźliwym entuzjazmem, ale zbyt częste przebywanie w jego towarzystwie mogło z łatwością odstręczyć Yorisha, nastawiając go przychylniej do strony przeciwnej.
Widział się w roli obiektywnego sędziego i gdyby jego stosunki z którąś ze stron stały się bardziej zażyłe, ucierpiałaby na tym jego neutralność. Głęboko przeżywał fakt, że coraz bardziej był przekonany o słuszności planów Wemblinga: uzdrowisko będzie naprawdę wspaniałym nabytkiem dla planety i jej mieszkańców. Obawy Horta i tubylców były niewątpliwie niemądrym panikarstwem, które bez żalu puszczą w niepamięć z chwilą, gdy pożytki z uzdrowiska staną się rzeczywistością.
Jeśli zaś idzie o skandalicznie pogwałcony traktat, mógł jedynie zawzięcie walczyć o sprawiedliwość, o przywrócenie tubylcom pełni praw do kierowania własnym losem.
Wyglądało na to, że nie ma wyjścia z tej kłopotliwej sytuacji.
Ponieważ tubylcy nie chcieli wyrazić zgody na coś, co może przynieść im wiele korzyści, należało ich do tego zmusić, jak zmusza się dziecko do połknięcia lekarstwa, które jest mu potrzebne. Z drugiej strony, Arie Hort, jako antropolog, kategorycznie twierdził, że tego rodzaju bezsensowne, dobre uczynki już niejednokrotnie doprowadziły do zagłady całej ludności planet, których nazwy może w każdej chwili podać.
Jeśli nawet działalność Wemblinga w jakiś sposób przeszkadzała tubylcom, Yorishowi nie udało się tego ustalić. Codziennie wypływała flotylla łowców kolufów, a zaproszenia do udziału w ludowych świętach i ucztach napływały z regularnością zegara. Nie podzielał przekonania Horta, że uzdrowisko stanowi zagrożenie dla egzystencji tubylców. Lecz pozostawała jeszcze sprawa traktatu i czegoś, co się nazywa honor - honor Federacji i Floty Kosmicznej. Chociaż uzdrowisko miało przynieść pożytek tubylcom, Yorish doskonale wiedział, że znacznie bardziej skorzysta na nim Wembling. Należało przywrócić moc prawną traktatowi i wówczas Wembling będzie musiał zrobić to, co powinien uczynić na samym początku, a mianowicie przekonywać tubylców o czekających ich ogromnych korzyściach i budować uzdrowisko za ich zgodą. Może dadzą mu dziesięć procent, a w takim przypadku byłoby rzeczą interesującą spytać go, czy w dalszym ciągu uważa ten udział za tak przyzwoity, jak wówczas, gdy sam proponował go tubylcom.
Zgodnie z przewidywaniami Horta, sztab zignorował raport w sprawie traktatu. Kiedy grzecznie zapytał, jakie kroki poczyniono w tej sprawie, otrzymał ze sztabu równie uprzejmą odpowiedź, która wskazywała na próbę tuszowania: "Mamy stosowne kompetencje i odpowiadamy za załatwienie tej sprawy".
Wtedy zjawił się u niego Hort i mówił krótko, a po jego odejściu Yorish ponownie miał zmartwienie ze sprawą, którą uważał za załatwioną. Mianowicie, biorący udział w teście żywnościowym tubylcy, oszukiwali. Zjadali tylko niewielką część otrzymanych racji żywnościowych floty, a naprawdę żywili się, jak dawniej. Zatem test był farsą.
- Twierdzą, że byli głodni i musieli tak zrobić - powiedział skwaszony Hort. - To powinno dać nam coś do myślenia. Mam nadzieję, że da, bo niczego więcej się nie dowiemy.
Jeśli Hortowi uda się znaleźć ochotników, którzy będą przynajmniej sprawiali wrażenie, że rozumieją test, mpżna by spróbować jeszcze raz. Jednak Hort żywił pewne obawy co do powodzenia tej próby. Tubylec przyzwyczajony do mięsa kolufa musiałby być prawdziwym męczennikiem, żeby dobrowolnie przestrzegać diety opartej na racjach Floty Kosmicznej, nawet przez krótki czas.
Kiedy Yorish jeszcze rozmyślał nad sprawą testu żywnościowego, przyszedł Wembling z prośbą o zwiększenie strzeżonego obszaru wokół terenu budowy. Pragnął rozszerzyć budowę. Chciał również rozpocząć prace na nowym placu budowy, położonym nad brzegiem morza w znacznej odległości od obecnego.
Yorish bezceremonialnie odmówił. Miał zbyt mało ludzi nawet do pilnowania terenu, którego strzegł dotychczas. Ponadto zaczynał się o nich martwić. Przebywali przecież na tej rajskiej planecie wystarczająco długo. Specjaliści, którzy nie wykorzystują swych umiejętności, przestają być specjalistami. Nadszedł czas, by "Hiln" z powrotem znalazł się w Kosmosie, gdzie było jego właściwe miejsce.
Talitha Warr zaprosiła go na kolację w ośrodku zdrowia. Yorish uznał, że jest to teren neutralny i poszedł tam. Jedzenie, którym go poczęstowała, było wprost przysmakiem nie do opisania.
- To koluf - wyjaśniła. - Stanowi główny składnik pożywienia tubylców. Wyobraża pan sobie kuchnię opartą na czymś takim!? Ale niech pan nigdy nie prosi o pokazanie żywego kolufa, bo może pan stracić apetyt na jego mięso na dłuższy czas.
Następnego dnia Yorish posłał po Arica Horta, którego spytał o możliwość zdobycia mięsa kolufa na kilka obiadów dla Floty.
Hort popatrzył na niego z przerażeniem.
- Przecież tyle razy już panu mówiłem, że nawet tubylcom go nie wystarcza. Czyżby pan mi nie wierzył?
- Jakoś sobie nie pokojarzyłem - przyznał się Yorish. - Wiem, że to główny składnik ich pokarmu. Już o tym mówiliśmy, ale panna Warr podała kolufa na kolację, a...
- Szpital ma priorytet, ale dostarczana tam żywność przeznaczona jest dla chorych. Ponieważ Talitha zawsze dostaje wszystko, o co by nie poprosiła, nie wierzy, że panuje niedobór kolufa.
- Rozumiem.
- Nie, pan tego nie rozumie. A ja wiem, że tubylcom nie wystarcza jedzenia. Połowy kolufa zmalały co najmniej o jedną czwartą. Oni po prostu umierają z głodu, ale tak wolno, że trudno to zauważyć. Jeśli połowy będą w dalszym ciągu spadały, co na pewno się stanie, zaczną umierać szybciej. Musimy znaleźć jakieś uzupełnienie ich diety. Chciałbym przeprowadzić jeszcze jedno doświadczenie.
- Jakie?
- Ponieważ część pańskich ludzi mieszka przy ambasadzie, czy nie można by sprowadzić kilkorga miejscowych dzieci na "Hilna" na jakiś czas? Będą tam jadły wyłącznie to, czym karmi się we flocie i nie uda im się nas oszukać, bo zatrzymamy je na statku. W ten sposób może czegoś się dowiemy.
- Może - zgodził się Yorish. - Niech pan ustali, czy tubylcy nie mają nic przeciwko temu, a spróbuję poprosić mój personel medyczny o zgodę na prowadzenie przedszkola przez kilka dni.
 
Zgodę wyraził jedynie personel medyczny "Hilna". Tubylcy nie widzieli potrzeby przeprowadzenia takiego eksperymentu. Mieli swój Plan. Hort obiecał, że w dalszym ciągu będzie próbował ich przekonać.
Na początku była sprawa pogwałcenia traktatu, później raport, który sztab trzyma w szufladzie, a teraz niepodległa planeta Langri upadła tak nisko, że tubylcy nie mogli nawet poufnie naradzać się ze swymi adwokatami. Wembling bowiem przechwytywał całą korespondencję wysyłaną w eter przez ich stację łączności i zapoznawał się z jej treścią. Nie chcieli korzystać z możliwości wysłania listu za pośrednictwem jego statku dostawczego, gdyż obawiali się, że go również przeczyta.
Komandor porucznik Smith omówił tę sprawę z Forn-rim, a potem przyszedł z nią do Yorisha.
- Tubylcy oczywiście mają prawo do poufnej korespondencji ze swymi adwokatami - rzekł Yorish - ale ponieważ sztab utrzymuje, że żaden problem Langri nie istnieje, okazalibyśmy brak rozsądku, angażując się w oficjalne próby rozwiązania nieistniejącego problemu.
- A co by pan powiedział o próbach nieoficjalnych? Wyślę tym adwokatom telegram z prośbą o reprezentowanie moich interesów w jakiejś tam sprawie, tak na wszelki wypadek, gdyby się ktoś pytał - zaproponował Smith. - A jeśli idzie o ich listy do tubylców, mogliby je wysyłać w podwójnych kopertach, zewnętrzną adresując do mnie. Słowo honoru, że wewnętrzną przekażę tubylcom nietkniętą.
- Świetny pomysł - rzekł Yorish. - W regulaminie Floty nie ma przepisu, który zabrania pośredniczenia w korespondencji wysyłanej przez znajomych.
- Szkoda, że ci w sztabie odłożyli pański raport do szuflady. Sądziłem, że jakoś zareagują i albo publicznie narobią hałasu, albo po cichu każą się panu zamknąć.
- Zareagują - z uporem zapewnił Yorish. - Wembling był tu dziś rano i zabrał mnie na objazd obszaru, który chce włączyć do terenu budowy. Wie pan, co on chce tam urządzić? Pola golfowe! Po południu spotkam się w tej sprawie z Fornrim. I jeszcze jedno. Jestem pewien, że postarają się zareagować na mój raport.

Kiedy Yorish szedł główną aleją wioski tubylców, kordialnie wymieniając pozdrowienia z tubylcami, których mijał, na jednej z bocznych ulic zauważył siedzącą nieopodal Talithę Warr, a obok niej jakieś okutane w koce dziecko. Zajmowała się nim z pełną powagi troskliwością.
Skręcił w jej stronę i usiadł obok.
- I cóż my tu mamy? - spytał, badawczo przyglądając się poważnej twarzyczce dziecka.
- To coś nowego - odrzekła. - Zapadła na to pewna liczba dzieci, a my nie umiemy powiedzieć, co to jest.
- Mam nadzieję,  że nic poważnego.
- Nie wiadomo. Nie przestają chorować, a my nie mamy odpowiednich warunków do walki z epidemią. Zajęte są wszystkie łóżka w ośrodku.
- Czy tylko dzieci na to chorują?
Skinęła głową.
- Małe dzieci. Tubylcy są niezwykle zdrowym ludem, ale na tej planecie występują jakieś bardzo dziwne choroby.
Yorish pożegnał się i poszedł dalej główną aleją.
Z samotnej chaty za wsią wyszedł mu na spotkanie Fornri. Dotknęli się dłońmi i Yorish rozłożył jakąś dużą mapę na stole z tykwy.
- Czy Arie powiedział panu, o czym chciałem porozmawiać? - spytał.
- Tak.
- To jest mapa placu budowy Wemblinga i pobliskich terenów. On chce przesunąć granice budowy w głąb lasu, wykarczować drzewa i urządzić tam pole golfowe. Czy wie pan, co to golf?
- Airk mi wytłumaczył - odparł Fornri.
- Jeśli pan nie rozumie, o co idzie w tej grze, proszę się tym nie przejmować. Niektórzy gracze również tego nie rozumieją. Ten nowy obszar znacznie wydłuży granice terenów Wemblinga i ja już mu powiedziałem, że mam za mało ludzi. Sądzę, że będzie musiał użyć do jego pilnowania swoich robotników.
- Chyba zwrócimy się do naszych adwokatów, żeby wytoczyli proces o to pole golfowe - rzekł Fornri. - Uprawnienia Wemblinga mówią o wykorzystywaniu naturalnych zasobów planety. Czy pola golfowe są zasobami naturalnymi?
- Nie wiem - powiedział Yorish. - Na takie pytania radują się serca prawników. Niech im pan to koniecznie podsunie. Właśnie w tej sprawie chciałem zobaczyć się z panem. W tym lesie jest opuszczona wioska - pokazał na mapie. - O, tutaj. Czy to Wembling usunął stamtąd pańskich ludzi?
- Nie.
- Bardzo żałuję - rzekł Yorish, smutno się uśmiechając. - Gdyby zmusił ich do opuszczenia domów, mógłbym coś z tym zrobić. Dlaczego ta wieś leży samotnie w głębi lasu, podczas gdy pozostałe położone są nad brzegiem morza?
- To wieś naszego nauczyciela i nikt już w niej nie mieszka.
- Nauczyciela? - jak echo powtórzył machinalnie Yorish. - W jakim znaczeniu nauczyciela?
- W każdym - odparł Fornri z uśmiechem.
- Pan mnie zaciekawia.
Yorish bez pytania usiadł na krześle z tykwy.
- Proszę mi szczerze powiedzieć, czy wioska ta ma dla was jakieś szczególne znaczenie?
- Bardzo szczególne.
- Nauczyciel? Guru? Mędrzec? Prorok? Mówi pan, że szczególne znaczenie.
- Tak.  Wyjątkowe.
- A wioska o wyjątkowym znaczeniu, szczególnie gdy nauczyciel jest równocześnie przywódcą religijnym, może stać się świętym miejscem - podsunął pomysł Yorish. - Czy można powiedzieć, że zostawiliście ją w niezmienionym stanie dla upamiętnienia waszego nauczyciela?
- Tak.  To prawda.
- I od czasu jego odejścia nikomu nie wolno tam wchodzić, żeby nie sprofanować tego miejsca. To mi się podoba! To może być ten haczyk, którego szukałem.
Szeroko uśmiechnął się do  Fornriego.
- Myślę że załatwię wam trochę czasu na realizację tego Planu. Sadzę również, że będą musieli odkurzyć mój raport.
Wracając z wioski, Yorish spotkał Arica Horta i obaj ruszyli w kierunku łodzi Yorisha.
- Czy  widział pan chore dzieci?   - spytał Hort.
- Opowiadała mi o nich panna Warr. Dochodzę do wniosku, że na tej planecie występuje kilka dość dziwnych chorób.
- Nie byłoby żadnych chorób, gdyby głód nie osłabił dzieci! - wypalił ze złością Hort. - Cała ludność jest osłabiona z głodu, ale dzieci są najbardziej podatne na choroby. Ani ona, ani ten jej beznadziejny doktor nic tu nie poradzą.
- Dopóki nie ma dowodów...
- Nie wystarczy panu, że połowy kolufów spadły o jedną czwartą!? 
- Czy tubylcy zgodzili się na pański eksperyment?
- Jutro zaczynamy.
- Dziwne, że na tak żyznej planecie ktoś może być głodny - powiedział w zadumie Yorish, patrząc na okazały las.
- Nie wie pan, że to, co jedzą ludzie, nie chce tutaj rosnąć?
- Nie. Nic o tym nie słyszałem.
- Kiedy wylądowaliśmy tu po raz pierwszy, na moją prośbę Wembling sprowadził wszelkiego rodzaju nasiona - rzekł Hort. - Uzyskałem z nich tylko kilka mutantów o wątpliwej wartości odżywczej.
- Tak więc, tubylcy skazani są na jedzenie mięsa kolufów, co byłoby cudowne, gdyby go wystarczało.
- Otóż to. Zabawy i sporty wodne uprawiane przez pracowników budowy i personel floty, docierające przez wodę odgłosy budowy i pracujących maszyn oraz zanieczyszczenie morza wskutek odprowadzania ścieków i zrzucania odpadów przy brzegu - wszystko to i może jeszcze coś powoduje ucieczkę kolufów na głębokie wody, gdzie tubylcy nie mogą ich złowić. Sytuacja ta znacznie się pogorszy i może nigdy nie ulec poprawie, gdyż po otwarciu uzdrowiska turyści doprowadzą do całkowitego spustoszenia łowisk. Tak, tak, tubylcy głodują, a dzieci pierwsze objawiają skutki głodu.
- Dziwne - rzekł Yorish. - Należałoby się spodziewać, że ośrodek zdrowia powinien niezwłocznie wykryć coś takiego i odpowiednio zareagować.
- Ten ośrodek zdrowia może co najwyżej zapewnić tubylcom śmierć z głodu w higienicznych warunkach - powiedział Hort z goryczą.
Po powrocie Yorish udał się do Wemblinga.
- Jeszcze w sprawie tego pola golfowego - rzekł. - Co pan zamierza zrobić z tą wioską tubylców? 
- Rozwalę ją - odparł Wembling. - Jest opuszczona i prawdopodobnie nikt w niej nie mieszka od lat.
- Obejrzyjmy ją sobie - zaproponował Yorish.
Wembling chętnie się zgodził. Przypuszczalnie miał nadzieję przekonać Yorisha, żeby ten przesunął linię posterunków. Jego dobrze pilnowane maszyny wgryzały się już głęboko w las. Wembling poprowadził bokiem, wokół nich, a potem ścieżką biegnącą do wioski. Zobaczyli owalną polanę z grupą tubylczych chat w głębi.
- Widzi pan? To tylko opuszczona wioska - rzekł Wembling i zaczął myszkować po chatach.
Rozglądając się dokoła, Yorish zauważył bardzo dziwną rzecz: rozciągnięty między dwoma drzewami kawałek wykonanej przez tubylców tkaniny z warstwą wygładzonej gliny, pokrytej zaschniętymi w niej symbolami matematycznymi.
- Cóż to, u licha?  -  wykrzyknął.
Wembling wynurzył się z wnętrza jakiejś chaty.
- Od lat nikt tu nie mieszka - zawołał do Yorisha. - Tak czy inaczej nie mogę jej tu zostawić, bo stoi akurat na ósemce.
Yorish wpatrywał się w symbole matematyczne.
- Toż to zadanie z astronawigacji! Więc to jest wioska nauczyciela! Ale do czego mogła być potrzebna tubylcom matematyka na tym poziomie?
Odwrócił się i odszedł, kręcąc głową.
Dołączył do Wemblinga, kiedy ten wychodził z innej chaty po przeszukaniu jej wnętrza.
- Przykro mi - rzekł Yorish - ale nie wolno panu tknąć tu niczego bez pozwolenia tubylców.
Wembling dał mu żartem lekkiego kuksańca w żebra.
- Niech pan się nie wygłupia. Nie wstrzyma pan chyba całej mojej budowy z powodu tych kilku chat z trawy. Niech tubylcy wytoczą mi proces. Sąd nie wstrzyma mi prac; przyzna im jedynie równowartość tych chat, która nie przekroczy półtorej kredytki, ale proces będzie kosztował ich pięćdziesiąt tysięcy. Im szybciej wydadzą wszystkie swoje pieniądze, tym wcześniej przestaną mnie nękać.
- Mota nie jest wyłącznie do pańskiej dyspozycji - powiedział Yorish ostrym tonem. - Moje rozkazy dotyczą przede wszystkim ochrony tubylców i ich mienia, tak samo, jak mam obowiązek chronić pana i pańską własność. Może sąd nie wstrzyma panu prac, ale zrobię to ja.
Odszedł zamaszystym krokiem, zostawiwszy Wemblinga, który patrzył za nim pełnym wściekłości wzrokiem.
- Ale on myśli, że blefuje - powiedział później Smithowi. - Widzę, że skierował maszyny w stronę wioski. Niektórzy ludzie nie mogą powstrzymać się przed sprawdzaniem blefu, nawet jeśli wiedzą, że może ich to drogo kosztować.
- Czy pan zdaje sobie sprawę, że nadstawia pan karku? - spytał Smith.
- Komandor floty, który nie nadstawia karku, jest nic nie wart.

Kiedy maszyny przedarły się na polanę, na której stała wioska, ludzie Yorisha już czekali. On sam stał ze Smithem na wzniesieniu w pobliżu lądowiska i obserwował Wemblinga, który kaczym chodem podszedł do robotników, gestykulował przez chwilę i cofnął się. Jedna z maszyn ruszyła do przodu i rozniosła najbliższą chatę. Yorish dał swym ludziom sygnał do akcji. Uzbrojony oddział Floty zszedł ze wzniesienia z bronią gotową do strzału i zajął wioskę. Maszyny zatrzymały się ze zgrzytem, a kiedy Yorish i Smith zaczęli się zbliżać, Wembling wybiegł im naprzeciw jak burza.
- Czy otrzymał pan pozwolenie tubylców? - spytał Yorish.
Wiele wysiłku kosztowało Wemblinga opanowanie wściekłości.
- Mam uprawnienia! To nie pański interes, jak z nich korzystam!
- A ja uważam, że mój - rzekł Yorish. - Mamy iść z tym do sądu? Może przysądzi panu równowartość tych chat.
Następnie zwrócił się do Smitha.
- Umieścić tych ludzi w areszcie ochronnym i wstrzymać wszystkie prace na terenie budowy. Zbezczeszczono święte miejsce i musimy zastosować wszelkie środki ostrożności, żeby zapobiec buntowi tubylców.
Wrócił do swej kwatery na pokładzie "Hilna" i zabrał się do pisania raportu. Po jakimś czasie nadszedł roześmiany Smith.
- No, skończone - rzekł. - Wembling siedzi w areszcie domowym, budowa jest zamknięta, a cały jego personel i wszyscy robotnicy mają bezterminowy urlop. Robotnicy są zachwyceni, a Wemblinga ciska apopleksja. Jest pan pewien, że właśnie tego pan chciał?
- Tak, tego właśnie chciałem. Istnieje jakaś zmowa o szerokim zasięgu, której celem jest ukrywanie tutejszych szwindli Wemblinga. Znam tylko jedną osobę, która dzięki swym wpływom, może narobić tyle hałasu, by zmusić sztab do działania.
- Kogo?
- Wemblinga. Pan i ja musimy używać drogi służbowej, on zaś może kierować swe skargi przez radio wszędzie, pełnym głosem. I zrobi to, jeśli będzie dostatecznie wściekły.
- On już jest dostatecznie wściekły. Wysyła depesze jak wariat. Miałem właśnie zamiar zaproponować, żeby zamknąć stację łączności.
Yorish przecząco pokręcił głową.
- Chcę, by każdą jego depeszę przekazywano jak najszybciej. Zanim ci w sztabie zrozumieją, jak ważny jest mój raport, posypią się na nich jego skargi ze wszystkich stron. Chciałbym ich widzieć, jak tym razem odkładają sprawę Langri do szuflady!

Już od trzech tygodni na budowie Wemblinga panowała martwa cisza, kiedy Yorish ponownie odwiedził wioskę tubylców. Talitha Warr zajęła pewną dużą chatę na szpital dla dzieci i zobaczył ją tam przy pracy, lecz ona była zbyt zaabsorbowana swymi małymi pacjentami, by go zauważyć.
Zastanawiał się, czy Hort powiedział jej o rzeczowym raporcie personelu medycznego "Hilna": dzieci badane z inicjatywy Horta były rzeczywiście niedożywione i to wszystkie, a z tego, co dotychczas ustalono, za pomocą racji żywnościowych Floty nie udało się poprawić ich stanu. Eksperyment jeszcze trwał, ale prowadzący go personel mógł już fachowo potwierdzić teorię Horta: tubylcy są całkowicie przystosowani do odżywiania się mięsem kolu-fów i tylko bardzo podobny pokarm może stanowić uzupełnienie ich normalnej diety. Obecnie próbowano ustalić, co by mogło być takim uzupełnieniem.
W zagajniku na szczycie, przy końcu alei, w fotelach z tykwy siedzieli Fornri i Arie Hort, cicho ze sobą rozmawiając. Przywitali się z Yorishem i poprosili o przyniesienie jeszcze jednego fotela i tykw z napojami. Kilku starszych tubylców rozmawiało ze sobą, leżąc nieopodal w hamakach, które łagodnie kołysała morska bryza. Yorish zauważył, że dłuższe okresy pełnego zadumy milczenia przerywały ich niespieszne rozmowy i pomyślał sobie o mądrości tubylców, którą okazali, składając cały ciężar kierowania wszystkimi sprawami na barki Fornriego, a nie Starszego. Rozmawiającym w hamakach starcom nie udałoby się przeciwstawić zagrożeniu ze strony Wemblinga.
- Czy to prawda, że pańska pomoc dla nas może panu zaszkodzić? - spytał Fornri z przejęciem.
- Grozi mi się wszelkiego rodzaju surowymi konsekwencjami - odparł Yorish. - Wembling już to zrobił nie dalej, jak dziś rano. Najgorsze, co może się wydarzyć, to odwołanie mnie i surowa reprymenda. Wszystkie inne poważniejsze konsekwencje wymagać będą wyciągnięcia całego tego bałaganu na światło dzienne, a jest to ostatnia rzecz, jakiej życzyliby sobie przyjaciele Wemblinga.
- Pan komandor jest optymistą - rzekł Arie Hort. - Zapewnił wam czas na realizacje tego cennego Planu i może zapłacić za to swoją karierą we Flocie. Ma tu przylecieć jakiś admirał i pierwszą rzeczą, jaką zrobi po wylądowaniu, będzie uwolnienie Wemblinga i jego ludzi oraz aresztowanie pana Vonsha.
- Ten admirał jest akurat moim starym znajomym - powiedział Yorish z uśmiechem. - Jeśli mnie zaaresztuje, zrobi to z sympatii do mnie.
Hort z oburzeniem machnął ręką.
- Jeśli Wembling ma cokolwiek do powiedzenia w tej sprawie, a jestem pewien, że ma, przyniosą mu głowę komandora na tacy. Byłbym znacznie lepszej myśli, gdybyście jakoś wykorzystali ten czas, który dla was wywalczył komandor. Jeśli wasz Plan zakłada powstrzymywanie Wemblinga i przeszkadzanie mu, by go zmusić do wyjazdu, to mogę wam powiedzieć, że on tego nie zrobi.
Opuszczając wioskę, Hort i Yorish spotkali Talithę Warr, siedzącą na skraju plaży. Przygnębiona patrzyła na morze.
- Nie mogę tego pojąć - rzekła. - Z każdym dniem lista chorych robi się coraz dłuższa.
W czasie rozmowy z Fornri m Hort był w paskudnym nastroju i teraz wściekle naskoczył na Talithę.
- Nie pojmuje pani!? Chce pani przez to powiedzieć, że dalej pani nie rozumie, co się dzieje!? Czy pani jest ślepa!?
- Co...  co  pan  ma na  myśli?
- Cała ludność jest w początkowym stadium wycieńczenia z głodu a pani nie może zrozumieć, dlaczego lista chorych robi się coraz dłuższa. Czy pani wie, ile ta wieś złapała wczoraj kolulow? Tylko dwa i to bardzo małe. Normalnie trzeba od szesnastu do dwudziestu kolufów, żeby wyżywić wieś tej wielkości. Proszę spróbować jeść zaledwie jedną ósmą tego, co zjada pani normalnie, a zobaczymy, jaka pani będzie silna.
Chciała spojrzeć mu w oczy, lecz się nie odważyła. Przez pełną napięcia chwilę, z pozornym zainteresowaniem przyglądała się rowkom, które żłobiła stopą w mokrym piasku. Potem wstała i odeszła w stronę wsi.
- Dokąd  pani  idzie?   -  zawołał  za nią Hort.
Nie odpowiedziała. Yorish i Hort popatrzyli na siebie i ruszyli za nią. Szła w kierunku dużej chaty, której używała jako szpitala. Obaj mężczyźni czekali na dworze, podczas gdy ona chodziła od jednego dziecka do drugiego. Kiedy wyszła, jej twarz była zupełnie biała.
- Naprawdę byłam ślepa - szepnęła.
- Czy ostatnio przyglądała się pani starcom? - zapytał Hort. - Łowcy kolufów muszą mieć siłę, ponieważ polowanie wymaga znacznego wysiłku i gdy łowcy osłabną, ludzie natychmiast zaczną umierać z głodu. Łowcy więc jedzą pierwsi, a ludzie starsi, których udział w połowach jest najmniejszy, na końcu. Leżą w hamakach i wyglądają śmierci. Czy nie zauważyła pani, że ogień śmierci pali się w każdej wsi prawie co noc?
- Byłam ślepa - szepnęła jeszcze raz. - Ale dlaczego nie poznał się na tym doktor Fenell?
- W żadnej cywilizacji nie występuje niedożywienie. Prawdopodobnie jeszcze się z nim nie zetknął.
- Wuj będzie musiał sprowadzić żywność dla tubylców.
- Za późno - rzekł Hort. - Należało o tym pomyśleć przed rozpoczęciem budowy. Lekarz komandora Yorisha próbuje karmić miejscowe dzieci racjami żywnościowymi Floty. Nie udało mu się jednak znaleźć takiego jedzenia, które mogłoby je pożywić. Ludzie przyzwyczajeni do spożywania wyłącznie mięsa kolufa nie przyswajają innego pokarmu.
Talitha ukryła twarz w dłoniach.
- To moja wina. Ja podsunęłam wujowi pomysł z uzdrowiskiem. Ja go do tego namówiłam.
- Może tak, a może nie - rzekł Hort posępnie - ale nie sądzę, by komukolwiek udało się go namówić, żeby z tego zrezygnował.

Admirała Milforda Corninga, który przyleciał na pokładzie "Maldaro", krążownika dowództwa, przywitała kompania honorowa Yorisha. Admirał - stetryczały i zrzędzący oficerek, którego za plecami nazywano starą babą - zatrzymał się na szczycie trapu, by przyjąć honory wojskowe od Yorisha, a potem pomaszerował w dół i ich dłonie się zetknęły.
- Miło mi cię widzieć, Jim - rzekł.
- Dobrze pan wygląda, admirale - odpowiedział Vorish i obaj przeszli przed frontem kompanii honorowej.
- Na dziś wystarczy mi tych honorów - odezwał się Corning, kiedy zakończyli przegląd. - Teraz chodźmy gdzieś porozmawiać.
- Do twojej kwatery czy mojej? - spytał Yorish. Admirał wciągnął w nozdrza zapach morza.
- Byłem w Kosmosie przez pół roku, Jim. Chodźmy popatrzeć sobie na plażę.
Wyszli poza linię posterunków i usiedli na kamieniach tam, gdzie fale łagodnie obmywały brzeg morza u ich stóp. Stamtąd nie było widać zniszczeń spowodowanych pracami budowlanymi; najbliższy wartownik stał w odległości pięćdziesięciu metrów.
- Ładnie tutaj - zauważył Corning, ponownie wciągając w nozdrza zapach morza. - Twoim ludziom najwyraźniej tu się podoba. Ty też całkiem nieźle wyglądasz.
Przerwał.
- Jim, powiedz mi po prostu, co się tutaj dzieje.
- Nie sądzę, żeby w sztabie pokazali ci moje raporty - rzekł Yorish - i dlatego kazałem zrobić dla ciebie ich odpisy.
Wręczył je Corningowi, odszedł kilka kroków po plaży, zatrzymał się i patrzył na fale, podczas gdy admirał naprędce przeglądał raporty.
- No, dobrze - rzekł w końcu Corning. - Przejrzałem je na tyle, żeby się zorientować. Przeczytam je dokładnie wieczorem. Jaka była oficjalna reakcja?
- Żadna.
- To znaczy, oficjalnie złożyłeś te raporty, a sztab w ogóle nie zareagował?
- Nawet nie potwierdzili przyjęcia żadnego raportu. Kiedy spytałem, co zamierzają z tym zrobić, sztab po prostu mnie zbył.
Corning gwizdnął bezgłośnie.
- Całkowicie się z tobą zgadzam. To jakaś paskudna sprawa i pewnie w końcu polecą czyjeś głowy, ale to ciebie nie obchodzi. Twoim obowiązkiem jest meldować o sytuacji, co zrobiłeś. Siadaj tu.
Yorish usadowił się na pobliskim kamieniu.
- A teraz, co to za bzdura z tymi chatami tubylców?
- Zgodnie z rozkazami, jakie otrzymałem, jestem tu bezstronnym arbitrem - rzekł Yorish. - Mam tu utrzymywać spokój, to znaczy chronić Wemblinga przed jakimikolwiek ekscesami ze strony tubylców, ale również zabezpieczać tubylców przed naruszaniem ich prawa własności, świętych miejsc, obyczajów i tak dalej. Paragraf siódmy.
- Czytałem.
- Sprowadza się to do tego, że, jak sądzę, jeśli zapewni się właściwe traktowanie tubylców, nie trzeba będzie chronić obywateli Federacji i ich majątku. Te kilka chat tubylcy nazywają Wioską Nauczyciela i miejsce to ma dla nich jakieś religijne znaczenie.
- Aha! Więc to jest według ciebie to święte miejsce. Domyślam się, że Wembling wepchnął się tam i zaczął wszystko rozwalać.
- Otóż to.
- A ty go zawczasu uprzedzałeś, że musi mieć pozwolenie tubylców, lecz on wziął to za żart. Twoje postępowanie było nie tylko właściwe, ale i godne pochwały. Ale kto ci kazał zamykać Wemblinga i całkowicie wstrzymywać mu roboty? Dlaczego nie zaproponowałeś mu przeniesienia pola golfowego w inne miejsce? Gdyby na to złożył zażalenie, naraziłby się na śmiech. Wstrzymanie prac spowodowało stratę czasu i pieniędzy, więc teraz ma podstawy do skargi, a jego wpływy w kołach politycznych są ogromne.
- Zamknąłem go dla jego własnego bezpieczeństwa - rzekł Yorish.
- Dla jego... bezpieczeństwa? - powtórzył Corning jak echo.
- Sprofanował święte miejsce. Gdyby tubylcy chcieli się mścić, ja bym ponosił za to odpowiedzialność. A więc zamknąłem go pod strażą i ograniczyłem swobodę poruszania się jego robotnikom.
Corning wybuchnął śmiechem.
- A to  świetne!   Dla  jego własnego bezpieczeństwa!
W porządku, poprę to. Przypuszczam, że uda mi się uchronić cię przed rozstrzelaniem.
- A co, zamierzali mnie rozstrzelać? - spytał Yorish z uśmiechem.
- Chcieli... chcą ci zaszkodzić ile tylko się da - powiedział admirał rzeczowo. - Nie podoba mi się to, ale mam rozkazy. Zostaniesz aresztowany, wrócisz "Hilnem" na Galaxię i staniesz przed sądem wojskowym.
- Bardzo mnie to cieszy. Tylko czekam, aż będę mógł opowiedzieć o niegodziwościach Wemblinga, które zostaną oficjalnie zaprotokołowane.
- Jest to ostatnia rzecz, jakiej życzyłby sobie sztab, a jeśli się uprzesz, by rozprawa odbywała się publicznie, prawdopodobnie każą ci o wszystkim zapomnieć i dostaniesz pochwałę. A więc, upieraj się!
- Uprę się - obiecał Yorish. - Rozprawa za zamkniętymi drzwiami nic by nie dała, może tylko tyle, że dostałbym po łbie. Cieszę się, że pozostawiam Langri w godnych rękach.
- O, nie, nie w moich - rzekł Corning. - Ze mną będziesz krótko. Wszystkim zajmie się Eskadra 984, która już jest w drodze. Jedenaście statków. Sztab nie może sobie pozwolić na żadne ryzyko, żeby sytuacja na Langri nie wymknęła się spod jego kontroli. Dowódcą jest wiceadmirał Ernst Dallman. Porządny człowiek. Znasz go?

18

Mecenas Jarvis Jarnes występował przed sądem w jedyny możliwy sposób - odważnie. Chociaż sędzia, Blorr Figawn, nigdy mu tego nie powiedział, jego zachowanie przy okazji poprzednich spotkań z Jarnesem wyraźnie wskazywało, że Wysoki Sąd był chory na jego widok, a Wysoki Sąd miał dobrą pamięć. Sam Jarnes nie mógł się doliczyć, ile już razy bez powodzenia występował w sprawach ludu langryjskiego.
Pan sędzia powitał Jarnesa z rezygnacją i przez dłuższą chwilę patrzył nań wilkiem.
- Czy musimy ponownie do tego wracać, panie mecenasie Jarnes?
- Sprawa ma niesłychaną wagę, Wysoki Sądzie. Lud planety Langri...
- No, tak. Oczywiście. Ci biedni tubylcy. Gdyby tylko można było pomóc, zapewniam pana... - przerwał, a potem spytał surowo: - Cóż to jest tym razem?
- Wniosek o wydanie zakazu, Wysoki Sądzie.
- Tego mogłem się spodziewać.
- Sprawa dotyczy sposobu korzystania przez firmę Wembling and Company z jej uprawnień na Langri, Wysoki Sądzie.
- Panie Jarnes, czy pan... tego sformułowania użył pański szanowny kolega i radca firmy Wembling and Company. Czy pan znowu będzie nam zawracał głowę drobiazgami?
- Chyba nie, Wysoki Sądzie.
- Mam nadzieję. Proszę mówić dalej.
Sędzia Figawn i sekretarz sądu Wyland, który siedział poniżej wyświetlonej postaci sędziego, mieli na twarzach identyczny wyraz uprzejmego znudzenia. Na sali nie było publiczności.
- Będę się streszczał, Wysoki Sądzie - obiecał Jarnes. - Wnoszę o wydanie nakazu przerwania prac i dokładne sprawdzenie klauzuli w uprawnieniach firmy Wembling and Company, dotyczącej zasobów naturalnych.
- Znowu? - spytał uprzejmie sędzia.
- Stawką jest istnienie całej ludności planety, Wysoki Sądzie. Tubylcy są w rozpaczliwym położeniu. Mam dowody...
- Doskonale wiem, w jakim są położeniu, mecenasie Jarnes. Mówi mi pan o tym bezustannie i choć bez wątpienia mam pewne wady, nie zaliczyłbym do nich braku pamięci. Nikt też nie współczuje im bardziej ode mnie. Niestety muszę stosować się do obowiązującego prawa i przestrzegać postanowień sądu drugiej instancji. Co pan teraz kwestionuje?
- Pola golfowe, Wysoki Sądzie.
- Pola golfowe? - powtórzył z niedowierzaniem sędzia.
- Tak, Wysoki Sądzie. Firma Wembling and Company planuje budowę pewnej liczby pól golfowych o dużych wymiarach, można by nawet powiedzieć, że te wymiary są absurdalnie duże. Liczba tych pól znacznie przekracza ewentualne potrzeby znajdującego się w budowie uzdrowiska, a większość z nich zlokalizowano w niczym nie uzasadnionej, znacznej odległości od uzdrowiska. Jest to niewątpliwie wybieg, Wysoki Sądzie. W ten sposób próbuje się zamaskować bezprawne zagarnięcie gruntów, czego konsekwencją będzie dalsze zagrożenie egzystencji ludności tubylczej, a firma Wembling and Company zamierza...
Sędzia pogroził mu palcem.
- Opinia rzecznika powództwa nie stanowi dowodu. Czy może pan udowodnić, że to wybieg?
- Zanim wyjdą na jaw prawdziwe intencje firmy Wembling and Company, będzie za późno na jakiekolwiek nakazy sądowe.
- Musimy określać sytuację na podstawie znanych faktów, mecenasie Jarnes. Projekt firmy Wembling and Company dotyczy budowy ośrodka wczasowego. Przypuszczam, że wszystko jest w porządku, jeśli wczasowicze chcą sobie pograć w golfa, a sąd drugiej instancji potwierdził, że klauzula uprawnień firmy Wembling and Company dotycząca korzystania z zasobów naturalnych tej planety, pozwala tej firmie legalnie zbudować i prowadzić uzdrowisko. Proszę wystąpić z nowym powództwem, jeśli może pan to uczynić.
- Istnieją dwa zagadnienia, Wysoki Sądzie. Po pierwsze, czy uprawnienia pozwalają na budowę pól golfowych, a jeśli tak, to po drugie, czy pozwalają na budowę pól golfowych w tak bezsensownej liczbie i na tak nieuzasadnioną skalę, co pociąga za sobą konieczność wycięcia znacznych obszarów lasu, Wysoki Sądzie. Innymi słowy, te pola golfowe, które firma Wembling and Company zamierza zbudować na podstawie swych uprawnień do korzystania z zasobów naturalnych, w konsekwencji doprowadzą do bezsensownego zniszczenia tych zasobów.
- Czy pan to zbadał?
- Tak, Wysoki Sądzie. Nie znalazłem żadnego orzeczenia sądu, które znalazłoby tutaj zastosowanie.
- A więc muszę uznać pola golfowe za część ośrodka wczasowego i za inwestycję zgodną z uprawnieniami. Proszę mi wierzyć, serdecznie współczuję tubylcom, ale nie mogę tworzyć praw, które działałyby na ich korzyść. Będzie pan musiał zwrócić się o nakaz bezpośrednio do sądu drugiej instancji, ale wątpię, czy spełni pańską prośbę.
- Tak, Wysoki Sądzie. Pomyślę o tym. Ale w takim razie proszę o rozważenie możliwości wydania zakazu, aby firma Wembling and Company nie mogła dalej naruszać równowagi ekologicznej planety Langri.
Sędzia patrzył nań przez chwilę zdumiony. Potem uśmiechnął się.
- Bardzo chytrze, mecenasie. Proszę powiedzieć mi szczerze, czy na tym etapie firma Wembling and Company może kontynuować swoją działalność bez dalszego naruszania równowagi ekologicznej planety Langri w jakiejkolwiek formie?
- Zakaz dotyczyłby tylko nowych form działalności, Wysoki Sądzie.
- Na przykład, pól golfowych?
- No, cóż... - odparł niepewnie Jarnes.
- Ekologia to bardzo pojemne słowo, panie mecenasie. Obejmuje bardzo wiele rzeczy, między innymi to, co firmie Wembling and Company przyznał już sąd drugiej instancji. Czy jeśli wydam tej firmie zakaz dalszego naruszania równowagi ekologicznej na Langri, nie będzie to naruszeniem praw już przyznanych? Jeśli turysta bierze głęboki oddech, czyż nie zmienia tym samym równowagi ekologicznej? Przecież wdychany przezeń tlen zamienia się w dwutlenek węgla. Nie, panie mecenasie, sąd drugiej instancji potwierdził prawo firmy Wembling and Company do budowania i prowadzenia uzdrowisk na planecie Langri, a moje kompetencje nie pozwalają mi zmieniać tego prawa. Ci biedni tubylcy, wiem, ale ja oczywiście muszę przestrzegać prawa i stosować się do decyzji sądu drugiej instancji. Czy są jakieś obiecujące możliwości na froncie politycznym?
- To sprawa bardzo niepewna, Wysoki Sądzie. Zbyt wielu polityków jest zainteresowanych niesprawiedliwością, jeśli tylko mogą zbić na niej jakiś kapitał polityczny.
- Z pewnością - rzekł sędzia współczująco. - Ale z prawem jest jedna pocieszająca rzecz. Jeśli ktoś zada mu pytanie, odpowie. Może odpowiedzieć, że nie wie, lecz przynajmniej zawsze coś powie.
- Niemniej jednak, prawo pozwala unicestwić całą ludność pewnej planety jedynie dlatego, żeby firma Wembling and Company mogła mieć dochodowe uzdrowisko.
Sędzia zmarszczył brwi i popatrzył na Jarnesa z zakłopotaniem.
- Mhm... uprawnienia do korzystania z zasobów naturalnych nie powinny prowadzić do eksterminacji istnień ludzkich. Jeśli może pan to ująć w formie pozwu, niezwłocznie udzielę panu pomocy.
- Próbuję już od miesięcy, Wysoki Sądzie. Nic mi nie wychodzi.
- Niestety, nie ma sposobu, abym ja albo jakiś inny sędzia przyjął do rozpatrzenia pozew, którego nie można sformułować. Wielka szkoda, ale taka jest prawda. Biedni tubylcy...

19

Admirał Ernst Dallman podszedł do okna, co robił bardzo często od czasu, gdy Wembling oddał mu na biuro ukończone skrzydło budynku uzdrowiska, wyjrzał i zaczął obserwować kolorowe punkciki na horyzoncie. Były to łodzie myśliwskie tubylców. Pod ręką trzymał lornetkę, której używał, gdy chciał bliżej im się przypatrzeć.
- Wylądował "Spolon", panie admirale - odezwał się głośnik interkomu. - Kapitan Protz jest już w drodze.
Dallman rzucił przez ramię podziękowanie w stronę interkomu i znów pomyślał, że będzie musiał zrezygnować z tego młodego chorążego, który trzymał służbę przy biurku koło wejścia. Wprawdzie dobrze wykonywał swoje obowiązki, ale z każdym dniem mówił coraz bardziej zgrzytliwym głosem. Taki nieprzyjemny głos, który nagle wdzierał się jak intruz w najbardziej skryte myśli oficera dowodzącego, mógł obniżyć jego sprawność o pięćdziesiąt procent.
Podniósł lornetkę do oczu i obserwował łodzie myśliwskie, póki nie usłyszał dochodzących z korytarza głosów.
- Udał się urlop, panie kapitanie? - spytał chorąży.
- Jak zwykle - odparł kapitan Protz.
Następnie wszedł przez otwarte drzwi i zamknął je za sobą. Dallman podszedł doń, by się przywitać, Protz zasalutował i dotknęli się dłońmi.
- Co "jak zwykle"? - spytał Dallman.
- Jak zwykle? Aha, pan myśli o... Tak. Urlop jak zwykle. Tłoczno i te okropne, rodzinne wizyty.
Dallman usiadł za biurkiem i wskazał fotel Protzowi, który zmęczony natychmiast się w nim zagłębił.
- A więc zrobiłem to - rzekł. - Podrzuciłem odpisy traktatu oraz raportów pańskich i Yorisha całej opozycji politycznej i wszystkim ważniejszym agencjom prasowym i publicystycznym. Ale nie mam większej nadziei. Kiedy rozmawiałem z adwokatami tubylców, okazało się, że próbowali robić już coś podobnego. Jednakże... jeśli będzie się o tym mówiło dostatecznie często, ktoś może zacząć w to wierzyć.
- Jak my uderzymy tym w nich po raz drugi, ktoś ewentualnie może dać się przekonać - zgodził się Dallman. - Niestety, kiedy nastąpi wybuch, jeżeli w ogóle nastąpi, będzie o wiele za późno. Czy adwokatom zabrakło już inwencji? Przez cały czas pańskiej nieobecności nie zaatakowali Wemblinga żadnym zakazem.
- Nie zwierzali mi się. A może tubylcom skończyły się pieniądze. I dlatego Wembling mógł już aż tyle zrobić. Poza tym ta jego technika budowlana. Po drodze zatrzymałem się, żeby sobie popatrzeć. Rozwijają folię, skrapiają ją i nagle staje się twarda jak metal, tak przynajmniej twierdzi majster. Dla mnie to nadal wygląda jak folia. Przy takim tempie Wembling będzie mógł otworzyć swój interes już za parę tygodni. Niemniej, jeśli jakiś polityk odważy się...
Dallman pokręcił głową z kamiennym wyrazem twarzy.
- Musiałby to zrobić już, bo będzie za późno. Niech pan spojrzy. Podszedł do okna, a za nim Protz.
- Widzi pan te łodzie myśliwskie na wysokości przylądka? - spytał Dallman.
- Tak, ale co pan ma na myśli?
- Nic jeszcze nie złapały. Obserwuję je całymi godzinami. Codziennie tam są, cierpliwie szukają tu i tam, ale nigdy jeszcze niczego nie złapały. Tubylcy umierają z głodu.
- A Wembling nie może ich karmić? - spytał Protz.
- Jeszcze nie znaleźliśmy pokarmu, który by mogli lub chcieli jeść. To dumni ludzie, Protz, i nie chcą jałmużny, szczególnie od Wemblinga. Są przy tym zdumiewająco pogodni. Wierzą, że Plan pozwoli im pozbyć się Wemblinga i jego uzdrowiska.
- Czy już pan ustalił, na czym on polega? 
Dallman przecząco pokręcił głową.
- Mam tylko nadzieję, że jeśli zawiedzie, a musi tak się stać, tubylcy nie stracą głowy i nie zaatakują nas. Byłby to najsmutniejszy dzień dla Floty, gdybyśmy musieli masakrować głodujących tubylców, żeby chronić brudne interesy jakiegoś Wemblinga.
- Idzie na górę pan Wembling - zgrzytnął chorąży przez interkom. Protz skierował się ku drzwiom.
- Przepraszam, ale jeszcze się nie rozpakowałem.
- Niech pan idzie - rzekł Dallman. - Ja też chciałbym teraz móc dokądś pójść i coś rozpakowywać.
Protz otworzył drzwi i wyszedł. Dallman usłyszał głos Wemblinga.
- O, witam, kapitanie! Urlop się udał? 
A potem odpowiedź Protza:
- Tak, bardzo, dziękuję. 
Wszedł Wembling.
- Dzień dobry, Ernie.
- Dzień dobry, Harlow.
Wembling podszedł powoli do biurka Dallmana i z trzaskiem rzucił nań teczkę.
- Mam tu jeszcze trochę papierkowej roboty dla ciebie. Zejdziesz do klubu na drinka?
Dallman z roztargnieniem wziął teczkę do ręki, a następnie z powrotem ją położył.
- Czemu nie?
Górne kondygnacje wykończonego skrzydła wykorzystywano jako biura. Na dolnym poziomie zaś znajdowała się sala klubowa dla personelu kierowniczego Wemblinga i oficerów Floty. Wembling używał tej sali do szkolenia kelnerek, kucharzy i barmanów dla potrzeb przyszłego uzdrowiska. Dallman zwykle unikał tego miejsca - to ciemne wnętrze było zawsze pełne członków personelu, którzy akurat mieli wolny czas, a jękliwe zawodzenia i brzdąkanie muzyki były czasem tak głośne, że drżała podłoga w jego biurze dwa piętra wyżej.
Ale kiedy wszedł Wembling, muzyka przycichła i zapalono światła. Podbiegła do nich z powitaniem hostessa i dała znak kelnerce, a gdy dotarli do spiesznie posprzątanego stolika, który zwykli zajmować, kelnerka już tam czekała z ich ulubionymi drinkami. Dallman usiadł, a Wembling schwycił kelnerkę za rękę.
- Ernie! - wykrzyknął. - Nie zauważyłeś! Przyszły mundurki! Jak ci się ten podoba?
Obrócił kelnerkę dookoła jak modelkę. Dla Dallmana mundurek ten wyglądał jak kilka błyskotek i falbanek zawieszonych na nagim ciele, ale nic nie powiedział.
Wembling puścił kelnerkę i rzucił się w stronę innej, która akurat przechodziła.
- Momencik, Farica. A jak ci się ten podoba, Ernie? Nie mogę się zdecydować. 
Dallman pomyślał, że mundurek ten wygląda tak samo, jak poprzedni, tyle że miał inny układ falbanek. Wembling obrócił kelnerkę - on niesłychanie serio, ona zaś rozchichotana. W końcu usiadł i patrzył za nią, jak odchodziła.
- Będziesz miał kilka sal klubowych i jadalni - rzekł Dallman. - Przecież kelnerki w każdej z nich mogą nosić jakiś charakterystyczny mundurek.
- Jasne! Że też wcześniej nie przyszło mi to do głowy!
W milczeniu sączyli swoje drinki, a Dallman, patrząc przez szczelinę w ciężkich draperiach, obserwował punkciki koloru na horyzoncie: z bohaterską cierpliwością głodujący tubylcy przemierzali wody w poszukiwaniu kolufów, które już dawno temu musiały przenieść się zupełnie gdzie indziej.
Wembling odstawił pustą szklankę i podniósł dwa palce do góry. Kelnerka tylko czekała na ten sygnał i pośpieszyła z nowymi drinkami.
- Miałem dziś rano kłopoty na czwórce - rzekł Wembling. - To, co zwykle: przekradł się jakiś tubylec i zatrzymał roboty. Nie mógłbyś postawić tam więcej wart?
Dallman zaprzeczył ruchem głowy.
- Po prostu mam za mało ludzi.
- Te dranie zmieniają taktykę. Teraz już się nie kładą i nie czekają, aż się ich wyniesie. Biegają i zmuszają robotników, żeby ich łapali. Ten z czwórki zatrzymał pracę na pół godziny. Naprawdę nie mógłbyś tam postawić więcej wart?
Dallman ponownie pokręcił głową.
- Nie. Tego się nie da zrobić.
- Robisz dobrą robotę, Ernie. Właśnie chwalę cię przed sztabem Floty. Ale bądź kolegą, zajdź po południu na budowę numer cztery i sam zobacz, dlaczego ci tubylcy nieustannie się tam przedostają. 
- Po co zakładasz te idiotyczne pola golfowe na całej planecie? - spytał Dallman. - Gdybyś prowadził prace budowlane w jednym miejscu, zapewniłbym im dostateczną ochronę.
- Ernie, trzymaj się z dala od polityki i prawa - rzekł Wembling, uśmiechając się przebiegle. - Jesteś inteligentny i masz zdolności, ale nie w tym kierunku.
Dallman dobrodusznie wzruszył ramionami i nic nie odpowiedział, chociaż pomyślał sobie, że w galaktyce byłoby znacznie lepiej, gdyby rzeczywiście ludzie byli mniej inteligentni i zdolni w tym kierunku. Łodzie myśliwskie halsowały w stronę brzegu i mógł już dostrzec ciemne linie kadłubów, rysujące się poniżej żagli.
- A propos - powiedział nagle Wembling - co się stało z komandorem Yorishem?
- Kiedy ostatni raz o nim słyszałem, awansowano go na dowódcę "Hilna", z którym wybierał się na manewry.
-  To znaczy...  nie wyrzucili go? 
Teraz  Dallman chytrze się uśmiechnął.
- Przeprowadzili w jego sprawie dochodzenie, a potem udzielili mu pochwały za właściwą postawę w trudnej sytuacji. Przypuszczam, że roztrąbienie tej sprawy nadałoby jej większy rozgłos niż mogłyby sobie życzy e pewne osoby, a więc poklepano Vorisha po ramieniu i kazano mu o wszystkim zapomnieć. Mogę się mylić, wszak nie mam pojęcia o polityce i prawie. A co, chciałeś, żeby go wyrzucono?
Wembling wydawał się być zaskoczony.
- Ja? Skądże! Nie mam nic przeciwko niemu. Nic by mi to nie dało. Obaj mieliśmy coś do zrobienia, ale on wybrał niewłaściwą drogę. Gdyby go wykopali, sam dałbym mu pracę. To dobry człowiek i rozumiał tych biednych tubylców, a ja takiego kogoś mógłbym wykorzystać. Będę miał tutaj ogromne przedsiębiorstwo i są mi potrzebni wszyscy dobrzy ludzie, których tylko uda mi się ściągnąć.
Jeśli miałbyś zamiar odejść z Floty, Ernie, wracaj na Langri.  Mam dla ciebie prace.
- Dziękuje, będę o tym pamiętał. Wembling dopił drinka, klepnął obiema rakami w blat stolika i podniósł się.
- Pójdziesz ze mną na czwórkę po południu?
- Cały dzień mam wypełniony, ale kogoś poślę. Wembling skinął głową i odszedł, kołysząc się jak kaczka. Dallman przez, jakiś czas trzymał szklankę z drinkiem w dłoni i obserwował halsujące łodzie myśliwskie. Zaraz  po wyjściu Wemblinga muzyka zaczęła grać głośniej, a taniec, który jej towarzyszył był coraz bardziej niepokojąco zwariowany,  więc  Dallman  uciekł w  końcu do swego biura. Znów stanął przy oknie i obserwował łodzie. Przez pół dnia zastanawiał się, co ma zrobić ze wspólnym raportem Arica Horta i Talithy  Warr.  Podawał on liczby zgonów w poszczególnych wsiach w ciągu ostatniego miesiąca oraz zawierał oficjalnie potwierdzone oświadczenie własnego lekarza Wemblinga, dotyczące stanu fizycznego tubylców. Przedstawiał również niewesołe prognozy na temat przyszłych zgonów. Był to wzorowy raport: obiektywny, zwięzły i podawał sprawdzalne Takty, lecz gdyby przekazał go sztabowi, jak to robił z poprzednimi raportami, wraz z listem przewodnim, podkreślającym, że prace związane z budową uzdrowiska Wemblinga prowadzą do eksterminacji tubylców, sztab odłożyłby  go do szuflady.
Ci w sztabie niewątpliwie pragnęli, żeby przestał się upierać i skończył z tym, ale nie śmieli powiedzieć mu tego wprost. Zgodnie z otrzymanymi rozkazami, Dallman miał chronić tubylców oraz zapewnić Wemblingowi możliwość korzystania ze swych uprawnień, lecz rozkazy nie uwzględniały tego, że obie te sprawy nie dadzą się ze sobą pogodzić.
Gdzieś w wyższych sferach władzy politycznej były osoby, które w porozumieniu z Wemblingiem pogwałciły traktat oficjalnie zawarty przez ich rząd, a jeśli dowiedzą się o dylemacie Dallmana, nieźle się wystraszą. Wykorzystają wszystkie swoje wpływy, by odłożyć do szuflady takie raporty i zatrzymać je tam, pozwalając zginąć całemu ludowi, gdyż jego uratowanie byłoby równoznaczne z ujawnieniem ich udziału w czynie przestępczym. W końcu wybuchnie skandal i wszyscy weń zamieszani będą zniszczeni, z wyjątkiem Wemblinga.
Jednak stanie się to za późno.
Kłopot Dallmana polegał na tym, żeby wysłać raport tam, gdzie zostanie właściwie zbadany i gdzie rozpocznie się odpowiednie działanie, a jeśli takie miejsce istniało, żadna z osób, z którymi kontaktował się w tej sprawie, nie wiedziała, gdzie się ono znajduje.
W końcu zrezygnowany zabrał się do pracy nad plikiem papierów leżących na biurku.
Było już dobrze po południu, kiedy do jego świadomości dotarł coraz bliższy, wibrujący gwizd silników podchodzącego do lądowania statku kosmicznego. Od tego przeraźliwego ryku zatrząsł się cały budynek, gdy statek przeleciał nad nim na niewielkiej wysokości. Ledwie go Dallman ujrzał, poderwał się i podskoczył do drzwi.
Dyżurny podchorąży wyglądał spod swego biurka z pobladłą twarzą. Wygramolił się stamtąd na czworakach i podniósł się.
- Co to było, panie admirale? - spytał zakłopotany.
Dallman przebiegł koło niego bez słowa. Na dworze kilku robotników gramoliło się spod jakiejś maszyny budowlanej. Kierowca Wemblinga jeszcze znajdował się pod jego pojazdem. Dallman wyciągnął go stamtąd i jak najszybciej kazał się zawieźć na lądowisko.
Kapitan Protz stał na szczycie trapu swego statku i ze złością patrzył w dal.
- Gdzie on wylądował? - zawołał doń Dallman.
- Gdzieś w lesie - rzekł Protz. Jego twarz była czerwona od gniewu.
- Co to za idiota?
- Nie wiem. Może spróbowalibyśmy to ustalić.
- A kiedy już ustalimy, chcę dostać licencję kapitana tego statku. Nie poprosił o zezwolenie, pogwałcił wszystkie przepisy i wylądował przynajmniej dwadzieścia kilometrów
od lądowiska.
W wyniku dochodzenia, które trwało całe pięć minut, ustalono dwie rzeczy: statek nie należał do Floty, a szef zaopatrzenia budowy Wemblinga nic o jego przybyciu nie wiedział - nie spodziewał się żadnego statku. Tymczasem helikopter zwiadowczy ścinał czubki drzew w pobliżu przypuszczalnego miejsca lądowania nieznanego statku, lecz pilot nie znalazł żadnego śladu.
- Może to oznaczać tylko jedno - rzekł Dallman - tubylcy mają gości.
- Dlaczego pan tak uważa?
- Myślę, że lądowanie nie było ani nieudolne, ani przypadkowe. Statek zachowywał się tak celowo, by uniknąć przechwycenia. Tubylcy zapewne zdążyli już dokładnie go ukryć, co oznacza, że ani helikopter zwiadowczy, ani patrole naziemne nie mają zbyt wielkich szans znalezienia go. Powiedzmy, jedną na milion.
- Poszukiwania naziemne i tak już się rozpoczęły - rzekł Protz. - Ja bym nie wydał ludziom rozkazu przeszukiwania tego lasu. Tak czy inaczej, nie sądzę, żeby na Langri był jakiś przenośny wykrywacz.
- Ja z  całą pewnością nie słyszałem,  żeby tu było coś takiego.
- Z  czym ten obcy  mógł przyjechać  do tubylców?
- A  może  przemycają  broń?   -  podsunął Dallman.
- W takim razie - mruknął Protz z wyraźnym niezadowoleniem - musimy przeprowadzić poszukiwania na-o ziemne. Ale jeśli nawet znajdziemy statek, broń będzie już wyładowana i ukryta.
- Jeżeli nas zaatakują, musimy ich rozgromić - rzekł przygnębiony Dallman. - Miałem nadzieję, że moje zadanie uda się wykonać bez jednego strzału do tubylców. O wiele bardziej bym wolał strzelać do Wemblinga.

20

Szeroki pas światła otaczał cały teren budowy, a na lądowisku każdy statek stał we własnym owalu jasności. Na jego skraju widać było garbatą sylwetkę helikoptera zwiadowczego z jego charakterystyczną, małą kabiną, umieszczoną na olbrzymiej, okrągłej obudowie turbiny. Kiedy zbliżali się tam Dallman z Protzem, pilot helikoptera zeskoczył na ziemię i zasalutował.
- Mogę startować w każdej chwili, panie admirale - rzekł.
- Szkoda, że Langri nie ma księżyca - zauważył Protz, rozglądając się dokoła. - Pięknie by wyglądała w jego świetle.
- Niech pan to powie Wemblingowi - rzekł Dallman - to zbuduje księżyc.
Weszli do kabiny helikoptera, który wystrzelił stromo do góry i mknął wzdłuż wybrzeża, stale się wznosząc. Patrząc w dół w zupełną czerń, Dallman zauważył nagle jakąś plamkę światła na horyzoncie. Nabierając wysokości, widzieli coraz więcej takich plamek. 
Dallman dotknął ramienia pilota.
- Czy  możemy zbliżyć się do nich?  - spytał.
Polecieli w dół, jak do przepaści i sunęli nad wsią na niewielkiej wysokości, a plamki światła zmieniły się w rzędy ognisk, które rozświetlały swym blaskiem cały owal wsi. Panowała tam jakaś ożywiona bieganina, ale Dallman nie miał pojęcia, z jakiego powodu.
- Uważa  pan,   że  to  nienormalne?   - spytał pilota.
- Całkowicie nienormalne, panie admirale. Swój wieczorny posiłek jedzą o zmierzchu, po powrocie łodzi myśliwskich. To znaczy, jeśli jest coś do jedzenia. Czasami nie ma. Kiedy skończą kolację, można oblecieć całe wybrzeże i nie zobaczyć nawet jednego błysku światła poza miejscami, gdzie prowadzi się budowę.
- To wstyd, że tak mało wiemy o tubylcach - rzekł Dallman. - Nigdy nie wiem, o czym myśli Fornri i wątpię, by Arie Hort lepiej ode mnie go rozumiał. Urząd Kolonialny powinien był wysłać zespół naukowców, żeby przeprowadzili nad nimi badania. Nic panu nie przychodzi do głowy? - zwrócił się do Protza.
- To daje dużo do myślenia, ale niech mnie kule biją, jeśli wiem o co tu idzie.
- A ja sądzę, że wiem - rzekł ponuro Dallman. - Po  południu   wylądował  jakiś  obcy  statek i dziś żaden tubylec nie będzie spał. Przygotowują się do czegoś. Wracajmy lepiej i my również zabierzmy się do przygotowań. Pilot zawrócił. Kiedy znaleźli się na lądowisku, Dallman skierował się ku granicy terenu i przeszedł kilometr wzdłuż stanowisk wart, myśląc o tajemniczym spokoju tej nocy. Protz podążał za nim w  milczeniu.
- Zamierza pan podwoić warty? - spytał w końcu.
- Czy mógłby pan opracować taki układ zmiany wart, żeby wszystkie znalazły się na służbie od czwartej zero zero?
- Oczywiście.
- A więc zróbmy to tak. Ponieważ większość tubylców znajduje się jeszcze we wsiach, powinno minąć co najmniej kilka godzin, zanim tutaj cokolwiek się wydarzy. Wyciągnę Wemblinga z łóżka. Powiem mu, by niezwłocznie wydał polecenia - jego ludzie będą mieli jutro dzień wolny i muszą pozostać w swych kwaterach aż do odwołania. Dotyczy to również Wemblinga. Jego kantyna może już zabierać się do przygotowywania prowiantu dla ludzi przebywających w kwaterach.
- Wembling się wścieknie - rzekł Protz.
- Na mnie niech się lepiej nie wścieka. Chcę, żeby natychmiast zawiadomiono wszystkich kierowników budów. Tymczasem zapomnimy o polach golfowych i skrócimy linie wart tak, by mogły skutecznie osłaniać robotników i sprzęt. Każę również zaopatrzeniu zorganizować podręczne magazyny broni na każdej budowie, żeby w razie potrzeby uzbroić robotników.
Wrócili na lądowisko, a Dallman podszedł do czekającego pojazdu i wsiadł doń.
- Rano najpierw zobaczę się z Hortem - rzekł. - A także z siostrzenicą Wemblinga, jeśli przyjdzie. Niech mi pan powie, co by pan zrobił na miejscu tubylców, żeby wstrzymać Wemblingowi roboty?
- To proste. Zabiłbym go.
- W porządku - rzekł Dallman z niechęcią. - Dam mu uzbrojoną wartę.
Dallman spał na siedząco przy biurku. Od czasu do czasu budził się, by wysłuchać meldunku, ale nic ciekawego nie meldowano. Wszystkie większe wsie tubylców były oświetlone licznymi, małymi ogniskami, ale nikt nie zauważył, by tubylcy poruszali się gdzie indziej. W końcu Dallman postanowił nie przyjmować więcej meldunków i przespać się trochę.
Obudził go zgrzyt interkomu i przypomniał mu, że poprzedniego dnia postanowił zastąpić chorążego kimś innym.
- Panie admirale, zameldował się kapitan Protz z panną Warr i panem Hortem.
Dallman ruszył się sennie, ziewnął i opuścił nogi na podłogę.
- Proszę ich tu przysłać.
Wstał, żeby przywitać się z nimi, a Protz pomógł mu ustawić krzesła i cała trójka usiadła.
- Miło, że państwo przyszli - rzekł Dallman. - Bardzo chciałbym wiedzieć, co się dzieje.
Hort i panna Warr popatrzyli na siebie z zakłopotaniem, a potem obojętnie spojrzeli na Dallmana.
- Państwo niewiele nam pomogą - rzekł Protz. - Nic nie wiedzą o tych ogniskach. Nawet nie wiedzieli, że wczoraj przyleciał ten statek.
- Czy tubylcy wspominali o przylocie jakiegoś statku? - spytał ich Dallman. Pokręcili przecząco głowami.
- Czy wczoraj nie zauważyli państwo czegoś niezwykłego w zachowaniu tubylców?
- Byli tylko głodniejsi niż przedwczoraj, ale to nic niezwykłego - rzekł Hort. - A co z tym statkiem?
- Wiem tylko tyle, że przyleciał - odparł Dallman. - Wylądował w lesie, jakieś dwadzieścia kilometrów od brzegu morza.
Machinalnie wstał i podszedł do okna.
- Jak to się stało, że państwo nic nie wiedzą o tych ogniskach? - spytał. - Przecież zwykle pozostajecie we wsi jeszcze po zapadnięciu zmroku.
- Zwykle - przyznał Hort - ale wczoraj... wydawało mi się to całkiem naturalne, lecz kiedy teraz o tym myślę... w każdym razie odprowadzono nas stamtąd po południu.
- Czy poproszono was o opuszczenie wsi? 
- Nic podobnego. Fornri powiedział, że idzie do sąsiedniej wsi i zaproponował, że odprowadzi nas do ośrodka. Jeśli w ten sposób chciał się nas pozbyć, muszę przyznać, zrobił to bardzo zgrabnie. A co to były za ogniska?
Dallman ponownie odwrócił się w stronę okna. Przez chwilę patrzył na horyzont, a potem pochylił się w przód wytężając wzrok.
- Spójrzcie!  - wykrzyknął. Cała trójka podbiegła do okna.
- Co się stało?  - spytał Protz.
- Proszę spojrzeć na horyzont na wysokości przylądka.
- Tam nic nie ma - oświadczył Protz.
- Słusznie.
Po tylu godzinach niepewności Dallman był w fatalnym nastroju.
- Od czasu, gdy tu przybyłem - rzekł - codziennie na wysokości przylądka widziałem flotę myśliwską - do dziś.
- Miałem właśnie to panu powiedzieć - rzekł z żalem Protz. - Pilot helikoptera zwiadowczego zameldował przed chwilą, że dziś nie wypłynęła żadna łódź.
- Aha, rozumiem. Wczoraj przylatuje jakiś dziwny statek. Dzisiaj wszyscy tubylcy na Langri biorą sobie wolny dzień. Co oni robią?
- Pilot powiedział mi tylko, że zbierają się po większych wsiach - odparł Protz.
- W tej sytuacji możemy zrobić tylko jedno. Szczerze sobie porozmawiamy z Fornrim.
- Ilu ludzi chce pan wziąć?
- Pójdziemy sami, chyba że panna Warr i pan Hort zechcą nam towarzyszyć. Nie będziemy naciskać tubylców. Po prostu poprosimy, żeby zrobili nam przysługę i udzielili informacji. 
Zatoczyli szeroki łuk, by zbliżyć się od morza i dyskretnie wylądować na plaży pod wsią. Pilot został przy helikopterze. Dallman powoli wspinał się zboczem w stronę wsi, a jego śladem podążali Protz, Hort i panna Warr. Kiedy doszli do miejsca, w którym pierwsza łukowata ulica poprzeczna przecinała główną aleję, Dallman zatrzymał się i rozejrzał dokoła z niedowierzaniem.
Tubylcy byli ubrani w odświętne stroje i wszędzie panowała uroczysta atmosfera. Powitali swych gości z uśmiechami na twarzach i rozstępowali się z szacunkiem, kiedy ci szli powoli główną aleją. Choć ich wygląd zdradzał wycieńczenie, wydawali się nie tyle radośni, ile wręcz szczęśliwi.
Na centralnym placu paliły się ogniska do gotowania potraw. Kiedy tam dotarli, Dallman ponownie zatrzymał się i z uznaniem wciągnął w nozdrza powietrze.
- Głodują - rzekł - ale z całą pewnością w wielkim stylu. To pachnie wspaniale.
- Bo też i jest doskonałe - z goryczą powiedział Hort. - O ile jest. Tubylcom jedynie to pozostało: zapach.
- Wystarczy, żeby mi przypomnieć o nie zjedzonym śniadaniu - z humorem rzekł Dallman.
Szli dalej, a po drugiej stronie placu Dallman zatrzymał się nagle.
- Do diabła!  - wyrwało mu się.
Stali, patrząc w zdumieniu na centralną aleję. N a szczycie wzgórza, na którym leżała wioska, przed jednym z większych domów stali w kolejce spokojnie czekający tubylcy.
Wówczas dojrzał ich Fornri. Spiesznie skierował się w ich stronę. Dallmanowi trudno było wywnioskować, czy ich obecność zaalarmowała Fornriego, czy też rozgniewała. Jego twarz była bez wyrazu.
- Po co tu przyszliście? - spytał.
- Popatrzeć sobie - odparł Dallman. 
- Dawniej nie wtrącaliście się do życia mego ludu. Czyżby się coś zmieniło?
- Ależ skądże - rzekł Dallman. - Nie mamy zamiaru się wtrącać.
- W takim razie wasza obecność tutaj jest niepożądana. To, co się tu dzieje, dotyczy wyłącznie nas.
- Wszystko, co się dzieje na tej planecie, dotyczy również mnie - powiedział stanowczo Dallman. - Pragnę dowiedzieć się, co tu się dzieje.
Popatrzyli na siebie - admirał Floty Kosmicznej i langryjski tubylec - a Dallman nie wątpił, że to właśnie on był bardziej zdenerwowany z tej dwójki. Milczenie wydawało się trwać wiecznie. W końcu odezwał się Fornri.
- Wiem, że jest pan dobrym przyjacielem mego ludu. Wy wszyscy tacy jesteście, ale pan ma ponadto obowiązki i pan odpowiada za innych. Obawiamy się, że pan Wembling chce się dziś wtrącić do naszych spraw.
- Nie będzie się wtrącał - obiecał mu Dallman. - Zamknąłem go i wszystkich robotników w kwaterach. Jeśli to, co robicie, dotyczy wyłącznie was samych, nikt nie będzie się wtrącał.
- Bardzo dobrze.
Fornri zamilkł, a potem z dumą rzekł:
- Przeprowadzamy wybory.
- Wybory?
Dallman poczuł, jak ręka Protza zaciska mu się na ramieniu. Odwrócił się i spojrzał nań pytająco. Tak samo patrzyli na siebie panna Warr i Hort.
- Wybieramy delegatów na zjazd konstytucyjny - rzekł Fornri.
Dallman spojrzał obok Fornriego na kolejkę czekających tubylców. Pomyślał sobie: "Jaka wspaniała oprawa wyborów!" Wakacyjny nastrój, piękny widok na morze, przygotowania do uroczystości, obywatele czekający na swą kolej przed komisjami wyborczymi w utkanych z trawy chatach - zasady demokracji nigdy jeszcze nie miały tak wspaniałej oprawy.

Nikt się nie odzywał. Prawdopodobnie żadne z nich nie mogło mówić ze wzruszenia - Dallman z całą pewnością nie mógł.
- Kiedy uchwalimy konstytucję - kontynuował Fornri - wybierzemy rząd. A potem poprosimy o członkostwo w Galaktycznej Federacji Niepodległych Planet.
- Czy to zgodne z prawem? - wyrwało się Protzowi.
- Tak, zgodne. Działamy w porozumieniu z naszym adwokatem.
- Czy to Plan? - z przejęciem zapytał Hort.
- To należy do Planu - rzekł Fornri. - Mogliśmy to zrobić już wcześniej, ale nie wiedzieliśmy, że wystarczy, jeśli sześćdziesiąt procent ludności umie czytać i pisać. A my mamy ponad dziewięćdziesiąt procent.
Uznając powagę i uroczysty nastrój chwili, Dallman stanął na baczność.
- Mam zaszczyt złożyć moje gratulacje - rzekł - i jestem pewien, że mogę to zrobić również w imieniu rządu Federacji. Składam również zobowiązanie, że nikt nigdy nie będzie wam przeszkadzał w dążeniu do samorządu. Jeśli ktokolwiek spróbuje, proszę mnie natychmiast o tym zawiadomić.
Fornri  drgnął w  nagłym ukłonie,  co  mu się czasem zdarzało w rozmowie z obcymi.
- Dziękuję panu w imieniu ludu langryjskiego.
- Przypuszczam, że pierwszą oficjalną akcją waszego rządu będzie wyeksmitowanie Wemblinga - rzekł wesoło Protz. 
Wyraz grzecznej obojętności nie zniknął z twarzy Fornriego.
- Będziemy oczywiście kierowali się prawem.
Jeszcze raz popatrzywszy na chatę z kabinami do głosowania, wszyscy odwrócili się i ruszyli z powrotem do helikoptera. Czekał tam na nich pilot, który chciał im pomóc wejść do kabiny, lecz oni odwrócili się jeszcze raz i patrzyli na wieś.
- I to - mruknął Protz - wykończy Wemblinga.
- Przynajmniej wyjaśniła się tajemnica nieznanego statku - rzekł Dallman. - To był po prostu ich adwokat, który przyleciał pomóc im w opracowywaniu konstytucji. Co zaś do wykończenia Wemblinga, nie ma pan racji. Tacy jak on nie dają się tak łatwo wykończyć. On jest na to przygotowany. Można wręcz powiedzieć, że się tego spodziewa.
- A co on może zrobić?  - zapytał Protz.
- Żaden sąd nie zmusi go do rezygnacji z tego, co już ma. Oficjalnie nie ma śladu przekupstwa i zmowy politycznej, dzięki którym załatwił sobie nielegalne uprawnienia, a więc sąd nie będzie mógł wziąć tego pod uwagę. Przyjmie założenie, że na podstawie swych uprawnień Wembling działał w dobrej wierze. Teraz już wiemy, po co mu były tak wielkie pola golfowe. Korzysta z tego terenu zgodnie z przepisowymi uprawnieniami, które dała mu Federacja, a sąd pozwoli mu zatrzymać tę ziemię.
Hort i panna Warr patrzyli nań skonsternowani.
- Ależ to nie może być prawdą! - wykrzyknął Hort.
- A jednak jest. Poczekamy i zobaczymy. A jeśli już sąd raz potwierdzi jego prawa własności do tej ziemi, będzie mógł swobodnie jej używać. Może teraz budować dziesiątki uzdrowisk i zalać tłumami turystów wybrzeże. Jeśli tubylcy będą próbowali go powstrzymać, sądy Federacji poprą Wemblinga siłą, jeśli zajdzie taka potrzeba. 
Dallman  wskazał ręką  stojących  w oddali wyborców.
- Czy zdajecie sobie sprawę, jakie to ogromne osiągnięcie? Tylko niespełna dziesięć procent analfabetów. Jakże ciężko musieli pracować! A zaczynali od zera. Czy państwo wiedzieli - zwrócił się do Horta i panny Warr - że cała ludność uczy się czytać i pisać?
- Ja sam uczyłem dzieci - rzekł Hort - ale były to tylko dzieci z najbliższych wsi.
- A potem te dzieci uczyły dorosłych, a jedna wieś uczyła następną. Sami tego dokonali i w dodatku w tajemnicy. Czy kiedykolwiek w całej historii ludzkości ktoś tak ciężko pracował i osiągnął aż tyle? Tylko dziesięć procent analfabetów... A przegrali, zanim jeszcze zaczęli walkę. Biedacy!

21

W swojej karierze prawnika mecenas Jarvis Jarnes często miewał okresy zniechęcenia - każdy adwokat, który przegrywa sprawę, czuje się zniechęcony - ale teraz ogarniała go czarna rozpacz. Do tego kielicha goryczy dolewał jeszcze kilka kropli wyraz słodkiego samozadowolenia na twarzy mecenasa Khana Khorwissa, radcy firmy Wembling and Company, który siedział naprzeciwko niego przy konsoli komputera po drugiej stronie sali sądowej.
Khorwiss, ubrany w niedbale odrzuconą do tyłu togę, splótł dłonie na potylicy i cierpliwie czekał; na ustach błąkał mu się cień uśmiechu. Od czasu do czasu rzucał pogardliwe spojrzenia w stronę Jarnesa, który raz jeszcze sprawdzał dyski z materiałami i porządkował notatki. Jak większość adwokatów starej szkoły, Khorwiss z pogardą traktował poszukiwanie argumentów w ostatniej chwili. Postępował zgodnie z dewizą: "Przygotuj sprawę w kancelarii, a rozgrywaj ją na sali sądowej". Z całą pewnością sam wszystko dokładnie przygotował do ostatniego numeru kodowego i był tak przekonany o zwycięstwie, jak Jarnes o przegranej. Jarnes ze swej strony zrobił, co było w ludzkiej mocy, ale mógł jedynie liczyć na to, że sąd uzna Khorwissa winnym nadmiernej pewności siebie. W takim, jakże nieprawdopodobnym przypadku, mógłby pozwolić sobie na przyjemność zadania przeciwnikowi jednego czy dwóch złośliwych ciosów, ale nie miał złudzeń, że to nic nie da.
Nie wyobrażał sobie, by jakiś adwokat, a tym bardziej mecenas Khan Khorwiss, mógł z powodu nieuwagi przegrać tak pewną sprawę, jak proces firmy Wembling and Company. Jarnes miał jedyną szansę - oszukać komputer. Byłoby to szaleńcze posunięcie, które często rozważali młodzi adwokaci, ale wiedział, że nikomu dotychczas coś takiego się nie udało. Ponieważ jego sprawa i tak była przegrana, nie chciał tracić jeszcze więcej wskutek nierozważnego ryzyka.
Jego rozpacz nie wynikała z przegranej - ostatecznie czymże była jedna przegrana więcej? Każdy prawnik wie, że czasami musi się oddać kilka punktów, by wygrać sprawę i przegrać pierwsze sprawy, żeby wygrać ostatnią. Ale po tej przegranej miał zrobić nierozważny krok, który całkowicie zniszczy sprawę Langri. Gorączkowo protestował i argumentował, lecz tubylcy uparli się, żeby to zrobił i nie miał wyboru, gdyż byli jego klientami. Mówili, że to część Planu.
Jednak Planu mu nie zdradzili.
Z tyłu sali zapalił się napis NIE WCHODZIĆ - ROZPRAWA i po chwili ukazał się obraz nachmurzonej twarzy sędziego Figawna, ubranego w jasną togę. Sekretarz Wyland zerwał się i z szacunkiem stanął na baczność, a dwaj adwokaci wstali i ukłonili się. Figawn odkłonił się nisko, lecz nie rozchmurzył twarzy. Kiedy tylko usiedli, popatrzył na Jarnesa i powiedział mu, co myśli z jeszcze większą szczerością niż zwykle.
- Znów mamy lud Langri przeciwko firmie Wembling and Company. Mecenasie Jarnes, moja cierpliwość, której nigdy nie uważałem za bezgraniczną, wyczerpała się już dawno temu na skutek pańskich bezpodstawnych skarg i petycji. Jeszcze raz podkreślam uczucie szczerej sympatii, jakim darzę tych biednych, głodujących tubylców, ale...
Sędzia popatrzył z irytacją na Khorwissa, który wstał i czekał.
- O co chodzi, mecenasie Khorwiss?
- Czy mogę coś powiedzieć, Wysoki Sądzie?
- Proszę, mecenasie Khorwiss.
- Wysoki Sądzie, proszę o pozwolenie wniesienia pozwu  firmy Wembling  and  Company  przeciwko  ludowi Langri.
Figawn przez chwilę patrzył nań zdumiony, a potem z niedowierzaniem zapytał sekretarza Wylanda:
- Czy firma Wembling and Company pozwała tubylców?
- Tak, Wysoki Sądzie - mruknął sekretarz.
- A więc, mamy przynajmniej jakąś zmianę. Proszę mówić dalej, mecenasie Khorwiss.
- Dziś rano, Wysoki Sądzie, Kongres Federacji nadał planecie Langri status niezależności i przyjął ją do Federacji. Fakt ten oczywiście zmienia status firmy Wembling and Company na tej planecie.
Po twarzy sędziego przemknął blady uśmiech.
- Nikt nie mógłby zarzucić panu przesady, mecenasie Khorwiss. To rzeczywiście "zmienia status". Uprawnienia firmy Wembling and Company automatycznie tracą ważność.
- Firma Wembling and Company zwraca się z prośbą o potwierdzenie prawa własności gruntów legalnie i właściwie wykorzystywanych zgodnie z uprawnieniami - rzekł Khorwiss. - Oczywiście prośba ta może być poparta uzasadnionymi precedensami, Wysoki Sądzie, które mogę przedstawić.
Usiadł i z zadowoleniem popatrzył na Jarnesa.
- A co pan ma do powiedzenia w tej sprawie, mecenasie Jarnes? - spytał Figawn. Jarnes wstał.
- Wysoki Sądzie, naród langryjski oczywiście odrzuca roszczenia firmy Wembling and Company do gruntów, które zdobyła na podstawie nielegalnie uzyskanych uprawnień, zdobytych wskutek sfałszowania dokumentów.
Khorwiss zerwał się na równe nogi.
- Protestuję!
- Cisza! - warknął Figawn. - Zapewne nie muszę ponownie informować pana, mecenasie - zwrócił się do Jarnesa - że decydowanie w sprawie tych uprawnień nie leży w kompetencjach tego sądu. Panowie, proszę przedstawiać swoje dowody.
Adwokaci usiedli na swoich miejscach.
- Czy   firma Wembling  and  Company  podtrzymuje swój pozew? - spytał sekretarz Wyland. Khorwiss skłonił się głęboko.
- Czy naród langryjski podtrzymuje swój sprzeciw wobec tego pozwu?
Teraz skłonił się Jarnes. Sekretarz Wyland włączył komputer; Jarnes pochylił się w napięciu, trzymając na konsoli ręce gotowe do działania, i czekał na pierwsze dowody Khorwissa.
Z towarzyszeniem ostrego dźwięku "ping" pojawiły się one w formie symboli u góry lewego ekranu - ekranu powoda. Jarnes popatrzył na nie i z żalem sięgnął do swych nielicznych dysków z dowodami. Zabrzmiało jeszcze jedno "ping" i teraz jego dowody ukazały się w formie symboli u góry ekranu z prawej strony. Trzecie "ping" nastąpiło prawie natychmiast i symbole zniknęły z obu ekranów - komputer uznał je za równoważne.
Jarnes popatrzył spod oka na Khorwissa i stwierdził, że adwokat Wemblinga obserwuje go z bladym uśmiechem na twarzy - prawdopodobnie w ten sposób stary prawnik uzewnętrzniał przyjemność, jaką sprawiało mu występowanie w sprawie, której nie można było przegrać. W swej stosunkowo krótkiej karierze Jarnes nie przypominał sobie, by doznawał tej przyjemności.
Khorwiss pogardliwie przedstawił trzy dowody, jeden za drugim, a potem usiadł i patrzył, co zrobi z nimi Jarnes. Ten, wypychając policzek językiem, skorzystał ze swych sfingowanych dysków i przedstawił dowód raczej wątpliwej wartości. Jednak ledwo się pojawił, natychmiast zniknęły dowody Khorwissa i lewy ekran zaświecił pustką. Ale prawie od razu zabrzmiał gong, zniknęły dowody Jarnesa, a Khorwissa znowu pojawiły się na ekranie.
- Komputer na to nie pozwala, mecenasie Jarnes - przemówił sekretarz Wyland. - Odrzucone decyzją sądu drugiej instancji.
Jarnes skinął głową z udanym przeproszeniem. Chwilowa konsternacja Khorwissa była pewną rekompensatą za przykrość związaną z prowadzeniem sprawy, w której Jarnes nie  miał zbyt wielu dowodów. Naciskał teraz klawisze, wprowadzjąc do rozgrywki więcej dysków ze swego szczupłego zasobu.  Stracił ich pięć, zanim obalił trzy dowody Khorwissa,  a dwa następne,  żeby obalić jeszcze jeden. Patrząc  na zmniejszającą się  liczbę swych dowodów, jeszcze raz skorzystał ze sfingowanych dysków.
Ponownie zabrzmiał gong i sekretarz Wyland zauważył lakonicznie:
- Unieważniony  aktem  prawnym,  mecenasie Jarnes. Jeszcze jeden sfingowany dysk i znowu gong.
- Komputer stwierdza, że to nie ma żadnego związku ze sprawą, mecenasie Jarnes.
Oczekując łatwiejszego zwycięstwa niż się spodziewał, Khorwiss dokładał kolejne, nie obalone dowody. Jarnes zaczekał aż lista wydłużyła się do osiemnastu wierszy. Następnie, patrząc na tłustą, zadowoloną twarz Khorwissa, promieniejącą świadomością zwycięstwa, Jarnes nacisnął klawisze teatralnym gestem.
Zabrzmiało "ping" - symbole jego dowodów ukazały się na ekranie z prawej strony. Prawie natychmiast usłyszał "ping" odpowiedzi i cała lista Khorwissa zniknęła.
Calusieńka. Przez pełną napięcia chwilę znakomity adwokat był zbyt osłupiały, by zaprotestować. Potem nagle zerwał się na równe nogi.
- Protestuję! Protestuję! Cóż to jest za dowód!? - wrzasnął.
- Dowód jest taki, jak widać - spokojnie odpowiedział Jarnes. - Postanowienia Komisji Rządowych, 5/19/E/349/K.
- To żaden dowód - pogardliwie oświadczył Khorwiss.
- A może zadecyduje o tym sąd? - spytał grzecznie Jarnes.
Sędzia Figawn konsultował się ze swym własnym komputerem.
- Nie znajduję niczego, co by wskazywało, że komisja ta nadała swojemu postanowieniu moc precedensu prawnego. Odrzucam ten dowód, gdyż dotyczy tylko jednej sprawy.
Z następnym "ping" dowód Jarnesa znikł i ponownie ukazała się lista Khorwissa. Jarnes z filozoficznym spokojem wzruszył ramionami; zagranie sfingowanym dowodem było wybaczalne, jeśli nie oczekiwało się, że będzie skuteczne.
Z namysłem rozgrywał pozostałe dowody, po jednym za każdym razem. Kiedy udało mu się zmniejszyć listę Khorwissa do sześciu pozycji, ten bezczelnie dodał jeszcze tuzin.
W końcu wyczerpały mu się dowody i Jarnes odwołał się do najbardziej obiecującego z jego sfingowanych dysków. Każde naciśnięcie klawisza komputer kwitował gongiem, a głos sekretarza Wylanda świadczył, że jego właściciel znajduje się u kresu cierpliwości, czego dowodziła również coraz bardziej nachmurzona twarz Figawna.
- Komputer  twierdzi,   że to nie  ma ze  sprawą nic wspólnego, mecenasie Jarnes - zauważył. Khorwiss śmiał się całą gębą. W końcu Jarnes podniósł się i stanął twarzą do sędziego.
- To wszystko, co mam, Wysoki Sądzie - rzekł. Sędzia Figawn uprzejmie skinął głową.
- Sąd potwierdza prawo własności firmy Wembling and Company do gruntów na planecie Langri, z których korzysta na podstawie otrzymanych uprawnień. Czy pański pozew zawiera wymagane prawem opisy, mecenasie Khorwiss?
Khorwiss podniósł się.
- Tak, Wysoki Sądzie.
- Czyżby? Ach tak... mam je tutaj.
Figawn przerwał, by rzucić wzrokiem na opisy.
- Mecenasie Khorwiss - spytał uprzejmie - ilu pól golfowych potrzebuje jedno uzdrowisko? Khorwiss dyskretnie milczał.
- Czy mogę prosić pana, mecenasie Jarnes, o kontr-pozew? - zwrócił się Figawn do Jarnesa.
- Nie będzie żadnego kontrpozwu - odpowiedział Jarnes.
Figawn popatrzył nań zdziwiony.
- Czy mam przez to rozumieć, że przyjmuje pan te żądania w ich brzmieniu?
- To życzenie moich klientów, Wysoki Sądzie.
- Tylko dureń na pierwszy rzut oka by nie zauważył, że wiele z tych żądań jest bezsensownych - oświadczył Figawn.
- Wysoki Sądzie!   - krzyknął Khorwiss.
- Jest pan pewien, że chce pan zostawić ten pozew bez protestu? - rzekł Figawn do Jarnesa.
- Nie mam wyboru, gdyż muszę stosować się do żądań moich klientów, Wysoki Sądzie. Ci zaś żądają, by firma Wembling and Company przedstawiła urzędowo potwierdzone zaświadczenie o wysokości sum zainwestowanych w każdą parcelę gruntów, do których rości sobie prawo, aby udowodnić zasadność tych roszczeń dla potrzeb sądu. Będę upierał się przy tym, żeby firma Wembling and Company przedstawiła rachunki za każdą parcelę.
Figawn popatrzył nań z niepokojem.
- Oczywiście życzenia pańskich klientów są dla pana wiążące - rzekł, a potem zwrócił się do Khorwissa: - A więc, tak postanawiam. Firma Wembling and Company ma przygotować urzędowo potwierdzone zaświadczenia, a ja sam zastosuję się do życzeń ludu langryjskiego i uznam takie roszczenia, jakie dopuszcza prawo odnośnie do inwestycji rozwojowych, oczywiście zgodnie z procedurą prawną. Czy panowie mają jeszcze coś do powiedzenia? Nie? Niech się dzieje sprawiedliwość.
Jego obraz zniknął. Napis NIE WCHODZIĆ - ROZPRAWA pociemniał. Khorwiss szybko pozbierał swoje dyski i wyszedł, szeroko się uśmiechając. Zmęczony Jarnes zaczął metodycznie pakować swoje dyski z dowodami. 
Sekretarz Wyland pochylił się w jego stronę i odezwał się doń.
- Tylko jedno słówko, mecenasie Jarnes. Z tego, co zrozumiałem, nawet jedno uzdrowisko na Langri poważnie uszczupli zasoby żywności tubylców.
- Tak jest, proszę pana.
- Zapewne naród langryjski może się spodziewać, że firma Wembling and Company wykorzysta ten wspaniały dar ziemi pod budowę niezliczonych uzdrowisk.
- Jestem pewien, że mogą się tego spodziewać - odparł uprzejmie Jarnes. - Po prawdzie, bardzo usilnie nalegałem, by wzięli pod uwagę taką możliwość. Jednakże nie tylko poprosili mnie o to, co zrobiłem, ale wręcz zażądali tego i nie miałem innego wyjścia, jak tylko zastosować się do ich życzeń.
- Pewnie gdyby pan im wyjaśnił...
- Wyjaśniłem - odparł Jarnes.
- ...  i udowodnił im...
- Udowodniłem.
- ...  i opisał nieuchronne skutki...
- Opisywałem  im  te skutki nie raz,  a wielokrotnie.
- Cóż! - sekretarz Wyland wyprostował się, rozgniewany. - Ciekaw jestem, co z tego wyniknie, a jestem pewien, jak to będzie wyglądało. Lud langryjski niezadługo będzie tu z powrotem, błagalnie wołając o pomoc. Niestety ten pozew przyjdzie już o wiele za późno.
Odszedł, stawiając ze złością zamaszyste kroki. Jarnes był bliski łez i odwrócił się na chwilę, zanim podjął na nowo pakowanie. Korozja dysku adwokata, spowodowana słoną wodą, byłaby zapewne oznaką niedojrzałości.

22

We wsi panowała śmiertelna cisza. Zatrzymawszy się na ulicy po wyjściu z zaimprowizowanego szpitala, Talitha Warr usiłowała przypomnieć sobie, kiedy ostatni raz słyszała tu śpiew. Niegdyś tubylcom przy każdej okazji towarzyszyła jakaś stosowna pieśń, od czułych melodii miłosnych młodzieży po szanty pobudzające do ciężkiej pracy przy zakopywaniu kolufów, lecz obecnie tak wielu tubylców było osłabionych, że ciężkiej pracy nie wykonywano, a te kilka kolufów, które udało się schwytać, zakopywano w dramatycznym milczeniu.
Pieśni już nie śpiewano, poza opłakiwaniem zmarłych i właśnie teraz usłyszała początek jakiejś lamentacji. Roztrzęsiona i przygnębiona schodziła na plażę, gdzie miała spotkać się z Arikiem Hortem. Siedział samotnie na dużej połaci piasku. Nie było już zdrowych i wesołych dzieci tubylców, które mogły się tam bawić.
- Słyszałeś? - spytała. Skinął głową.
- Tubylcy dali twojemu wujowi wszystko, o co prosił.
Ruszyli plażą w kierunku ośrodka zdrowia i przez jakiś czas szli w milczeniu wpatrując się w pofalowany wiatrem, nie noszący żadnych ludzkich śladów piasek.
- To była ostatnia szansa, żeby sąd mógł im pomóc - odezwał się w końcu Hort. - Fornri nawet nie wydaje się tym martwić. Mówi, że to część Planu.
- Jutro mam spotkać się z wujem - powiedziała Talitha. - Jeszcze raz spróbuję go przekonać, żeby zatrudnił doświadczonego specjalistę-żywieniowca. Musimy znaleźć coś, co będą mogli jeść. Gdyby tylko chcieli nam zaufać...
- Ale nie chcą - rzekł Hort. - Najważniejszym powodem ich obecnych kłopotów jest właśnie ten brak zaufania do nas. Rozpaczliwie potrzebują pomocy, a nie mają do nikogo zaufania. Odwróć powoli głowę i spójrz na ten krzak na wzgórzu.
Zrobiła, co kazał i zobaczyła dwoje miejscowych dzieci, które podglądały ich zza krzaka.
- To tylko dwójka dzieci - rzekła.
- Za każdym razem,  gdy  zauważysz dwoje, możesz być pewna, że ukrywa się tam dziesięcioro innych, których nie widzisz. Bez względu na osłabienie, śledzą na Langri każdego obcego, który oddala się nawet na krok od placu budowy. Obserwują każdy jego ruch i regularnie składają meldunki jakiemuś tajnemu sztabowi tubylców. Zaczęli to robić od chwili, gdy twój wuj założył ambasadę i w dalszym ciągu to czynią, bez względu na niedożywienie. Można by pomyśleć,  że w końcu zaczną wierzyć albo mnie,  albo tobie, ale tak się nie stało. Nas również śledzą, dokądkolwiek idziemy. Wiedziałaś o tym? Pokręciła głową.
- Jednak wcale mnie to nie dziwi. Mają do tego oczywiście wszelkie prawa...
Schwycił ją za rękę. Oboje zatrzymali się i popatrzyli na siebie.
- Czy wzięłabyś udział w pewnym eksperymencie? Jest coś, co chciałbym zbadać od tygodni, ale wiem, że tubylcy nie pozwolą mi tego zrobić, jeśli mnie na tym złapią. Znam tylko jeden sposób, żeby zgubić te dzieci.
Ledwie oparła się pokusie ponownego spojrzenia w stronę krzaka.
- A co to za eksperyment?
- Chodź, pokażę ci.
Odwrócili się i skierowali w lewo od plaży, przecinając nadmorską łąkę w kierunku leśnej ścieżki. Ścieżka rozwidlała się w pewnej odległości; jedno jej odgałęzienie szło stromo do góry, a kiedy tam skręcili, daleko przed sobą zobaczyli idącą młodą parę tubylców w objęciach.
- Gdzie jesteśmy? - spytała Talitha. Hort pokazał gestem szczyt wzgórza.
- To jest jedno z Altanowych Wzgórz.
- Altanowych Wzgórz?  -  powtórzyła  jak echo. - Nigdy o czymś takim nie słyszałam. Rozejrzała się wokół siebie.
- Nigdy tu jeszcze nie byłam.
- Mam nadzieję! - rzekł Hort z uśmiechem.
- Co chciałeś przez to powiedzieć? Pokręcił głową i obejrzał się ukradkiem.
- Przyprowadziliśmy ze sobą całe stado - rzekł niezadowolony.
- A więc to miał być ten eksperyment? Sądziłeś, że nie pójdą za nami?
- Miałem nadzieję, że nie, ale prawdopodobnie chciały wiedzieć, dokąd idziemy.
- A dokąd my idziemy?
- Na Altanowe Wzgórze.
Kiedy dotarli do szczytu, sami zobaczyli, dlaczego w tej nazwie jest słowo "altanowe" - po obu stronach ścieżki znajdowały się wejścia na niewielkie, leśne polanki. Na jednej z nich dostrzegli obejmującą się młodą parę, za którą podążali ścieżką. Talitha odwróciła wzrok i zaskoczona popatrzyła na Horta. Ten ponownie obejrzał się za siebie, a potem przeszli kawałek dalej. Później, zanim całkowicie uświadomiła sobie, co się dzieje, wciągnął ją do altanki po drugiej stronie ścieżki.
Zaczęła zaciekle walczyć, kiedy próbował ją objąć.
- Więc to tak wygląda ten twój eksperyment! - warknęła. 
Na próżno biła go po twarzy pięściami.
- Ćśś! - szepnął. - To jedyny sposób, żeby pozbyć się eskorty! 
Dalej walczyła.
- Dziewczyna w twoim towarzystwie musi mieć eskortę!
- Ćśś! Jeśli nie będziemy dobrze grali, nie przestaną za nami chodzić!
I wtedy usta jego znalazły jej wargi i przestała walczyć.
Minęła chwila, godzina, wieczność - Talitha leżała w jego ramionach na miękkim, sprężystym materacu z liści i nagle zaskoczona otworzyła oczy, gdy wtem Hort puścił ją i wstał.
- Sądzę, że poszły sobie - rzekł.
- To i dobrze - powiedziała i przyciągnęła go do siebie.
Jego broda pieściła jej twarz, a wargi całowały oczy. Słuchała jego słów w przypływie ogromnej radości.
- Jeśli mielibyśmy  myśleć tylko o sobie... świat ten nazywano rajem, ale nie był nim, póki tu nie przyjechałaś.
Ale tubylcy...
Jej radość odpłynęła; niechętnie usiadła.
- Tubylcy głodują. A czego chciałeś się dowiedzieć? Podniósł się i pomógł jej wstać.
- W lesie jest ukryta ścieżka. Chciałbym wiedzieć, dokąd prowadzi.
Podszedł do ścieżki i ostrożnie wyjrzał. Potem wrócił do Talithy.
- Odeszły. To była znakomita gra.
Z ochotą padła mu w ramiona, a kiedy w końcu odsunęli się od siebie, rzekła:
- Starasz się teraz przekonać samego siebie, ale czy po to musieliśmy się wspinać aż tutaj? Uśmiechnął się do niej.
- Naprawdę nie wiesz, gdzie jesteśmy? 
Pokręciła przecząco głową.
- To jest jedno z Altanowych Wzgórz. Każde takie wzgórze służy dwóm, trzem wsiom i jest miejscem zalotów dla młodych. Są to jedyne miejsca na Langri, w których nie wolno parom zakłócać spokoju. Chodźmy, dzieci będą na nas czekały u podnóża, musimy więc przemknąć się z drugiej strony.
Zeszli ze wzgórza w przeciwnym kierunku wąską, mało używaną ścieżką. Przez jakiś czas rozglądali się uważnie, aby się upewnić, czy nie są obserwowani, potem szybko przebiegli przez łąkę do lasu, którego skrajem dotarli do jednej z głównych ścieżek. 
Ruszyli nią gęsiego - Hort prowadził. Przecinająca ją inna ścieżka była tak dobrze ukryta, że jej w ogóle nie zauważył i musiał przetrząsać podszycie, by w końcu ją znaleźć. Prowadzące do niej wejście było zmyślnie oplecione pnączami, które rozsunęli jedynie na tyle, by móc się przecisnąć.
Znaleźli się w szerokiej alei - była nie tylko szersza od wszystkich, znanych Talicie leśnych ścieżek, ale także po obu jej stronach wycięto podszycie. Wyglądała jak porządnie utrzymana droga, a co dziwniejsze, biegła absolutnie prosto. Inne ścieżki wiły się po lesie, omijały drzewa, miejsca pokryte gąszczem, trzęsawiska; przemykały brzegami potoków i rzek - ta zaś była prosta, jak strzelił. Nie zbaczała ani na centymetr i nie było śladu po drzewach, które należało wyciąć, aby mogła biec tak prosto.
Musieli wrócić na Altanowe Wzgórze, zanim dzieci zaczną podejrzewać podstęp, więc ruszyli szybkim marszem. Szeroka ścieżka dawała pewną wygodę - mogli iść obok siebie i Hort czule obejmował Talithę.
- Czy kiedykolwiek widziałeś tak prostą ścieżkę w lesie? - spytała Talitha. Pokręcił przecząco głową.
- Ani tak szerokiej - rzekł.
- Co tam może być w tym lesie, że wymaga aż takiej drogi?
- Właśnie to chcemy ustalić.
Jedyną przeszkodą, na jaką się natknęli, był niewielki strumień. Przeprawili się przezeń, a ścieżka przed nimi wydawała się kończyć w blasku słonecznego światła. Odsłoniła się przed nimi duża, leśna polana, niemal okrągła, pokryta dywanem traw i kwiatów. Zatrzymali się na moment, by się rozejrzeć, gdy wtem prawie równocześnie to dostrzegli - rdzewiejący, zarośnięty, roztrzaskany kadłub starego statku badawczego. Leśna roślinność, porastająca go przez dziesiątki lat, tak zatarła jego kontury, że gdyby nie otwarty właz i rdzewiejący trap, w ogóle by go nie zauważyli.
Podbiegli do statku. Hort zatrzymał się przy trapie i cicho gwizdnął.
- Ktoś tu miał raczej ciężkie lądowanie. Było to bardzo, bardzo dawno temu, ale prawdopodobnie wyjaśnia wiele rzeczy.
Oboje wspięli się po chybotliwym trapie i weszli do wnętrza statku. Ostrożnie, po omacku przeszli ciemnym korytarzem do sterowni, gdzie przez pęknięcia w kadłubie dostawało się nieco światła. Na stole leżały resztki zmurszałych map, a na nich dziwny zestaw przedmiotów: dziennik pokładowy statku, kilka książek, zardzewiały scyzoryk, złamany cyrkiel i różaniec.
Środek stołu zajmowała góra świeżych kwiatów.
- Toż to świątynia! - wykrzyknęła Talitha. Hort podniósł dziennik pokładowy.
- To dziennik pokładowy tego statku. Może udzieli odpowiedzi na pytania, które sobie zadawałem od chwili przybycia tutaj. Zabierzmy go stąd i przejrzyjmy go sobie na zewnątrz.
Usiedli obok siebie na szczycie trapu trzymając dziennik na kolanach.
- To jakieś stare pismo - rzekł Hort, przewracając kartki. - Rozumiesz coś z tego?
- Niewiele.
- Wydaje mi się, że po rozbiciu statku używano go jako pamiętnika oraz jako...
Uważnie przyglądał się dziennikowi.
- Właściwie to nie wiem, jako co. Zacznijmy od początku i zobaczymy, co się nam uda zrozumieć.
Zaczęli więc czytać razem, stronę po stronie.
Nazywał się Cerne Obrien. Samotnie działał w Kosmosie na niewielką skalę. Udało mu się kupić albo ukraść rządowy statek badawczy z demobilu, przeznaczony na złom. Włóczył się po galaktyce, robiąc wiele szumu i w ogóle nieźle się bawiąc. Prowadził też pewne nielegalne prace poszukiwawcze, kiedy mu się chciało, lecz chciało mu się raczej rzadko. Kiedy zdarzył się cud i nagle został bogaczem, fakt ten zdawał się go rozzłościć. Wracając do cywilizowanego świata, rozbił statek, ale zachował ducha wolnego strzelca i szalał wśród prostych tubylców. Wiele podróżował, odkrywał złoża metali, zainstalował pływaki boczne w łodziach myśliwskich, zapewniając im w ten sposób stabilność podczas zażartych bojów z kolufami.
Cerne Obrien, wędrowiec, osiadł w końcu w jednym miejscu, ponieważ nie mógł już odlecieć. Wziął sobie za żonę jakąś miejscową kobietę, awansował w hierarchii tubylców i ostatecznie został przywódcą. W ciągu długich lat, gdy tak przeglądali stronę za stroną, coraz bardziej zaznaczała się pewna zmiana. Obrien coraz bardziej utożsamiał się z tubylcami, stał się jednym z nich i zaczął się martwić o ich przyszłość. Zawarł w dzienniku pokładowym wnikliwy opis możliwości Langri jako planety uzdrowiskowej, który mógłby sporządzić nawet Wembling. Dalej następowało ostrzeżenie co do przyszłego losu tubylców. Pisał tam: "Póki ja żyję, nie dojdzie do tego. Jeśli umrę, muszą mieć jakiś Plan, którego będą się trzymali".
- Tal! - wykrzyknął Hort. - To niemożliwe! Jeden człowiek nie mógł dokonać tego wszystkiego! Uczył tubylców ustrojów państwowych i prawa, ekonomii i historii, nauk ścisłych i języka, politologii i procedury kolonialnej na poziomie uniwersyteckim. Uczył ich nawet przedmiotów wojskowych. Jak mógł tego dokonać jeden człowiek, najwyraźniej niewykształcony, jakże on mógł tego dokonać?
- Dokonał znacznie więcej - rzekła Talitha. - Nauczył ich tego Planu.

Pierwsze lądowanie, prawdopodobnie statek badawczy (rządowy lub prywatny). Co należy zrobić, żeby schwytać załogę. Następne lądowanie, statki szukające pierwszego. Jak porozumieć się ze statkiem Floty Kosmicznej. Negocjacje, wykaz wykroczeń i kar. Uzyskanie statusu planety niepodległej. Co czynić w przypadku pogwałcenia tego statusu. Przygotowania do uzyskania członkostwa w Federacji.

Były tam wszystkie szczegóły. Wszystko, co zrobili tubylcy od chwili wylądowania statku Wemblinga, wyszczególniono w formie drobiazgowych instrukcji: wybuchające tykwy, których tak przestraszyła się Flota Kosmiczna, chytre sztuczki i podstępy, jakich używali, by przeszkadzać w pracy Wemblingowi, instrukcje dla adwokata... Wszystko. Z niesłychanym zdumieniem patrzyli na tajny Plan tubylców, zaskoczeni jego wyczerpującym charakterem, aż do ostatniego, mistrzowskiego posunięcia, wypisany pracowicie przez niewykształconego człowieka, który miał wizję, mądrość i cierpliwość. Przez wielkiego człowieka. Były to genialne przewidywania, w których brakowało jedynie nazwiska jej  wuja i Talitha odniosła wrażenie,  że Cerne Obrien wiedział więcej od kilku razem wziętych H. Harlowów Wemblingów jego czasów. 
- Ale nie jeden człowiek! - jeszcze raz wykrzyknął Hort. - Jeden nie dałby rady!
A jednak dał.
Talitha patrzyła z niepokojem na wydłużające się cienie na polanie.
- Robi się późno - rzekła. - Jak sądzisz, ile czasu ich zdaniem mogą trwać zaloty pary początkujących kochanków?
- Nigdy mi nie przyszło do głowy, żeby ich pytać o zasady tej gry. Mhm...
Hort z szacunkiem zamknął książkę i wstał.
- Cerne Obrien, oddajemy ci cześć. Będziemy chcieli kiedyś tu wrócić i dokładnie to przeczytać. W końcu Langri będzie miała własnych historyków, którzy podejdą do tego z należytym szacunkiem.
- Tego właśnie się boję - rzekła Talitha. - Rozgłoszą imię Cerne Obriena po całej galaktyce w książkach napisanych suchym stylem i czytanych wyłącznie przez innych historyków. Ten człowiek zasługuje na coś więcej.
Hort odniósł dziennik pokładowy, położył go na miejsce na stoliku nawigacyjnym i oboje zeszli po trapie. Na dole odwrócili się, popatrzyli na siebie, a potem z namaszczeniem uklękli.
- Zapisałem jego nazwisko i numer rejestracyjny statku - rzekł Hort. - Ktoś, gdzieś, może zapragnie kiedyś dowiedzieć się, co się z nim stało.
Zostawili polanę za sobą i pośpieszyli szeroką aleją - aleją pamiątkową - prowadzącą do świątyni Cerne Obriena.
- Może pamięć o nim zachowa się w ustnym przekazie jeszcze w dalekiej przyszłości - rzekł zamyślony Hort. - Być może nawet w tej chwili, kiedy w pobliżu nie ma obcych, dzieci zebrane wokół ogniska słuchają opowieści o tym, co robił i mówił wielki Obrien. Ale zgadzam się z tobą. Zasługuje na coś więcej. Kiedyś chyba porozmawiam na ten temat z Fornrim.
Przed ukrytym wejściem na ścieżkę Talitha zatrzymała Horta i popatrzyła mu w oczy.
- Aric, kiedy już wiemy, jak wygląda ten Plan, może udałoby się im pomóc?
Hort przecząco pokręcił głową.
- Absolutnie się nie zgadzam. Obrien powiedział tubylcom, aby nikomu o nim nie mówili, nawet adwokatowi, i miał rację. Może pod pewnymi względami naraziło ich to na dodatkowe kłopoty, na przykład, gdy nie znali wymagań dotyczących analfabetyzmu, ale równocześnie może właśnie dlatego ich Plan im się powiódł. Gdyby twój wuj choćby podejrzewał, że za pozornie niemądrymi działaniami tubylców kryje się po mistrzowsku opracowany plan, domyśliłby się na czym on polega.
- A zatem, najlepiej pomożemy tylko w ten sposób, że nic nie zrobimy, jakbyśmy w dalszym ciągu nic nie wiedzieli.
- Słusznie - rzekł Hort. - Nie mieszajmy się do dzieła geniusza i nie przeszkadzajmy tubylcom niepożądaną pomocą.
- W porządku - rzekła. - Nie wiem nic. Jutro zobaczę się z wujem i poproszę go o żywieniowca. Będę musiała grać dalej.
- Chcę, abyś wiedziała - powiedział Hort - że   ja nie grałem.
Spiesznie się objęli, a potem ruszyli pędem w stronę Altanowego Wzgórza.

Wuj zapomniał o spotkaniu z Talithą. Dopadła go w wytwornej sali konferencyjnej wykończonego skrzydła uzdrowiska i odbyli krótką rozmowę, zanim zaczęło się zebranie, w którym miał uczestniczyć. Był tam Hirus Ayns wraz z całym personelem, składającym się z młodych, inteligentnych ludzi, których zatrudnił Wembling, żeby mu zbudowali i prowadzili uzdrowiska. Siedzieli dokoła okrągłego stołu, rozmawiając i żartując przyciszonymi głosami. Od czasu do czasu wybuchali gwałtownym śmiechem, a Talitha próbowała rozmawiać ze swym wujem.
- Tal - rzekł stanowczo - nawet nie biorę tego pod uwagę.
- Nie możesz być tak nieczuły, żeby narazić na zgubę całą ludność.
- Tal, interes to interes. Dałem tubylcom wszelkie możliwości, ale oni nie chcą ze mną współpracować. Otrzymają te swoje dziesięć procent od dochodów, tego nie cofam, ale dopiero wówczas, gdy zamortyzują się moje inwestycje.
Talitha popatrzyła nań z wyrzutem, mając nadzieję, że wygląda dostatecznie blado i szczerze.
- No, pewnie... - powiedziała.
- Tal, mam tu zaraz zebranie. Jeśli zaczekasz, porozmawiam z tobą potem.

Wuj wstał.
- No, dobrze. Wszyscy już przeczytali wyrok. Sąd uznał wszystkie nasze roszczenia. Niektóre z nich były tak bezpodstawne, że, przyznaję, wstydziłem się je przedstawić, ale adwokat tubylców był zbyt głupi, żeby je obalić. Tak więc, to już załatwione.
Skwitował tę sprawę gestem.
- A teraz, jak już jesteśmy zabezpieczeni przed dalszym nękaniem, możemy poświęcić trochę uwagi planowaniu długofalowemu. Prowadzimy już rekrutację i szkolenie personelu, który nam będzie potrzebny w tym uzdrowisku, a będziemy gotowi do jego otwarcia z chwilą zakończenia budowy. Dzisiejsze zebranie zwołałem w celu omówienia naszego drugiego uzdrowiska: co to ma być za uzdrowisko i gdzie należy je zlokalizować? Hirusie? 
Wembling usiadł, zaś Hirus Ayns wstał.
- Jeśli wolno mi wtrącić pewną uwagę, sądzę, że tubylcy w końcu poddadzą się i zaczną dla nas pracować.
Wembling wzruszył ramionami, nadgryzł kapsułkę do palenia i wydmuchnął kółko dymu.
- Może. Z tym, że zapłacimy im co najwyżej jedną dwudziestą tego, co płacimy pracownikom, których sprowadzamy, a jeśli nie, to nie. My im zaproponowaliśmy uczciwy interes, a oni roześmieli się nam w twarz. Jeżeli zmienią zdanie, sami będą musieli do nas przyjść. Mów dalej, Hirusie.
- Zwracam państwa uwagę na budowę numer dziesięć - rzekł Ayns. - Szczęśliwym zbiegiem okoliczności, kiedy wytyczaliśmy to pole golfowe, włączyliśmy doń górę, która akurat znajdowała się w jego środku.
Przy stole wybuchnął śmiech. Ayns czekał z uśmiechem aż ucichnie.
- Uzdrowisko górskie byłoby pięknym uzupełnieniem tego uzdrowiska nadmorskiego, a ponadto nasi goście mogliby stamtąd szybko dostać się na brzeg morza po krótkim spacerze lub też zjechać po zboczu góry albo w jej wnętrzu. To bardzo piękne miejsce, a zatem...
Wyjął kilka rysunków z teczki, która leżała przed nim na stole.
- Mamy szkice trzech architektów, przedstawiające budynek uzdrowiskowy w tym miejscu. Numer pierwszy: budynek okrągły, całkowicie pokrywający górę.
Uniósł szkic do góry, a potem podał go młodemu człowiekowi, siedzącemu po jego prawej stronie.
- Na szczycie góry architekt umieścił pawilon widokowy, gdzie będzie można również spożywać posiłki. W środku góry znajdą się szyby TP dla tych, którzy zechcą oglądać widoki bez konieczności odbywania wspinaczki. Oczywiście znajdą się tam również szyby, prowadzące na plażę.
Odwrócił się i spojrzał w stronę drzwi.
- Tak? O co chodzi?
W otwartych drzwiach stała młoda sekretarka Wemblinga z niepewnym uśmiechem na twarzy.
- Przepraszam pana, bardzo przepraszam - zwróciła się do Wemblinga - ale przyszedł Fornri.
- Nie mam czasu, żeby teraz z nim rozmawiać - rzekł Wembling. - Proszę mu powiedzieć, żeby przyszedł później.
- Czy to rozsądne, Harlow? - zapytał Ayns. - Przecież jest prezydentem Langri.
- To nie daje mu prawa do przerywania, kiedy tylko mu się spodoba - powiedział Wembling.
- To nie kwestia prawa - stwierdził Ayns - lecz kurtuazji.
- Czy powiedział, czego chce? - zwrócił się Wembling do sekretarki.
- Nie, proszę pana.
- A może zmienił zdanie na temat tych parcel? - podsunęła jakaś młoda kobieta.
- Powiedz mu, że ich nie odzyska i lećmy dalej - zawołał ktoś inny.
- Sądzę, że masz rację, Hirusie - zwrócił się Wembling do Aynsa. - To rzeczywiście sprawa kurtuazji. Zobaczę się z nim i umówię na później - rzekł i zwrócił się do sekretarki: - Proszę go tu przysłać.
Wszystkie oczy patrzyły na drzwi, kiedy ukazał się w nich Fornri. Talitha pomyślała sobie, że pewnie każdy był ciekaw, jak przyjął swoją porażkę. Wszedł, uśmiechając się, i stanął w drzwiach.
- Jestem teraz bardzo zajęty, Fornri - rzekł doń Wembling. - Czy moglibyśmy umówić się po południu?
- Nie ma potrzeby, proszę pana - odparł Fornri. - Przyszedłem tylko po to, żeby przekazać zestawienie podatków.
Zapanowała konsternacja i jedynie Wembling zdobył się na uśmiech.
- Zestawienie podatków? Patrzcie, nawet w raju każą płacić podatki!
Jego młodzi, inteligentni asystenci wybuchnęli śmiechem, a Wembling mówił dalej.
- Dobrze, Fornri, ale takich rzeczy nie musisz przekazywać mi osobiście. Możesz je zostawiać sekretarce.
- Myślałem, że może zechce pan zadać mi kilka pytań na ten temat - rzekł Fornri.
Obszedł stół, przyjaźnie skinął Talicie głową i wręczył plik dokumentów Wemblingowi, który skinął głową z podziękowaniem i rzucił je na stół. Potem spojrzał na podsumowanie.
Schwycił dokument, gwałtownym ruchem podniósł go do oczu, popatrzył jeszcze raz i z wściekłością zerwał się na równe nogi.
- To jest zestawienie podatków!? Toż to oszustwo! Zdzierstwo! Rozbój! Żaden sąd na to nie pozwoli!
Siedzący najbliżej asystent wziął do ręki plik dokumentów, spojrzał na podsumowanie, również zerwał się na równe nogi i przekazał go dalej. Członkowie personelu po kolei okazywali wściekłość, zdumienie lub oburzenie. A tymczasem Wembling perorował.
- Tylko dlatego, że nazywacie się rządem, nie oznacza, że wolno wam wejść tutaj... tak, popatrz sobie na to. Tylko dlatego, że nazywacie się rządem, nie oznacza, że wolno wam wejść tutaj i konfiskować, bo do tego to się sprowadza: te podatki są właściwie konfiskatą. Prawo tego zabrania od wieków! Oto cała planeta i tylko jeden podatnik, firma Wembling and Company, a jeśli sądzicie, że wolno wam, ot, tak sobie wejść tutaj... Czy kiedykolwiek widzieliście podobne zestawienie podatków? Pójdziemy z tym do sądu i zażądamy odszkodowania, oto, co zrobimy!
Fornri grzecznie słuchał, a Talitha, posyłając mu od czasu do czasu ukradkowe spojrzenia, pomyślała sobie, że ten jego wspaniale obojętny wyraz twarzy był prawdziwym majstersztykiem. Z trudem opanowała wybuch śmiechu, słysząc pełen wściekłości głos wuja.
- Pójdziemy z tym do sądu i zażądamy odszkodowania! Podatki, które równają się konfiskacie, tylko tak to można określić. Konfiskata i karne podatki. A jeśli myślicie, że w firmie Wembling and Company jesteśmy frajerami i pozwolimy wam załatwić nas grabieżczymi podatkami...

23

Mecenas Khan Khorwiss przybrał pompatycznie najdramatyczniejszą ze swych póz.
- Konfiskata i karne podatki, Wysoki Sądzie! - zagrzmiał. Sędzia Figawn pochylił się do przodu.
- Aa! Taką więc przyjęliście taktykę. Naród langryjski dobił już targu, mecenasie Jarnes. Teraz nie da się tego odwrócić za pomocą podatków.
- Stopa podatkowa jak dziesięć do jednego, Wysoki Sądzie - oświadczył Khorwiss. - Langri zamierza obciążyć firmę Wembling and Company rocznym podatkiem w wysokości dziesięciokrotnej wartości całkowitych inwestycji. Jeśli nie zapłaci, jej majątek ulegnie konfiskacie. Jeśli zaś zapłaci, będzie zmuszona zbankrutować. Czy Wysoki Sąd słyszał kiedykolwiek o czymś takim?
- Teraz już tak - rzekł gniewnie sędzia. Na to poderwał się Jarnes.
- Wiem, wiem, mecenasie Jarnes. Ci biedni tubylcy, ale wskutek takiego skandalicznego bezprawia mogą szybko stracić całą moją sympatię.
- Są dowody, Wysoki Sądzie - powiedział uprzejmie Jarnes. - Podatki w tej wysokości ustalił całkowicie zgodnie z prawem legalnie wybrany Kongres Planety Langri i żaden sąd federacyjny nie może sobie rościć prawa do zmiany tej uchwały.
Sędzia patrzył przez chwilę na Jarnesa z zaciekawieniem.
- W porządku - rzekł. - Czy obaj panowie są gotowi? Proszę przedstawiać swoje dowody.
Sekretarz Wyland włączył komputer. Jarnes wygodnie się usadowił i czekał, aż zacznie Khorwiss, a znakomity radca Wemblinga nie wahał się. Szybko przedstawił całą kolumnę dowodów na ekranie z lewej strony. Jarnes porównywał je ze swymi notatkami i cierpliwie wszystko obserwował. Przy konsoli po przeciwnej stronie uśmiechał się Khorwiss z coraz większym samozadowoleniem w miarę jak wyświetlał kolejne dowody, które pozostawały bez odpowiedzi.
W pewnym momencie wtrącił się zaintrygowany taką taktyką Figawn.
- Czy chce pan, mecenasie Jarnes, aby pański kolega przedstawił wszystkie swoje dowody? - spytał.
- Właśnie, Wysoki Sądzie - odparł uprzejmie Jarnes.
W końcu Khorwiss zwolnił tempo wyświetlania dowodów i po każdym naciśnięciu klawisza niespokojnie spoglądał na Jarnesa. Wówczas Jarnes poruszył się, puknął palcem w konsolę i wyświetlił tylko jeden dowód.
Usłyszeli jedno "ping", po nim zaraz następne i wszystkie dowody Khorwissa zniknęły. Patrząc z otwartymi ustami na swój ekran, Khorwiss podniósł się, żeby zaprotestować, ale zastanowił się i czekał aż komputer dokona poprawki, a w końcu poprosił o czas i zaczął badać dowód Jarnesa. Kiedy tak czekali, sędzia zwrócił się do Jarnesa z pytaniem:
- Czy ma pan jeszcze jakieś dowody, mecenasie?
- Tak, Wysoki Sądzie, ale nie sądzę, żeby były potrzebne.
Sędzia sam zaczął sprawdzać, odczytał wynik, uśmiechnął się i pokręcił głową.
- Nie przypominam sobie, żeby ktoś przedtem wyświetlał ten dowód, mecenasie Jarnes. Skąd go pan wziął?
- To nie ja, Wysoki Sądzie. Dostarczyli mi go mieszkańcy Langri.
Sędzia patrzył z niedowierzaniem, a Jarnes nie miał mu tego za złe. Jemu samemu było trudno w to uwierzyć. Przeszedł piekło w poszukiwaniu tego dowodu, nawet kiedy mu powiedziano, gdzie się znajduje, lecz w końcu, gdy go odnalazł, pomyślał sobie, że padł ofiarą żartu. Sprawa wyglądała bardzo podobnie do przypadku Langri i dotyczyła prawa jakiejś planety do nakładania jednakowych dla wszystkich podatków. Po apelacji w sądzie drugiej instancji ustalono wówczas wiążące po wsze czasy zasady prawne, ujęte w najbardziej uniwersalnym wykazie uprawnień do nakładania podatków, jakiego Jarnes jeszcze nigdy nie widział. Wydaje się, że sądy Federacji nie rozpatrywały potem żadnej sprawy związanej z prawami planety do ustalania podatków, gdyż nikt ich nie kwestionował, a zatem fakt ten ostatecznie zniknął z aktualnego wykazu precedensów.
Jednak ktoś to zapamiętał, choć nie był adwokatem, gdyż brudny kawałek papieru, przekazany Jarnesowi przez Fornriego, nie zawierał numeru rejestracyjnego precedensu, lecz opis naocznego świadka wydarzenia odległego w czasie i przestrzeni. Ale skąd wiedzieli o tym na Langri, skoro tę planetę odkryto dopiero wówczas, gdy od dawna już nikt nie pamiętał tego wydarzenia?
Fornri z własnej woli nie chciał przekazać żadnych informacji, a Jarnes, nie zdając sobie sprawy z wagi tego skrawka papieru, o nic nie pytał. A gdyby nawet spróbował, też by prawdopodobnie nie otrzymał odpowiedzi. Od samego początku tubylcy byli bardzo ostrożni i nie mówili mu więcej niż musiał wiedzieć, a choć czasami wystawiali go tym samym na ciężkie próby, teraz czuł, że postępowali mądrze.
I chociaż miał jeszcze wiele innych precedensów, które mógłby wykorzystać, jakkolwiek był przekonany o wygranej nawet bez pomocy tej informacji, cieszył się, że to właśnie lud langryjski sam wygrał swoją sprawę.
Khorwiss ponownie zaczął wyświetlać jeden precedens za drugim, lecz za każdym razem, gdy ukazywały się na ekranie, momentalnie znikały. W końcu zaczął uciekać się do sfingowanych dowodów, a wtedy, zamiast dźwięku "ping" słychać było gong i strofujący głos sekretarza Wylanda: "Odrzucone decyzją sądu drugiej instancji, mecenasie Khorwiss".
W końcu zniechęcony Khorwiss usiadł ciężko.
- Pański dowód się utrzymał, mecenasie Jarnes - stwierdził Figawn. - Ustalanie stopy podatku jest przywilejem miejscowego rządu, ale nie wolno jej stosować selektywnie. Musi być taka sama dla wszystkich.
Jarnes wstał.
- Jest taka sama dla wszystkich, Wysoki Sądzie.
W tym momencie poderwał się Khorwiss, wymachując rękami.
- Protestuję! Protestuję! Po pierwsze, podstawy do obliczania tych podatków są niesłychanie zawyżone.
- Protestuję! - wykrzyknął Jarnes. - Wartości te podała sądowi firma Wembling and Company!
Sędzia Figawn gestem przywrócił porządek. Na jego wargach błąkał się ledwo widoczny uśmiech, kiedy pochylał głowę w stronę Jarnesa.
- Moje gratulacje, mecenasie Jarnes. Przyjmuję pański protest. Firma Wembling and Company rzeczywiście sama złożyła stosowne oświadczenie w sprawie wysokości tych podstaw, które jej rzecznik teraz nazywa niesłychanie zawyżonymi, a ja mogę je przyjąć za właściwą podstawę do obliczania podatku i to czynię. Ponadto, potwierdzam prawo ludu langryjskiego do ustalania własnej stopy podatku. Jednakże muszę uwzględnić sprzeciw firmy Wembling and Company, że są to podatki selektywne.
- Nic takiego nie ma miejsca, Wysoki Sądzie - rzekł Jarnes. - Stopę dziesięć do jednego stosuje się jednakowo wobec wszystkich.
- Protestuję! - zabeczał Khorwiss. - Żaden obywatel Langri nie posiada nic poza chatą z trawy. Czymże jest dziesięciokrotna wartość jakiejś chaty z trawy? Natomiast firma Wembling and Company...
- Cisza! - krzyknął Figawn.
Usadowił się wygodniej, żeby rozważyć sytuację.
- Czy tubylcy będą rzeczywiście płacić podatki, mecenasie Jarnes? - spytał.
- Oczywiście, Wysoki Sądzie. Taka sama stopa podatkowa obowiązuje wszystkich, a ja mam ze sobą wykaz podatników do dyspozycji sądu. Ponadto, sprzeciwiam się używaniu określenia "chata z trawy". Są to dobrze skonstruowane domy, których budowa wymaga kilku dni pracy zespołu robotników o najwyższych kwalifikacjach, a przy wznoszeniu tych domów w ogóle nie używa się trawy. Chciałbym zobaczyć, jak mój znakomity kolega wyplata z włókien maty, które nadawałyby się na ściany domów na planecie Langri. Mogą je utkać jedynie tubylcy o najwyższych kwalifikacjach. Jako dowód mogę przedstawić raport niejakiego Arica Horta, antropologa z wykształcenia i zastępcy urzędnika sądowego na Langri, opisującego jego własne próby zbudowania jednego z takich domów, złośliwie określanych mianem chat z trawy. Ponadto zaznaczam, że domy te są opodatkowane w zależności od lokalizacji oraz zgodnie ze zmiennym czynnikiem wartości gruntu, który stosuje się wyłącznie do publicznych terenów budowlanych, a więc nie dotyczy gruntów firmy Wembling and Company.
- Przyjmuję to oświadczenie - rzekł sędzia. - A teraz poproszę panów o dowody w sprawie selektywnego opodatkowania.
Tym razem Jarnes wyświetlił jeden precedens, usiadł wygodnie i cieszył oczy widokiem pocącego się Khorwissa, który próbował go obalić, wyświetlając szybko po sobie dwa precedensy. Jednakże komputer puścił je w niepamięć swym drwiącym "ping". Khorwiss gorączkowo przetrząsał dyski z dowodami, często korzystając z podręcznego komputera w poszukiwaniu czegoś nowego.
Na ekranie ukazał się jeszcze jeden precedens, na co zachrypiał buczek.
- Wyświetla pan to po raz drugi, mecenasie Khorwiss - rzekł sekretarz Wyland.
Khorwiss wzruszył ramionami i wyświetlił inny precedens. Znowu odezwał się buczek.
- Wyświetla pan to po raz drugi, mecenasie Khorwiss. 
Sędzia Figawn pochylił się do przodu.
- Proszę posłuchać, mecenasie Khorwiss. Mecenas Jarnes jest bardzo uprzejmy, a i ja pozwalam na wiele, ale czy ma pan coś, co naprawdę mógłby nam pokazać?
Khorwiss spróbował jeszcze raz i ponownie odezwał się buczek. Sekretarz Wyland wybuchnął śmiechem i zmieszany zatkał sobie usta dłonią. Sędzia zagryzał wargi, opanowując śmiech. Również Jarnes z trudem powstrzymał się od parsknięcia.
Khorwiss zerwał się na równe nogi.
- Nie będziemy tego dłużej tolerować. Złożymy odwołanie. To oburzające, a jeśli ten sąd nie podejmie odpowiednich kroków, żeby z tym skończyć, sprawą zajmie się Sąd Najwyższy. A ponadto...
Słuchając go, Jarnes opanował ziewnięcie. Będzie jedna apelacja, następnie druga i jeszcze jedna, a potem ta cała gimnastyka prawnicza, którą firma Khorwiss, Qwaanti, Milo, Byłym i Alaffro może wymyślić, ale Jarnes wiedział, że wygrał sprawę.
Tak samo myślał sędzia Figawn. W czasie rozprawy pracowicie badał precedensy, a teraz, kiedy Khorwiss szalał, studiował otrzymane wyniki. Następnie pochylił głowę w kierunku Jarnesa i puścił doń oko.

24

Rajska planeta Langri była w dalszym ciągu okropnie pokiereszowana, ale jej rany goiły się. Nie było już budynków uzdrowiska. Na lądowisku stał samotny statek transportowy, a jakaś maszyna zwoziła doń resztki złomu, za każdym razem nabierając na szuflę mamuci ładunek. Transportowce załadowywane złomem stały się na Langri tak zwykłym widokiem, że Talitha Warr przeszła obok, nawet nie spojrzawszy w tę stronę.
Ogromny taras uzdrowiska, przeznaczony dla tysięcy turystów, którzy mieli pławić się w nadmorskich basenach, był teraz odarty z drogich, importowanych wykładzin, a langryjskie kwiaty szybko odzyskiwały swą pierwotną niezależność. Na plaży poniżej tarasu stała samotna postać: H. Harlow Wembling, patrzący na połyskliwe, langryjskie morze pod popołudniowym słońcem. Nieśmiało podeszła doń Talitha.
Odwrócił głowę, kiedy usłyszał jej kroki na piasku. Potem patrzył w dal. Jego głos był bez wyrazu.
- A więc... zostajesz?
- Poprosił nas o to rząd Langri. Jutro biorę z Arikiem ślub razem z Fornrim i Dalią. Może byś przyszedł?
- Nie... nie, dziękuję - pośpiesznie rzekł Wembling. - Powiedziałem już Fornriemu, że dziś wieczorem zakończę ładowanie złomu i natychmiast wystartuję.
Przerwał na chwilę, a potem mruknął, jakby do siebie:
- Co za strata! Jakież to wspaniałe miejsce na uzdrowisko!
Plażą zbliżała się do nich grupa tubylców, którzy nieśli polana. Ostrożnie położyli je na plaży, przygotowując świąteczne ogniska. Potem uśmiechnęli się do Talithy i odeszli. Kiedy kolufy zaczęły już wracać na dawne żerowiska, zrzucili z siebie okropne jarzmo niedożywienia, ale nie tylko jedzenie wpłynęło na zmianę ich wyglądu. Byli szczęśliwi.
Wembling patrzył na nich ponurym wzrokiem.
- Przygotowania do wesela? - spytał.
- Nie. Ślub odbędzie się we wsi Starszego. A tu wieczorem mamy specjalne święto. Tubylcy chcą uczcić odzyskanie planety.
Przyszli następni tubylcy z polanami. Wembling nie zwracał na nich uwagi i znów patrzył daleko w morze.
- No, cóż, Tal... jesteś już dostatecznie dorosła i wiesz, co robisz. A ja życzę ci wszystkiego najlepszego.
- Przykro mi, że skończyliśmy jako przeciwnicy, wuju Harlow, ale nie miałam wyboru.
- W porządku, Tal. To mnie nie zrujnuje. Ale jaka to strata... co za wspaniałe miejsce na uzdrowisko!
Warkot maszyny nagle ucichł. Z lądowiska nadszedł pośpiesznie Hirus Ayns.
- Załadowaliśmy wszystko, co było tego warte - rzekł. - Sądzę, że tubylcom bardzo zależy, abyśmy jak najprędzej stąd odlecieli.
- Powiedziałem Fornriemu, że odlatujemy dziś wieczorem. Nie musimy przecież uciekać.
- Jeśli mam być szczery - rzekł Ayns - uważam, że musimy.
Wembling i Talitha odwrócili się i popatrzyli w stronę lądowiska. Spora część ludności Langri zbierała się tam na święto i tubylcy najwyraźniej uznali, że idealnym momentem rozpoczęcia uroczystości będzie odlot ostatniego statku Wemblinga. Zamiast gromadzić się tam, gdzie miało odbywać się święto, tłoczyli się na lądowisku, żeby zobaczyć odlot statku. Ciasno go otoczyli, zostawiając jedynie wąski pas drogi dla maszyny do ładowania złomu, którą właśnie wciągano na pokład.
- Dziś wieczorem będzie święto - powiedziała Talitha, zwracając się do Aynsa. - Przyszli tu, żeby wziąć w nim udział.
- Niech więc go nie opóźniają z naszego powodu - rzekł Ayns. - Wolałbym, żeby nie zabawili się naszym kosztem.
- Bzdura! - wybuchła Talitha. Ale Ayns był wyraźnie przestraszony. Ruszył w kierunku statku.
- Ma rację - powiedział Wembling. - Kręcenie się tutaj nic mi nie da. Odwrócił się.
- Do widzenia, Tal!
Odruchowo pocałowała go w policzek, a potem, kiedy szedł szybkim krokiem w stronę statku, zaczęła szukać Arica Horta. Później stali oboje, ramię przy ramieniu, w pewnej odległości od tubylców, obserwując odlot Wemblinga.
Ayns dotarł już do tłumu uśmiechniętych tubylców. Rozglądał się niespokojnie na boki, kiedy szedł przejściem, prowadzącym do statku. Również Wembling był coraz bardziej niespokojny. Przyśpieszył kroku i zaczął przeganiać Aynsa. Nie wiadomo czemu, z otaczających ich, uśmiechniętych twarzy, wyczytali złe zamiary i puścili się biegiem w panicznej ucieczce. Zdyszani dotarli do trapu i przepychając się wzajemnie, weszli po nim na statek. Ayns szybko zniknął w jego wnętrzu, Wembling zaś zatrzymał się na szczycie trapu, odwrócił i popatrzył w dół na tubylców. Fornri i Dalia stali przy trapie. Oni także uśmiechali się ze szczęścia, a Fornri wyciągnął rękę, miejscowym sposobem żegnając Wemblinga.
- No, cóż, Fornri - wysapał Wembling. - Chyba nie ma pan do mnie żalu. Pan wie, że chciałem jak najlepiej dla waszego ludu. Uzdrowisko byłoby dla was wspaniałym nabytkiem. Te wasze dziesięć procent...
Szeroki uśmiech rozjaśnił ich twarze. Wembling przerwał dla nabrania tchu, a potem ozięble powiedział:
- Jestem wdzięczny za umożliwienie mi odzyskania materiałów budowlanych. Dziękuję.
- A my dziękujemy za ośrodek zdrowia - odkrzyknął Fornri.
- Nie ma za co. Przykro mi, że nie widzieliście tego tak, jak ja. Toż to marnotrawstwo.. Dlaczego nie chcecie się zgodzić, żebyśmy znaleźli kawałek wybrzeża, gdzie uzdrowisko nie przeszkadzałoby w polowaniu?
Fornri nie odpowiedział. 
- Dam wam dwadzieścia procent od dochodów - rzekł Wembling.
Przerwał i rzucił chytre spojrzenie na twarze w dole. Z otwartego włazu wyjrzał zaciekawiony Ayns.
- Trzydzieści procent - rzekł Wembling. Znowu przerwał i popatrzył dokoła.
- Pięćdziesiąt procent.
Ayns ze zdumienia otworzył usta. Pochylając się w stronę Fornriego, Wembling wołał doń, a nuta błagalnej desperacji w jego głosie zupełnie nie pasowała do jego charakteru.
- Zrobię z was bogaczy!
- Już jesteśmy bogaci!  - odpowiedział Fornri.
Wembling odwrócił się. W chwilę potem zamknęła się pokrywa włazu, wciągnięto trap, a tubylcy z wolna odsuwali się od statku. Kiedy ten oderwał się od ziemi, ruszył szalony, uroczysty taniec.

Rozpalono ogniska, zaczęła grać muzyka, a gdy Hort i Talitha szli w stronę plaży, dogonił ich Fornri z Dalią. Talitha i Dalia uścisnęły się ze szczęścia, a Fornri odciągnął na bok Horta i przez chwilę poważnie z nim rozmawiał.
- Wiesz co? - zwrócił się Hort do Talithy - Fornri ma dla nas zajęcie. Chce, żebyśmy rzucili okiem na wrak pewnego statku kosmicznego. Musiałem mu powiedzieć, że już go sami znaleźliśmy.
- Tak. Znaleźliśmy go - rzekła Talitha. - Postanowiliśmy jednak, że będzie najlepiej, jeśli udamy, że nic o tym nie wiemy.
Korowody tańczących opuszczały plażę, by przemknąć wężem przez dawny plac budowy. Wszędzie płonęły pochodnie, a tubylcy rozrywali resztki pozostawionych przez Wemblinga materiałów budowlanych.
- Co oni robią? - spytał Hort.
- Wytyczamy naszą nową stolicę - rzekł Fornri. - Pan Wembling był uprzejmy przygotować teren, a my zbudujemy ją tak, jak sami chcemy, żeby wyglądała. Oni wyznaczają miejsca pod przyszłe ulice i domy. I parki. Będziemy mieli dużo parków.
- Tak. No, cóż... znaleźliśmy rozbity statek i obejrzeliśmy go od środka. Był bardzo interesujący - dodała Dalia.
- Czy przeczytaliście dziennik pokładowy? - zapytała z ciekawością Talitha.
- Nie mogli - rzekł Hort. - Nie znają tego pisma. Nic by nie zrozumieli.
Powoli szli w stronę świętujących tubylców.
- Ciekaw jestem czy wy i wasz lud uświadamiacie sobie, jak wielkim człowiekiem był Cerne Obrien - powiedział Hort. - Słowo "geniusz" byłoby eufemizmem w stosunku do niego, jeśli weźmie się pod uwagę to, czego dokonał. Przypuszczam, że z czasem będziecie nazywali jego imieniem domy i wsie, ulice i parki, ale ten człowiek zasługuje na o wiele bardziej znaczący pomnik. Powinniście pomyśleć o tym.
Fornri i Dalia popatrzyli na nich zaskoczeni.
- Chyba nie wiedzą, że planetę można nazwać imieniem człowieka - rzekła Talitha. - Jaka szkoda! 
Hort przytaknął skinieniem głowy.
- Spójrz!  - wykrzyknął po chwili.
Byli już na tyle blisko, by zobaczyć, co robią tancerze. Trzymali w rękach kawałki materiałów budowlanych z wypisanymi na nich literami i wytyczali nimi nową stolicę - tańcząc. Napisy płynęły w powietrzu w drodze do miejsca przeznaczenia: UNIWERSYTET LANGRI, BULWAR LANGRI, KONGRES PLANETY LANGRI, OGRÓD BOTANICZNY LANGRI, WYDZIAŁ ADMINISTRACYJNY RZĄDU LANGRI, BIBLIOTEKA PLANETY LANGRI.
Hort ponownie zwrócił się do Fornriego i Dalii.
- To naprawdę wielka szkoda. Za późno, żeby teraz coś zmieniać, ale trzeba było 'nazwać waszą planetę "0brien".
I znów Fornri i Dalia popatrzyli na siebie zaskoczeni.
- Obrien?   -  spytał obojętnie  Fornri.  - A kto to?
 
Koniec.




(r) Copyright for the Polish edition by Wydawnictwa "Alfa" Warszawa 1986
Tytuł oryginału angielskiego: "Monument"
&  Copyright 1974 by Lloyd Biggle Jr
