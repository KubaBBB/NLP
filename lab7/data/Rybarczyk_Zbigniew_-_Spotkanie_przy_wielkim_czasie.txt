Autor: Zbigniew Rybarczyk
Tytul: Spotkanie przy wielkim czasie

Wyróżnione w konkursie "Fantastyka '90"

Z "NF" 4/92


Zmierzchało. Seear był u kresu sił, jeszcze jeden taki 
dzień, a nawet on nie dałby rady. Cóż, teraz musiał. 
Przeciwnik był już blisko, czuł to całym sobą. Zajeździł już 
trzy konie, jeżeli ten pod nim nie padnie, jeszcze tej nocy 
dopełni się misja. Rozpoczął przygotowania, z namaszczeniem 
otworzył malutką buteleczkę, jednym łykiem wypił zawartość, 
nalewka miała niepokojący smak. Rozwiązał podróżną torbę i 
wyciągnął malutki amulet, dar od ojca przełożonego. Zwolnił, 
teraz może odpocząć. Gdy przyjdzie na niego czas, na pewno 
nie przeoczy tej chwili. Na razie niewiele od niego 
zależało, musi czekać. Czekać i odpoczywać.
   Las powoli kończył się, widać już było wzgórza 
zwiastujące niedalekie góry. Słońce całkiem schowało się za 
widnokręgiem, było jasno, światło gwiazd i malutkiego 
księżyca odbijało się od śniegu dając przepiękne refleksy. W 
innych okolicznościach zachwycałby się urodą tego miejsca, 
ale nie dziś. Czuł nadciągające spotkanie, resztę widział 
jak w krzywym zwierciadle. Wiedział, że jest ścigany, 
wiedział, że musi zacierać ślady, ale wykonanie tego 
przychodziło mu z coraz większym trudem. Teraz musi znaleźć 
odpowiednie miejsce, musi zacząć Próbę. Gdy zobaczył duży 
dąb, rosnący na środku niewielkiej polany - chyba ojca i 
matkę wszystkich dębów tego lasu - zdecydował się. Tutaj 
spróbuje skusić los. Z namaszczeniem pętał nogi konia, 
dobrze mu służył ten mały kuc, teraz niech odpoczywa. 
Później zaczął się rozbierać. Nagość dawała cień szansy, 
przynajmniej tak mówiła reguła. Reszta była niewiadomą. Gdy 
był już nagi, poświęcił ziemię i rozpoczął pierwszą próbę 
przywołania. Poszło nadzwyczaj dobrze, w odległości jakichś 
trzech kroków światło poczęło się załamywać, zniknęły 
cienie. Seear poczuł falę gorąca, widomy znak nawiązanego 
KONTAKTU. Błogosławił wypity wywar, bez którego chyba by 
spłonął. Teraz musiał ściągnąć do siebie Przeciwnika. Z 
tego, co wiedział, tylko kilku ludzi próbowało tego przed 
nim. Część już nigdy nie wróciła, część zmarła. Mógł mieć 
tylko nadzieję, że jego los oszczędzi. Rozpoczął drugą część 
przywołania. Płynący z jego ust potok słów sprowadzał tylko 
nienawiść ludzi. Nie było jednak odwrotu.
   Coraz wyraźniej czuł obecność tego, którego prosił o 
przybycie. Nie liczył, że pójdzie tak dobrze, wręcz łatwo, 
jednak Przeciwnika jeszcze nie było. A teraz liczył się 
czas, musiał działać szybko, niedługo skończy się działanie 
nalewki, niedługo nadciągnie pościg, niedługo zamarznie... 
Gdyby zdecydował się pójść na skróty, mógłby spróbować ZEWU 
KRWI. Podobno to gwarantowało powodzenie, ale cena, jaką 
trzeba było zapłacić, była za wysoka. Nawet dla niego. 
Teraz wystarczy jeszcze jeden zryw, jeszcze jeden potężny 
akt woli i powinien spotkać tego, którego poszukiwał. 
Uklęknął na ziemi, jeszcze raz krótkim gestem poświęcił ją i 
rozpoczął wymawiać słowa układające się w CZAR, jaki można 
wypowiedzieć tylko raz w życiu. CZAR PRZEJŚCIA.
   Przepływająca moc rozszarpywała mu wnętrzności. Ból 
wydawał się nie do zniesienia i gdyby nie świadomość, że 
minie szybko i bez śladu, postradałby zmysły. Czar okazał 
się skuteczny i nie wymagał powtórzenia, Seear poznawał to 
po ogromnych zmianach, jakie zaszły w otoczeniu. Las rozwiał 
się i jakby odsunął dalej, kontury bliskich przedmiotów 
rozmyły się, ucichły leśne odgłosy. Był poza swoim światem, 
mógł spotkać się z tym, kogo wzywał.  
   - Witaj, nie liczyłem, że tak szybko któryś z was mnie 
odnajdzie, stajecie się coraz lepsi. - Kpina zawarta w 
głosie Przeciwnika nie zraziła Seeara. Był na nią 
przygotowany.

Już czwarty dzień podążali jego tropem, a on ciągle był 
daleko, daleko przed nimi. Przewodnik, mnich-banita, 
twierdził, że tej nocy ścigany powinien trochę odpocząć, 
może spróbuje się przespać. Pomaer po cichu liczył, że 
właśnie dziś go dościgną. Podążali więc najszybciej, jak 
było możliwe. Pochwycenie Pątnika na gorącym uczynku 
zapewniało sławę, a przede wszystkim pieniądze. I to nie 
tylko w Fanaan, ale i w stolicy. Gra była warta świeczki.
   Razem z przewodnikiem było ich dwunastu. Podobno to 
minimalna liczba zapewniająca sukces przy spotkaniu z takim 
wrogiem. Dobrani byli specjalnie, Pomaer szukał najlepszych 
z najlepszych, a i tak obawiał się o wynik walki. Wiedział, 
jak nikłe szanse daje topór przeciw Lasce, miecz przeciw 
Mocy. Jedyna nadzieja w zaskoczeniu, dlatego poganiał 
wykończonych ludzi, ryzykując zajeżdżenie ostatniej zmiany 
koni. Jeżeli zdążą, zaskoczą Pątnika podczas dziwnych 
obrzędów; wtedy powinno się udać, jego czujność będzie 
zmniejszona. Jeżeli nie - już nic nie będzie ważne. Czas 
uciekał.
   Zaczynało zmierzchać, w oddali widać było las, gorzej już 
być nie mogło. Ciemności i mnóstwo leśnych ścieżek, żeby 
to... Pomaer kazał zwolnić, ludzie i przede wszystkim konie 
trochę odpoczną. Wściekły wrzasnął bez sensu, ale i tak 
zrozumieli, słychać było westchnienie ulgi całej kolumny. 
Mimo wszystko jemu też trochę ulżyło, śmiertelna ruletka 
odroczona do rana. Chyba, chyba że zdarzy się cud. 
Dojeżdżali do lasu, już przy wjeździe trakt rozgałęział się 
na trzy dróżki, dalej pewnikiem będzie jeszcze gorzej. 
Oddział stanął. Trzeba coś zdecydować, o rozdzieleniu się 
nie może być mowy, w mniejszej grupie nie mieli szans.
   - Dokąd? - rzucił do przewodnika zastanawiając się, na 
ile może mu ufać.
   Przewodnik wjechał w las, po chwili usłyszeli, jak
mamrocze. Brzmiało to tak, że aż skóra cierpła. Bez niego 
nie mieli żadnych szans na odnalezienie Pątnika, inaczej już 
dawno dostałby to, co mu się słusznie należy. I on chyba 
zdawał sobie z tego sprawę.
   - Panie, nie wiem, on zaciera ślady, tu w lesie jest tyle 
innych tropów, że prawie oślepłem. Ale na zachodnim trakcie 
wyczuwam słaby ślad, może to on.
   - Dilur, sprawdź to. - Pomaer wątpił, żeby Dilur wykrył 
coś więcej niż przewodnik, ale mógł przynajmniej sprawdzić, 
czy tamten nie kłamie.
   Przysadzisty łowca przywarł do ziemi, tropienie śladów to 
było jego życie, od kiedy pamiętał, a jego prawdziwym domem 
był las. Teraz przywołał wszystkie swoje umiejętności całe 
doświadczenie. Ale nic - ziemia była nietknięta, żadna 
trawka nie była złamana, na żadnej gałęzi nie została 
najmniejsza nitka, grunt pachniał lasem. Nie było cienia 
nadziei na pochwycenie tropu.
   - Nic nie widzę, panie, nie ma śladu... - Dilur bezradnie 
rozłożył ręce.
   Co robić? W miarę jak będą doganiać Pątnika, lojalność 
przewodnika będzie malała. Strach może się okazać silniejszy 
niż pieniądze, własna skóra ważniejsza niż sława i 
zaszczyty. Pomaer nie mógł go sprawdzić. Pytanie, czy już 
zaczął kluczyć, czy na razie prowadzi ich dobrze? Musi sam 
odpowiedzieć na to pytanie i to odpowiedzieć trafnie.
   - W lewo, pogońcie te szkapy, on dziś będzie nasz!!! - 
Krzyknął gromko, ale bez wiary, ten las sprawiał, że 
zaczynał się bać, on, który bać się nie mógł.
   - Szybciej, ruszać się, ruszać!!!

Mistrz Wieści pędził szybko przez klasztorny dziedziniec, na 
ile pozwalał mu wiek i niezbyt luźny habit. Nigdy dotąd nie 
narzekał na zbyt wielką przestronność Zakonu, wręcz 
przeciwnie, Przeor nie mógł się opędzić od jego coraz to 
nowych pomysłów rozbudowy. Dziś jednak dużo by dał, aby 
uczynić klasztor mniejszym. Pozostało mu do przebycia tylko 
skrzydło Nowicjuszy, ale i to było sporo. Ech, młodość! Gdy 
już dotarł do celi Przeora, dłuższą chwilę dyszał, nie mogąc 
wydobyć z siebie głosu. Przeor podniósł go z klęczek i 
potrząsnął jak workiem ziemniaków.
   - Mów, bracie, mów szybko - nigdy nie posądzał go o taką 
siłę.
   - Seear znalazł go, spotkali się przy starym dębie, w 
lesie Wiutalem, zaczęło się!
   - Teraz wszystko w jego rękach! Oby podołał, jest już 
ostatnim. Ostatnim.
   - Mistrzu, nie mów tak, on podoła, jest ostatnim, ale i 
największym z tropicieli, musi podołać - w głosie Mistrza 
Wieści słychać było determinację. Niestety również strach...
   - Zwołuj kapitułę, czas nagli - ojciec przełożony 
niecierpliwie machnął ręką i podszedł do okna celi. - Czas w 
drogę.
   Wychodząc z celi przeora Mistrz Wieści zauważył pierwsze 
oznaki ożywienia. Wiadomości rozchodzą się szybko. Kto jak 
kto, ale on o tym wiedział. Nie pierwszy raz zwoływał 
kapitułę i przeważnie nim zdążył obejść jedno skrzydło, 
reszta już czekała na miejscu. Nawet gdy sprawa była poufna. 
Tym bardziej teraz, gdy ważyły się losy Zakonu. Po 
zaglądnięciu do czterech - pustych już - cel, spokojnie udał 
się do refektarza. Stateczne kroki rozbrzmiewały echem w 
pięknie sklepionym korytarzu. Gdy w klasztorze życie płynęło 
zwykłym torem, lubił tu odpoczywać, zawsze panował tu 
spokój, nawet teraz. Skręcił w malutki korytarzyk biegnący 
równolegle do refektarza, przeszedł może pięć metrów, minął 
drzwi kuchenne. Do refektarza wszedł bocznymi drzwiami, 
obecni byli już wszyscy. Nie dziwił się. Minęła chwila, nim 
go spostrzegli, ale gdy został już zauważony, umilkli.
   - Mów, musimy zadecydować co dalej - Przeor był bardzo 
niecierpliwy.
   - Seear znalazł go, rozpoczęli kontakt, co dalej, nie 
wiem, wyszli z naszego świata - bezradnie rozłożył ręce.
   - To już jego rzecz, radźmy, co zrobić z pogonią.
   - Wjechali za nim w las. Wiutalem jest duży, ale wygląda 
na to, że przewodnik wie, dokąd ich prowadzi.
   - Przeklęty banita, nie można by go jakoś zgładzić? Bez 
niego oni będą ślepi.
   - Wiem, o co ci chodzi, bracie Aklino, ale kto zdobędzie 
się na takie ryzyko?
   Wstał najstarszy z kapituły, Mistrz Pożegnań. Rzadko 
ostatnio zabierał głos, ale gdy już miał go zabrać, wszyscy 
milkli.
   - Gra w was gorąca krew, bracia, to, co zasugerował brat 
Alkino, to szaleństwo, za duża odległość. Pewna śmierć.
   - Podania mówią, że brat Wetum przeskoczył na odległość 
dwakroć większą.
   - Podania mówią też, że po nim próbowało wielu. Żaden z 
nich nie powrócił.
   - Ale my musimy spróbować, nie mamy nic do stracenia. Ja 
jestem gotów.
   - Mówiłem już, gra w was gorąca krew, to nie jest 
najlepszy doradca. Mam inną propozycję - musiał przerwać, 
gwar był tak wielki, że uniemożliwiał wszelką dyskusję.
   Przeor czekał, nie chciał ich uciszać, wiedział, że 
lepiej pozwolić im się wygadać, później łatwiej będzie 
dyskutować. Tak, jak przypuszczał, po chwili umilkli.
   - Bracie, wybacz im brak ogłady i mów dalej.
   - Złudzenia - to było słowo klucz. - Trzeba ich zasypać 
przeróżnymi złudzeniami.
   Dyskusja była skończona.

- Uczymy się szybciej niż przypuszczasz.
   - Jeżeli mierzyć trupami wasze postępy na ścieżce wiedzy, 
to idzie wam nieźle.
   - Starasz się być dowcipny.
   - O, ja tylko komentuję fakty.
   - A fakty są takie, że to twoja zasługa. Nie możesz 
powiedzieć, że jest inaczej, i dajmy już spokój jałowym 
sporom. Zaraz zaczniemy odczuwać uroki tego miejsca, więc 
chyba czas przejść do konkretów.
   - Słucham... - Przeciwnik nie przejął się mową Seeara, 
cóż, mimo wszystko to on dyktował warunki. Prośbę Zakonu o 
spotkanie potraktował lekko, później za jego fanaberie 
zapłacić musieli bardzo wysoką cenę. Stracili trzech 
wielkich Mistrzów. Niestety, nie mieli innego wyjścia. 
Potrzebowali jego pomocy, a on o tym wiedział. Samo odkrycie 
jego marszruty przez naszą rzeczywistość było, jak się 
zdawało, zadaniem nad siły. Na szczęście jednak nie włożył w 
swoje ukrycie wiele wysiłku i zaczął zostawiać wyraźne ślady 
w miejscach, gdzie dotykał naszej rzeczywistości. Mimo to 
Mistrz Dróg spędził dwa dni w swojej celi, nim zobaczył jego 
dalszą marszrutę.
   Teraz musiał tak poprowadzić spotkanie, by poniesiony 
trud nie poszedł na marne. Najtrudniej jest zacząć.
   - Nastały dla nas trudne czasy, przestaliśmy być pożądani 
przez władców, lud zaczął widzieć w nas przyczynę zła, nie 
bez udziału możnych obarcza się nas odpowiedzialnością za 
wszystkie możliwe nieszczęścia. Co za tym idzie, nie ma 
prawie w ogóle nowicjuszy. Zakon wymiera. Nagonka rozpoczęta 
przez Tilonda doprowadziła do Bitwy o Wzgórze. Bitwy podobno 
nie rozstrzygniętej. Ale dla nas była to klęska, połowa 
ludzi z Zakonu zginęła, poważna część murów została 
nadwerężona, a z Mistrzów ocalał co czwarty. Tylko dzięki 
temu, że w tych czasach sztuka dyplomacji wymiera, Zakon 
mógł zabłysnąć i tutaj. Osiągnęliśmy pokój, na jak długo, 
nie wiadomo. Następnej takiej bitwy nie przetrzymamy...
   Przerwał mu zdecydowanym ruchem ręki. Widać było, że jest 
poruszony. W końcu też był zakonnikiem z takiego samego 
zakonu, tyle że z innej rzeczywistości. Był prześmiewcą, ale 
także wielkim Magiem, potrafił wyszydzić każdy ich projekt, 
ale Seear liczył, że zrozumie wagę ich prośby. Prośby, jaką 
Przeor śle Przeorowi. Zapadła dziwna cisza, zwykle gdy 
spotkanie odbywało się w tym osobliwym miejscu, starali się 
nie czynić nic, co przedłużałoby je nad miarę. Była więc 
nadzieja, że jego wysiłek miał sens. Czekał.
   - Mów dalej, słucham - nie było już jadu w tym głosie.
   - Radziliśmy długo, co robić. Pomysłów nie było za wiele, 
bo sytuacja nie pozwala na ryzyko. Ostatecznie 
zdecydowaliśmy się poprosić o pomoc ciebie.

Zbliżała się kompleta. W refektarzu ponownie zbierała się 
kapituła, ucichły podniecone głosy, zażarte spory wygasły. 
Decyzja została podjęta. Zamkną krąg i spróbują złudzeniami 
choćby na chwilę powstrzymać pościg.
   Mistrz Wieści już od nieszporu tkwił w celi wsłuchany w 
treści płynące zza Murów. Już dawno Laska nie rozżarzyła się 
tak jak dziś. Mimo późnej pory w celi było jasno. Runy 
zdobiące Laskę świeciły ognistym blaskiem. Okucia śpiewały 
pieśń Wieści. Mistrz był w Zakonie dwudziesty trzeci rok, 
Laskę Wieści otrzymał osiem lat temu po śmierci poprzednika. 
W czasach gdy Zakon miał swoje domy we wszystkich 
ważniejszych miastach i warowniach, rola jego była inna niż 
obecnie. Był przede wszystkim wędrowcem, później dyplomatą, 
a na końcu źródłem informacji. Służył Zakonowi nie tak 
bezpośrednio jak teraz. Był kimś w rodzaju twórcy legend czy 
wędrownego Nauczyciela. Opowiadał o Zakonie ludziom, którzy 
nie mieli nawet możliwości zobaczyć klasztoru z bliska. 
Dzięki jego działaniom legenda Zakonu zataczała coraz 
szersze kręgi i działoby się tak dalej, gdyby nie Tilond z 
jego obsesją zniszczenia Zakonu. Przedtem informacje o 
świecie zewnętrznym klasztor otrzymywał z innego źródła, 
Mistrz Przesłań zorganizował wzorowo działającą sieć 
informatorów z uczniów rozmieszczonych we wszystkich domach 
Zakonu, dzięki temu można było uzyskiwać informacje 
jednocześnie z całego niemal świata.
   Po izolacji klasztoru Laska Wieści okazała się nie -
zastąpiona. Teraz ona była jedynym źródłem informacji o 
świecie za Murem. Tak było i dziś. Wsłuchiwał się w rytm 
wygrywany przez okucia, wpatrywał się we wzory błądzące po 
Runach i starał się jak najwięcej uchwycić z przepływających 
informacji. Dziś las Wiutalem był środkiem Świata, ale poza 
Zakonem nikt o tym nie wiedział. I tak było dobrze. Wieści 
płynące stamtąd były niewesołe, oddział dalej podążał śladem 
tropiciela. Pozostały mu nie więcej niż trzy godziny czasu, 
ale czasu miejscowego, dla niego mogło to być pół godziny 
albo i dwa dni. Dlatego muszą się śpieszyć. Jeszcze raz 
sprawdził, czy aby Seear nie powrócił i wymówił Czar 
Zamknięcia. Laska usnęła. Zniknął blask i muzyka, była teraz 
tylko krzywym kosturem. Mistrz zawinął ją w futerał i 
odstawił do kąta. Wiedział już tyle, ile wiedzieć chciał. 
Mógł udać się do refektarza, znów będzie ostatni. Poszedł 
swoją ulubioną drogą, bocznymi korytarzami, krętymi 
schodami, wąskimi galeryjkami, przeszedł przez opuszczone 
teraz Skrzydło Straży do głównego korytarza. Tym razem do 
refektarza wszedł głównym wejściem. Czekano na niego.
   - Przepraszam - powiedział cichutko. - Pokażę wam, gdzie 
są ci, których musimy powstrzymać. - Podszedł do stojaka z 
mapami, chwilę szukał właściwej, rozwinął ją i wskazał 
palcem. - Są tutaj, na skraju Wiutalem. Seear zniknął tutaj 
- odległość między wskazanymi punktami była niepokojąco 
mała.
   - Musimy skierować ich na tę ścieżkę - była to dróżka 
wiodąca prostopadle do obecnej marszruty oddziału - to 
wszystko, co wiem. I jeszcze jedno. Oni już czwarty dzień są 
w drodze, muszą być mocno zmęczeni. - Mistrz usiadł na swoim 
zwykłym miejscu. Teraz poczuł, że i jego opuszczają siły.
   - Niewiele, ale musi wystarczyć. Co proponujecie? - 
zapytał Przeor.
   Wstał Opiekun Map. Nie był jeszcze Mistrzem, ale w tych 
ciężkich czasach przysługiwało mu prawo uczestniczenia w 
zgromadzeniach kapituły. Podszedł do mapy wybranej przez 
Mistrza Wieści, delikatnie wygładził nie istniejące fałdy, 
bardziej z przyzwyczajenia niż z potrzeby przyglądnął się 
jej przez Szkło. Chwilę jakby się zadumał, znany był z 
zamiłowania do teatralnych gestów.
   - Jeżeli pozwolicie wyrazić mi moje zdanie, moje skromne 
zdanie...
   - Streszczaj się!
   - Już mówię, już mówię - skłonił się Przeorowi. - Patrząc 
na tę mapę i słuchając słów Mistrza Wieści dostrzegam kilka 
możliwych wniosków. Po pierwsze, trudno będzie nakłonić ich 
do tak wielkiej zmiany kierunku, po drugie, w tej części 
lasu nie ma innych ścieżek. Wydawać by się mogło, że sprawa 
nie jest ciekawa. Otóż nie jest tak źle, znalazłem inne 
wyjście. Proszę, podejdźcie do mapy... - Dwudziestu członków 
kapituły z trudem mieściło się przy niewielkim mapniku, w 
najgorszej sytuacji był Mistrz Ziół, którego tusza nie 
straciła na okazałości nawet w tych trudnych czasach, po 
chwili jednak każdy znalazł miejsce. - Przyjrzyjcie się 
ścieżce, którą idzie pościg, Widzicie to malutkie 
zgrubienie, prawie na skraju lasu, o tutaj? To polanka. 
Dawniej stała tam karczma. Myślę, że można by ją stworzyć na 
nowo. To nie powinno być trudne - skłonił się i umilkł.
   To miało sens. Ale gospoda leżała niebezpiecznie blisko 
miejsca, gdzie zniknął Seear. Gdy coś się nie powiedzie, 
może być za późno na drugą próbę. Inne możliwe rozwiązania 
też zawierały ryzyko, w końcu pościg prowadził mnich. 
Zadecydować musiał Przeor.
   - Mistrz Wieści zaproponował najtrudniejsze rozwiązanie 
dające jednak dużo czasu Seearowi, oczywiście w wypadku 
powodzenia. Opiekun Map zaproponował rozwiązanie prostsze, 
dużo prostsze, ale bez możliwości ponowienia próby w wypadku 
niepowodzenia. Ja muszę rozstrzygnąć co lepsze...
   Starym zwyczajem podszedł do okna. Teraz nikt nie 
odważyłby się pisnąć słówka, Ojciec Przełożony myślał.
   Mistrz Wieści czasami zazdrościł Przeorowi jego roli w 
Zakonie, jego autorytetu, szacunku, jakim się cieszył. Ale w 
takich chwilach nie chciałby być na jego miejscu. Ciężar 
decyzji bywał tak ogromny, prawo składające na barki Przeora 
odpowiedzialność za decyzje podejmowane podczas zebrań 
kapituły było wręcz okrutne. Wtedy doceniał spokój, jaki był 
jego udziałem. Nawet teraz jego rola w Zakonie nie była zbyt 
eksponowana, właściwie poza dniem dzisiejszym pozostawał w 
cieniu. Mógł poświęcać się swoim ulubionym wędrówkom po 
zapomnianych zakamarkach Klasztoru. Mógł godzinami 
przesiadywać w bibliotece. Po prostu robić to, na co miał 
ochotę. On żył jeszcze w świecie sprzed Blokady.
   Przeor stał przy oknie. Widać było, jak trudno podjąć mu 
decyzję. Niektórzy z młodszych Mistrzów zaczynali się 
niecierpliwić, ale zdołali to ukryć. Jak to powiedział 
Mistrz Pożegnań, gorąca krew nie grała już w sercach 
zakonników.
   W końcu Ojciec Przełożony odwrócił się. Cisza pogłębiła 
się jeszcze, napięcie było wręcz namacalne.
   - Zrobimy tak, jak radzi Opiekun Map, tak będzie lepiej. 
   To było wszystko, co Przeor powiedział, reszta należała 
do kapituły. Trzeba będzie opracować szczegółowy plan 
działania, podzielić role przypadające każdemu mistrzowi, 
ale to już detale. Kości zostały rzucone.

Tak, jak myślał, las był ich wrogiem, już trzy razy zmuszony 
był podejmować bardzo ryzykowne decyzje. Starał się coraz 
mniej opierać na sugestiach Przewodnika, coraz bardziej ufał 
swojemu instynktowi.
   Dojeżdżali do kolejnego rozwidlenia, a raczej ten leśny 
trakt wydzielał z siebie niewielką odnogę, biegnącą prawie 
prostopadle do obecnej marszruty. Poamer machinalnie skinął 
ręką na przewodnika i zaraz potem przyszła obawa o 
rzetelność tego drania. Kazał też sprawdzić drogę Dilurowi, 
lecz nie łudził się, on nic nie znajdzie. Mnich odjechał jak 
zwykle na niewielką odległość od oddziału, pomamrotał chwilę 
i wrócił. Bez słowa wskazał ręką główny trakt. Oddział powoli 
ruszył.
   - Panie, jest jakiś ślad - tego Poamer się nie 
spodziewał, po raz pierwszy Dilur coś znalazł! - Tu jest 
złamana gałązka, a tu zadeptane źdźbła trawy, wygląda, że 
pojechał prosto.
   Potwierdzałoby to słowa Mnicha, może i lepiej, chyba że 
ściganemu o to właśnie chodziło. Do tej pory nie zostawiał 
żadnych śladów. Dziwne... Było, nie było, jechali dalej. Po 
dłuższej chwili las zaczął się przerzedzać, dojeżdżali do 
sporej polany, wyglądało, że nie była ona pusta. Po prawej 
stronie, bliżej lasu, widać było budynek, w miarę jak las 
się przerzedzał, poznać można było kształty gospody. Powoli 
zapadające ciemności nadawały temu miejscu nadnaturalny 
wygląd, ta gospoda w środku lasu zdawała się jakby dla nich 
stworzona. Teraz już nic nie będzie w stanie zmusić jego 
ludzi do dalszej drogi. Czas wypełni się jutro.
   - Z koni, rozpoprężyć i odprowadzić do stajni. Na dziś 
wystarczy, pora wieczerzać. - Rozglądnął się sprawdzając 
ludzi, czasami lubił patrzyć na swoją drużynę, szczególnie 
wtedy, gdy nie myślał o nadchodzących trudach. Teraz widział 
wdzięczność na ich twarzach i był z tego zadowolony. Ta 
wyprawa i jemu zaczynała wychodzić bokiem.
   Gospoda była nad wyraz przytulna, położona na uboczu, 
niezbyt bogata, na ich wymagania wystarczała jednak w 
zupełności. Gospodarz, człowiek uprzejmy, gości traktował 
wręcz z krępującą czołobitnością. Miał też cztery niezwykle 
urodziwe córy, a to wpłynęło na wyśmienity nastrój gości. 
Poamera niepokoiła tylko nieobecność Mnicha, on, co prawda, 
chodził zawsze swoimi drogami, ale teraz nawet nie 
napomknął, że ma zamiar zniknąć. Cóż z tego, to nie jest 
ważne, szczególnie, że Ajula, najstarsza córka karczmarza 
przyglądała się Poamerowi od dłuższego czasu. Bez namysłu 
uśmiechnął się do pięknej dziewczyny licząc, że zrozumie. 
Nie pomylił się, spokojnym krokiem zbliżała się do niego, a 
raczej płynęła przez dzielącą ich przestrzeń. Posiadała ten 
rzadki, wręcz hipnotyzerski, dar przykuwania wzroku. Zanim 
podeszła, Poamer zdążył jeszcze zdziwić się, co ona robi w 
tej dziurze. Mogła być ozdobą każdego dworu.
   - Może napijesz się miodu... Panie - głos miała miękki, 
choć nie pozbawiony nuty przekory. Zapowiadał się 
fascynujący wieczór. Był zachwycony.
   - Z rąk twoich choćby cykuty, proszę, usiądź tutaj - 
zupełnie naturalnie przyjął dworski ton, przesunął się też, 
aby zrobić jej miejsce. Myśl, by posadzić ją na kolanach 
zupełnie nie przyszła mu do głowy. Usiadła.
   - Powiedz mi, co robisz w tej głuszy, jesteś tak 
piękna... 
   - O, oszczędź... Panie tych słów dla znaczniejszych niż 
ja dam, ja jestem tu, aby czekać na ciebie i tobie podobnych 
gości. Proszę - podała mu puchar. Poamer ukrył zmieszanie 
pijąc spory łyk.
   - Czy jesteś, pani, czarodziejką, to nie miód, to 
nieziemski nektar, to niczym...
   - To raczej wątpliwy komplement w czasach, gdy 
Czarnoksiężnicy ścigani są niczym wcielenie wszelkiego zła.
   Dowódca był zbity z tropu. Oczekiwał innych niż 
intelektualne rozrywek tego wieczoru, a aluzja do ścigania 
Pątnika była oczywista. Spojrzał na Ajulę, figlarne ogniki w 
jej oczach zostawiały nadzieję, że oprócz intelektualnych 
także inne atrakcje mogą czekać go tego wieczora. Dyskretnie 
przysunął się do niej i objął w pasie. Przytuliła się w 
sposób tak naturalny, że wątpliwości rozwiały się jak 
zdmuchnięte. Od tej chwili rozmowa obracała się wokół miodu, 
urody i uroków lasu.
   Poamer nie pił dużo, więc kiedy zobaczył, jak ich 
przewodnik pojawia się w gospodzie, przechodząc przez 
ścianę, mocno się zdziwił. Mnich zazwyczaj unikał takich 
sztuczek, przenikanie ścian, jak sam kiedyś przyznał, nie 
było sprawą prostą. Dowódca pocałował delikatnie dziewczynę 
i przeprosił ją na chwilę. Przewodnik czekał na niego w rogu 
izby zaraz koło pieca, a co najdziwniejsze, prawa noga 
wnikała w piec. Dowódca zaczynał być wściekły. Nie znosił 
czarów.
   - Co jest!!!
   - Panie, musimy porozmawiać, teraz, ale nie tutaj... - to 
mówiąc, nie zauważony przez nikogo z wyjątkiem Poamera, 
wyszedł przez ścianę na zewnątrz.
   Rozwścieczony dowódca pognał do drzwi. Wzbudziło to 
docinki jego podkomendnych.
   - Patrzcie, dziewki się wystraszył!
   - E, co ty wiesz, tutejszy miód mu nie służy!
   Salwy śmiechu zbył niecierpliwym machnięciem ręki. 
Później z nimi pogada. Musiał obiec dookoła karczmę, zanim 
natknął się na Mnicha. Miał zamiar mu przyłożyć, lecz nim 
zdążył cokolwiek uczynić, poczuł, że dzieje się coś 
dziwnego. Nie mógł wykonać gwałtowniejszego ruchu, nie mógł 
biec, o uderzeniu banity nie było nawet co marzyć. To 
właśnie jego sprawa. Poamer, gdyby mógł, zabiłby go teraz.
   - Pozwoliłem sobie ograniczyć twoje ruchy, ale tylko po 
to, żebyś mnie  W  S P O K O J U  wysłuchał. Jak usłyszysz, 
o co chodzi, zdejmę czar. Obiecuję.
   - Gadaj!!! - Cała ta przemowa nie zrobiła wrażenia na 
uwięzionym, oczywiście poza fragmentem o uwolnieniu. 
Wiedziałby, co zrobić z wolnością.
   - Posłuchaj i postaraj się zrozumieć - warknięcie było 
jedyną odpowiedzią. - To, co widzisz, nie jest 
rzeczywistością, to ZŁUDZENIA: karczma, dziewczyna, miód nie 
istnieją. To podarunek od Zakonu. Kłoda rzucona nam pod 
nogi, najlepsza, na jaką było ich stać.
   Dowódca szarpnął się bezradnie. Jakie złudzenia, jaka 
kłoda, przecież Ajula była rzeczywistością. Ten szalony 
Mnich nie będzie próbował mu wmówić, że jest inaczej.
   - Niestety, muszę przekonać cię, że się mylisz. - Poamer 
spróbował jeszcze raz rzucić się na Mnicha. Bezskutecznie. - 
Żmijo, czytasz mi w myślach!
   - Nie muszę. Twoja twarz mówi za ciebie. Musimy stąd 
odjechać, trzeba kontynuować pościg. ON jest już niedaleko, 
nie dalej niż o cztery strzały z łuku.
   Poamer tylko warknął...

Zdziwienie, jakie malowało się na jego twarzy, wręcz 
ucieszyło Seeara. Teraz już wiedział, nie jechał na próżno.
   - Na czym moja pomoc ma polegać?
   Jak mawiał Przeor, był w domu, teraz zostały już tylko 
szczegóły. A z tym nie powinno być kłopotów.
   - Jak już wspomniałem, następnej bitwy nie przetrzymamy, 
a o tym, że zbliża się ona wielkimi krokami, dowiedzieliśmy 
się nie dalej niż miesiąc temu. Znowu zbierana jest wielka 
armia, płatnerze mają masę roboty...
   - Streszczaj się!
   - Dobrze, już mówię. Summa summarum, jeżeli nie możemy 
wygrać tej bitwy ani jej uniknąć, musimy się ukryć. 
Postanowiliśmy więc, że jeżeli musimy uciekać, zróbmy to w 
sposób wręcz radykalny. Chcemy przenieść cały klasztor o 
sto, sto pięćdziesiąt lat w przyszłość.
   Spojrzał na twarz swego rozmówcy szukając w niej oznak 
zaskoczenia czy wręcz niedowierzania, ale znalazł tylko 
zadumę.
   - Nie wiem, czy zdajecie sobie sprawę z ryzyka. Na tą
skalę nikt tego jeszcze nie robił.
   - Właśnie dlatego prosimy cię o pomoc, a w zasadzie 
prosimy o pomoc cały twój Zakon. Największy do tej pory 
przerzut obejmował domek pustelnika z nim w środku, więc 
skala faktycznie jest inna. Ale tylko skala, poza tym 
wszystko powinno być jak zwykle.
   - Powinno... A jak nie będzie?
   - I tak zginęlibyśmy, musimy spróbować.
   - Załóżmy, że się zgodzę, muszę mieć jakiś argument, 
który mógłby przekonać kapitułę. Musi to być wymierny 
argument.
   - Jesteśmy i na to przygotowani. Chcemy wam ofiarować 
coś, co w waszym świecie zaginęło. Podobno już przeszło 
dwieście lat temu...
   - Formułę Czaru Przejścia???
   - Tak.
   - Wiesz, że teraz muszę się zgodzić. Draniu, nie mogłeś 
wcześniej powiedzieć, jaka jest wasza zapłata? Nie 
tracilibyśmy niepotrzebnie czasu.
   - Najpierw musiałem mieć twoją zgodę na współpracę, zgodę 
nie wymuszoną obietnicą zapłaty. Zbyt łatwo złamać dane w 
ten sposób słowo.
   Seear czuł ogarniającą jego ciało ogromną falę zmęczenia, 
jego misja dobiegła końca. Powrót do klasztoru nie powinien 
sprawić większego kłopotu. Zapomniał w tej chwili o pościgu.
   Spoglądając na swojego rozmówcę zastanawiał się, skąd 
wzięła się nazwa Przeciwnik. Nigdy nie odważył się spytać o 
to Przeora, a sam nie potrafił jej uzasadnić.
   - Dlaczego nazywamy was Przeciwnikami? - zupełnie 
bezwiednie zadał to pytanie.
   Widać było, że jednak go zaskoczył. Przeciwnik uśmiechnął 
się dyskretnie i jakby zamyślił.
   - Widzisz, my was też nazywamy Przeciwnikami. Skąd to się 
wzięło? Sami dobrze nie wiemy. Przypuszczamy, że pierwszy 
kontakt między naszymi światami był przepojony wzajemną 
nieufnością i podejrzliwością i chyba wtedy narodziła się ta 
nazwa. I zdaje się przetrwała znacznie dłużej niż ówczesne 
animozje.
   Uśmiech miał być potwierdzeniem jego tezy. Czas animozji 
minął już dawno i bezpowrotnie.
   - Nie powiedziałeś jeszcze, kiedy chcecie, byśmy zamknęli 
krąg. I przede wszystkim, dokładnie na ile lat chcecie 
zniknąć.
   - Chcemy, aby wszystko odbyło się za trzy dni o świtaniu. 
A czas ustalimy, gdy już nasze kręgi połączą się w jeden.
   - Dobrze, to już chyba wszystko. Czas wracać, robi się tu 
nieprzytulnie.
   - Fakt, trzeba wracać. Żegnaj, właśnie jak cię zwą?
   - Cateltin.
   - Ja jestem Seear.
   Mocny uścisk dłoni zakończył ich spotkanie. Wrócili do 
swoich światów.

Dochodził do siebie wyjątkowo powoli, jak dotąd był to jego 
najdłuższy pobyt na zewnątrz. Czuł się paskudnie, ledwie 
dowlókł się do swojego konia i napił się ziół na 
wzmocnienie. Przypomniał sobie o istnieniu pościgu i nie 
była to myśl wesoła, ciężko by mu było obronić się teraz. 
Wolał nie myśleć, że go znajdą. Gdy już ochłonął,
ubrał się i uwolnił konia. Sięgnął po Laskę. O mały 
włos nie utrzymałby jej w dłoni. Była rozżarzona. Oznaczać 
to mogło tylko jedno: pościg był już bardzo blisko. Chyba 
zbyt blisko, by myśleć o ucieczce. Najpierw uspokoił Laskę, 
później zaczął zastanawiać się nad sposobem obrony. 
Najpewniejszy - zmiana postaci nie wchodziła w grę, na to 
był za słaby. Czasu pozostawało coraz mniej, już powoli 
wyczuwał ich. A to znaczy, że są bardzo blisko. Nie 
pozostało mu nic innego, jak przysposobić się do walki 
bezpośredniej. Kuca wygonił w las, to powinno dać dodatkowe 
minuty na nabranie sił. Teraz liczyła się każda chwila.
   Przygotował Laskę do czekającej ją bitwy, jednym prostym 
zaklęciem oczyścił teren wokół dębu. Musiał porządnie 
widzieć swoich prześladowców. Było ich za wielu, aby mógł 
pozwolić sobie na jakieś niedopatrzenie.

Zobaczyli go w końcu. Tak, jak podejrzewał, nie wiedzieli, 
co mają robić. W końcu najwyższy z nich, wyglądający na 
przywódcę, gestem nakazał, by go otoczyli. Bez jednego słowa 
zaczęli rozjeżdżać się na boki. Mieli doświadczenie w takiej 
wojaczce. Seear odrzucił do tyłu kaptur ukazując im ohydną 
twarz Polikona. Nie starczało mu sił na właściwe 
przeistoczenie, ale to małe złudzenie powinno wywrzeć też 
niezły skutek. Nie pomylił się, widać było zaskoczenie na 
ich twarzach. Najmocniej zareagowały konie, prawie wszystkie 
stanęły dęba i nijak nie chciały ruszyć z miejsca. To już 
coś, łatwiej walczyć z pieszymi niż z konnicą.
   Już bez koni manewr był kontynuowany. Przyszedł czas na 
bardziej zdecydowane działania. Nie odrywając pleców od dębu 
Seear wyciągnął przed siebie Laskę i gestem inwokacji 
rozpoczął zaklęcie niszczenia. Ale coś się nie zgadzało!!! 
Tu na miejscu musiał być inny mag i to nie pozbawiony dużej 
mocy. Stłumił bowiem jego czar prawie idealnie. Seear trochę 
za późno go zlokalizował, lecz teraz widział wroga wyraźnie, 
ten trzymał się z tyłu grupy, ukryty za niewielką sosenką na 
skraju polany. Nie sądził, że któregoś z tych 
zdrajców Zakonu spotka podczas krótkiego wypadku za mury. 
Właśnie jego musi teraz przede wszystkim pokonać. Na 
zastanawianie się czas przyjdzie później. Ignorując 
pozostałych prześladowców całą moc skoncentrował na zdrajcy. 
Ten nie mógł odeprzeć ataku i z potwornym okrzykiem bólu 
padł na ziemię. Jego wrzask podziałał niby hasło do walki na 
pozostałych napastników, z potępieńczym wyciem rzucili się 
do ataku. nie zamknąwszy wcześniej kręgu wokół dębu.
   To był ich błąd. Seear już bez przeszkód wypowiedział 
Czar Niszczenia i nim dobiegli do niego na odległość ciosu, 
mieczem skierował Laskę przeciw najbliższej trójce. Widok 
był nieprzyjemny. Eksplodowali brudząc towarzyszy swoją 
posoką. To ich powstrzymało. Wycofali się. Dowódca wrzasnął 
coś w nieznanym mu języku do swoich ludzi. Skutek był taki, 
że odeszli jeszcze kawałek. Rzucenie jakiegokolwiek czaru na 
odległość większą niż metr, półtora przekraczało jego 
możliwości. Musiał czekać, co zrobią. A sytuacja zaczynała 
wyglądać niewesoło, wyglądało, że zaraz zaczną strzelać z 
łuków. To jeszcze samo w sobie nie było najgorsze, ale gdy 
wpadną na pomysł, żeby jednocześnie zaatakować go, najlepiej 
od tyłu, będzie gorąco...

Wlókł się noga za nogą. Miał nadzieję wykrzesać z siebie 
resztkę sił w pobliżu klasztoru. Próżna to była nadzieja. 
Wzgórze klasztorne powinien zobaczyć zaraz po wyjściu z 
lasu, jednak jakoś sił mu nie przybywało. Ważne, że to już 
koniec jego drogi. Od czasu gdy udało mu się wyrwać z 
klatki, w której był pokazywany niczym dzikie zwierzę, nie 
mógł dojść do siebie. Ten banita, który go strzegł, znał się 
na swoim fachu. Gdyby nie to, że Seear dysponował jeszcze 
potężniejszą mocą, skończyłby życie jako obwożony po 
miastach relikt minionej epoki. A tak powoli rosła legenda 
ostatniego Pątnika, który złamawszy strzegące go czary, 
uciekł wycinając dwa tuziny straży miejskiej i zastęp 
strzegących go najemników. Z początku czuł się dumny, gdy 
niby to jednym uchem słuchał po karczmach opowieści o swoim 
wyczynie. Teraz, gdy coraz więcej w niej było plotki i coraz 
mniej prawdy, nie znosił jej wręcz chronicznie.
   Nie bardzo wiedział, na co liczy, podążając ku miejscu, 
gdzie dawniej stał klasztor. Nie jeden raz próbował nawiązać 
kontakt z Zakonem. Bezskutecznie. Liczyć na to, że jego 
obecność w tym miejscu coś zmieni, było szaleństwem. Ale 
spróbować musi.
   Wychodził z lasu, mimo że była bardzo wczesna pora i mgła 
nie zdążyła jeszcze opaść. Doskonale widział wzgórze 
klasztorne. Rozpoczął mozolną wspinaczkę, na szczycie nie 
czekał już Mistrz Powitań, który bywał niezastąpiony w 
takich chwilach.
   Wreszcie osiągnął szczyt. Widok był koszmarny, po 
klasztorze nie został nawet ślad. Mimo że tkwił tu nadal, 
nikt nie mógł go widzieć. Klasztor czekał na swój czas. 
Dłuższe przebywanie w tym miejscu mogło ściągnąć na Seeara 
zdrowe nieprzyjemności. Gdyby go ktoś tu dostrzegł, mógłby 
skończyć nawet na mękach. Nie zwlekając rozpoczął 
inwokację... 
   Po ostatnich słowach czekało go nie lada zaskoczenie. Na 
wprost Seeara na wysokości oczu świecił napis, a właściwie 
list. Autor tego dziwnego posłania nie stanowił dla niego 
niespodzianki, za to treść - tak. Przeor prosił Seeara o 
pozostanie w czasie, w którym się znajdował i o pełnienie 
roli wybielacza opinii o Zakonie. Miał w bardzo 
zakamuflowany sposób tworzyć legendę Zakonu. Dobrą legendę. 
Przeor sugerował, żeby oprzeć ją na istniejącej już 
legendzie ostatniego pątnika. W zamian za pozostanie w tych 
niebezpiecznych czasach Seear miał otrzymać nieśmiertelność, 
a w zasadzie jej namiastkę. Nie umrze do czasu ponownego 
pojawienia się klasztoru.
   Co było robić, prośba przeora była dla niego rozkazem.

                                         Zbigniew Rybarczyk




                     ZBIGNIEW RYBARCZYK
Urodził się 8 XII 1966 r. w Krakowie, z wykształcenia 
technik telekomunikacji, pracuje w krakowskiej filii spółki 
"Apexim". "Spotkanie przy wielkim czasie" jest pierwszym 
opowiadaniem, które udało mu się skończyć (dzięki serdecznym 
ponagleniom żony  Agaty i inspirującym dyskusjom z 
przyjacielem Pawłem). W chwilach wolnych od pracy i myślenia 
o następnych opowiadaniach (sic!) Zbyszek muzykuje z 
kumplami, grając co się da - od jazzu po ostry metal.
                                                     (mp)

