Autor: Alan Brennert 
Tytul: Stal 

(Steel) 

Z "NF" 10/93

   O tej porze nocy dolina była cicha, ostatnie gwiazdy 
lśniły blado nad horyzontem, słoneczny blask wspinał się na 
pobliskie wzgórza. Ken przestał patrzeć w gwiazdy i 
przedzierając się przez chaszcze ruszył w stronę chaty. 
Ciernie raniły go w palce, ale krew oczywiście nie płynęła. 
Bosymi, niepokaleczonymi stopami stanął na ostrych 
kamieniach i kawałkach szkła. Butelki po coli. Ken z 
niesmakiem zebrał odłamki, zwinął dłoń w pięść i zgniótł 
szkło na pył. Ręką wypełnioną śmiercionośnym pyłem wybił w 
twardej glinie dołek i nieszkodliwy już, jak miał 
nadzieję, śmieć zakopał pod ziemią. 
   Wreszcie dotarł do chaty czy raczej domku stojącego w 
rabunkowo niszczonych lasach. Żeby nie obudzić Laney i 
dzieciaków, nie wszedł przez skrzypiące drzwi frontowe, ale 
podskoczył do okna na pierwszym piętrze. Delikatnie je 
otworzył, wsunął się do środka i korytarzem potruchtał do 
sypialni. 
   Laney właśnie wstała, odruchowo odgarnęła swoje 
siwiejące, czarne włosy. Stary, nerwowy nawyk. Wyglądała 
prawie tak samo pięknie jak wtedy, gdy Ken pierwszy raz ją 
ujrzał, tyle lat temu, gdy razem pracowali w tej samej 
gazecie. Kiedy wszedł, odwróciła się i uśmiechnęła. 
   - Znowu byłeś w dolinie? - spytała. 
   Skinął głową. Jej bystre oczy zamgliły się smutkiem. 
   - Dlaczego teraz? Przez ostatnie trzydzieści lat nie 
myślałeś o tym. Dlaczego teraz się przejmujesz? 
   Podszedł do okna, przyjrzał się swojemu odbiciu - mocne 
rysy, rozczochrane czarne włosy, gęsto przetykane siwizną - 
na tle jaśniejącego nieba. 
   - Nie wiem - powiedział cicho. - Nigdy nie myślałem, że 
to ważne. To znaczy, założyłem... to jest moje miejsce i nie 
ma znaczenia, gdzie się urodziłem ani dlaczego jestem... 
taki, jaki jestem. 
   - A teraz? 
   Odwrócił się z lekkim uśmiechem. 
   - Teraz chcę wiedzieć. 
   - Kryzys średniego wieku? 
   - Jakiego jeszcze świat nie widział - roześmiał się. 
   Dotknęła jego ramienia. 
   - Chodźmy na śniadanie. 
   Jedli lekki posiłek, bekon, jajka, grzanki. W tle radio 
monotonnie gadało o kryzysie na Bliskim Wschodzie. Przez 
parę minut Ken siedział wyglądając przez okno werandy, 
wreszcie z uśmiechem popatrzył na Laney. 
   - W zaroślach, jakieś pięćdziesiąt metrów od domu 
osiedliły się szopy. Muszę powiedzieć właścicielowi. 
   Skinęła głową. Przywykła do niemego potakiwania na jego 
niespodziewane oświadczenia o tym, czego nie mogła widzieć. 
Szopy albo samochód na odległej drodze, ale równie dobrze 
coś mogło się dziać tysiące kilometrów od nich. Jego wzrok 
po prostu sięgał dalej.  
   - Kiedy wracamy do miasta? - spytała. 
   - Pojutrze - Ken wzruszył ramionami. - Jeśli nie chcesz 
wcześniej. 
   - Ja? Na miłośc boską, nie. Nie mam ochoty na składanie 
sierpniowego numeru. 
   Tak naprawdę nie miała ochoty na składanie żadnego 
numeru. Praca w magazynie kobiecym dla czytelniczek, których 
w ogóle nie rozumiała i ledwie wierzyła w ich istnienie, 
bardzo odbiegała od tego, czym pragnęła się kiedyś zajmować. 
   Dotknął jej ręki, jego oczy nie patrzyły już nieobecnym 
wzrokiem, ale uważnie i przenikliwie. 
   - Wiem, co czujesz. 
   I tak było, do diabła. Wiedział. 
   Z radosnym krzykiem wbiegły dzieci. Lucy od razu rozlała 
sok grapefruitowy na dżinsy, Tom śmiał się hałaśliwie z 
niezdarności siostry. Patrząc na nie, Ken poczuł zadowolenie 
z dobrze wypełnionego zadania. Lata temu śmiałby się z 
pomysłu, że zwyczajne ojcostwo może zastąpić wszystko na 
świecie, ale to było kiedyś. Od tamtej pory sprawy zmieniły 
się na lepsze. 
   I dzięki Bogu dzieci nie odziedziczyły jego siły. Jego 
przekleństwa, jego chwały. Nie wiedział dokładnie dlaczego, 
genetycznie powinny otrzymać część jego nadzwyczajnych 
zdolności, ale nie, na szczęście były zupełnie normalne. 
   I, na koniec, mogły okazać się jedynym uzasadnieniem jego 
istnienia. 
   Wrócili do miasta dwa dni później, dzieciaki do szkoły, 
Laney do redakcji "Fem", Ken do swojego biurka w "Life". 
Czekał na niego stos zdjęć, nawet kilka stosów. Niewyraźne 
fotografie z walk na Bliskim Wschodzie, parę najnowszych 
ujęć pokazujących ostateczny rozkład Pokojowych Sił ONZ, 
kilka efektowych zbliżeń Marsa zrobionych przez Marinera... 
   Przez długą chwilę Ken wpatrywał się w zdjęcia Marsa - 
dzikie tereny, martwe pasma szarości pomiędzy czarnymi 
cieniami. Nie tutaj, pomyślał. Nigdzie w tym cholernym 
Układzie Słonecznym. Skąd? Jak? Dlaczego? Odłożył kosmiczne 
fotosy i nacisnął interkom. 
   - Rose, zawołaj Jima. Chcę zrobić makietę materiałów 
wojennych... 
   Po kilku godzinach Ken miał już dość wojny i cierpienia, 
zostawił więc Jima w biurze i wymawiając się bólem głowy 
pośpiesznie opuścił budynek. Bez niego pismo działało równie 
dobrze, toteż schodząc z posterunku nie miał żadnych 
wyrzutów sumienia. 
   Tego popołudnia po raz pierwszy od miesięcy poleciał. 
   Rozebrał się w alejce, podbiegł do jej wylotu i skoczył w 
powietrze. Po chwili frunął już, zatoczył łuk nad miastem, 
zanim zorientował się, że nie ma dokąd lecieć. Nieważne. 
Ostatnio rzadko kiedy miewał jakiś określony cel. 
Najważniejszą rzeczą było to, że leciał, muskając szczyty 
drapaczy chmur, ścigając chmury, wysoko ponad smogiem. Z tej 
wysokości miasto było szarą tundrą, spaliny i dym zacierały 
kontury niczym słynna londyńska mgła. 
   Zdegustowany, skierował się na zachód w kierunku 
nie zabudowanych regionów. 
   (Ale poniżej widział maleńkie, rozmazane sylwetki kobiet 
i mężczyzn pokazujących go palcami, machających i 
wykrzykujących jego imię. Był zadowolony, że pamiętali go, 
nawet teraz.) 
   Leciał w noc, szukając ciemności i gwiazd. Odszukał i 
ponazywał dla siebie gwiazdozbiory, zmrużył oczy próbując 
dojrzeć planety, które pojawiały się w polu jego widzenia. 
Przyśpieszył - niebieska smuga w ciemności - dopóki nie 
zauważył pod sobą oceanu, wtedy niechętnie zawrócił i 
skierował się do domu. 
   Tej nocy, leżąc obok niego, Laney pogłaskała jego twarz i 
delikatnie pocałowała usta. Przyciągnął ją bliżej do siebie, 
zawsze uważał, aby być delikatnym, obawiając się siły swoich 
ramion, i kochali się wolno, i nie rozmawiali o tym. 

   Informacje o ataku nadeszły w piątek zaraz po tym, jak 
pismo poszło do druku. Żadnego końcowego pośpiechu, 
szaleńczego pisania artykułów jak za dawnych czasów; wszyscy 
doskonale wiedzieli, że może nigdy nie być następnego 
numeru. 
   Izrael miał taktyczną broń nuklearną, każde dziecko mogło 
to powiedzieć. Arabowie posiadali reaktory atomowe, także to 
nie było dla nikogo niespodzianką. Dlaczego, na miłość boską, 
nikt nie spodziewał nieuniknionego? Ken oczekiwał 
tego, nawet przewidział tę chwilę w swoim życiu. Chwilę, w 
której będzie w końcu musiał przeciwstawić się wszystkim, 
nie opowiadać się za żadną ze stron, działać tylko w imię 
własnej moralności. 
   Laney wpadła do biura tuż przed jego wyjściem. 
   - Ken, na miłość boską - błagała go na stronie - pozwól 
im pozabijać się nawzajem. Nie uda ci się powstrzymać 
wszystkich.
   Oblizał wargi i pogłaskał ją po twarzy. 
   - Próbowałem przez trzydzieści lat. Jeśli teraz się 
wycofam, ja... - przerwał, zmuszając się do uśmiechu. - 
Nigdy nie potrafiłem zerwać ze starymi przyzwyczajeniami, 
Laney. 
   Po kilku minutach był już nad Atlantykiem, wiatr szarpał 
go dziko. Istniały ograniczenia jego siły i właśnie 
uszczuplał jej zapasy. Mógł poruszać się tylko z pewną 
maksymalną prędkością, pokonać określony dystans, nim siła 
jego własnej szybkości nie doprowadzi go do utraty 
przytomności. Ale nie zważał na nic i w ciągu dwóch godzin 
był nad Morzem Śródziemnym. 
   Floty już się zebrały, amerykańska na południu, rosyjska 
na północy. Głupcy, którzy zapoczątkowali to wszystko, 
opatrywali teraz rany po ataku jądrowym i nie mieli czasu, 
aby zaprzątać sobie głowę końcem świata; zostawili to 
głównym siłom. Kilometry wyżej chiński satelita obserwował 
cały dramat z milczącą cierpliwością. 
   Ken zniżył lot, jaskrawy błękit morza prawie go oślepił. 
Runął na amerykański statek flagowy, przełamując na dwoje 
lufy rufowych dział. 
   Skierowali na niego karabiny maszynowe. Zasypała go salwa 
amunicji, odrzucając do tyłu, ale nie wyrządzając żadnej 
szkody. Pomyślał, że przynajmniej odciągnął ich ogień od 
innych statków, gdy nagle zagrało działo na sterburcie 
rosyjskiego okrętu. Cholera! Podskoczył z rozpostartymi 
rękoma i śmignął w kierunku tamtej armaty. Eksplodowała, 
wstrząs wytrącił latającą sylwetkę z równowagi. Z okrzykiem 
bólu Ken wpadł do wody. 
   Rosyjskie statki rozpoczęły kontratak... ale ich pociski 
zostały szybko przechwycone, kiedy między dwiema flotami 
pojawił się słup wody. Gejzer zepchnął amunicję z kursu i 
cisnął ją do morza nie wyrządzając nikomu szkody. 
   Na szczycie trąby wodnej Ken wstrzymał swój lot ku górze 
i kaskady wody opadły do oceanu. 
   Ruszył w stronę rosyjskiego statku flagowego, uchylając 
się przed ogniem artylerii i przeklinając przełamał na pół 
ich działa. Wszystko to było zbyt męczące, potworny wysiłek 
po dwugodzinnym locie. Czuł się wyczerpany, chciał odpocząć. 
Być może powstrzymają się, przerwą w końcu, aby raz jeszcze 
przemyśleć sytuację. 
   Kiedy dwa pociski, amerykański i rosyjski, równocześnie w 
niego uderzyły, wiedział już, że nie przestaną. Ani teraz, 
ani nigdy. 
   Spadł do morza pozwalając, by przeszywająco zimna woda 
odświeżyła go. Przeklęci głupcy. Potrzebowali go - kiedyś - 
a może tylko tak mówili. Dopóki chwytał bandytów lub 
naprawiał pęknięte zapory, potrzebowali go, dopóki latał 
ponad miastem dodając im odwagi w życiu, chcieli go lub 
symbolu tego, czym był. 
   Ale nie teraz. Nie teraz. 
   Z gwałtownym, gorzkim gniewem, Ken zanurkował na samo dno 
morza, dotknął piasku w głębinie. Stanął wstrzymując oddech, 
zaciskając pięści... i nagle, czując przypływ sił skoczył do 
góry, do góry, poprzez wodę, ponad fale, napięcie 
powierzchniowe uderzyło w niego niczym mur, i dalej, w 
niebo. 
   Wzniósł się na wysokość pięćdziesięciu metrów ponad 
obiema flotami... i runął w dół. 
   Zanurkował w stronę rosyjskiego statku, nogami naprzód, 
krzycząc kiedy twarda stal opierała się jego kończynom, ale 
pokonał ją, cztery, pięć, sześć pokładów, wyszedł przez dno 
kadłuba, z powrotem do morza. 
   Ponownie wypłynął i wzleciał w powietrze, kierując się w 
stronę amerykańskiego okrętu, powtarzając swoje działanie: w 
dół, poprzez wnętrzności statku, stalowe odłamki latały 
wokół niego, i znów do wody. 
   Kiedy drżący wyskoczył z morza, wyczerpany do cna, dwa 
okręty szybko tonęły, a z innych jednostek spuszczano łodzie 
ratunkowe. Odbierając sygnały radiowe, Ken słyszał pierwsze 
nieśmiałe wezwania do zawieszenia broni. Być może jego 
interwencja powstrzymała walkę na czas wystarczający, aby 
Waszyngton i Moskwa mogły zrewidować swoje stanowiska; Ken 
uświadomił sobie, że nie dba już o to. Przez chwilę unosił 
się w nieruchomym powietrzu, po czym zamknął oczy i odleciał 
na wschód, do domu. 

   Wylądował przed świtem w dolinie, miał nadzieję, że nie 
zauważony. Jego strój był w strzępach, a on sam trochę 
krwawił. Ale przeżyje. Na pewno. Wciąż silny jak zawsze, 
pomyślał gorzko. Ale oni stawali się coraz mocniejsi.
Położył się i ciężko oddychał. 
   Usłyszał z tyłu szelest suchych traw i odwrócił się. 
Laney stała na polanie szczelnie owinięta szlafrokiem. 
Podbiegła do niego i objęli się. 
   Po chwili Ken pocałował ją i ponownie położył się w 
miękkiej trawie, z zamkniętymi oczami. 
   - Wiem, skąd jestem, Laney - powiedział cicho, nie 
ruszając się. - Teraz wiem. 
   Patrzyła na niego, tak dużego, tak tajemniczego, tak 
śmiertelnie obawiającego się własnej siły. Przez te 
wszystkie lata musiała mieć wystarczająco wiele odwagi, by 
starczyło dla nich obojga, dawała mu dość wiary w siebie, 
aby mógł ją dotknąć. Był człowiekiem, który nigdy nikogo nie 
chciał zranić, ale zmusili go do wyrządzenia krzywdy, w ich 
imieniu i w imię sprawiedliwości. Całe lata przekonywała go, 
że nie skrzywdzi jej, bo nie potrafi nikogo skrzywdzić. I 
nie zrobił tego. Ani razu w ciągu trzydziestu lat.  
   - Skąd? - spytała miękko. 
   Otworzył oczy i popatrzył w niebo. 
   - Oni mnie stworzyli - odparł cicho. - Potrzebowali mnie, 
lub przynajmniej tak myśleli. Czas był właściwy. Byłem tam - 
ponownie zamknął oczy. 
   Wzięła go delikatnie pod ramię i postawiła na nogi. 
   - Chodź. Pójdziemy do łóżka. 
   Popatrzył na nią i uśmiechnął się. 
   - Gdyby nie ty... i dzieciaki... co, do diabła, bym z tego 
miał? 
   - Wracajmy do łóżka. 
   Skinął głową. Razem przedarli się przez gęste zarośla i 
Laney pomyślała, że nigdy nie widziała go równie 
szczęśliwego.
                              Przełożył Paweł Ziemkiewicz 




                       ALLAN BRENNERT
   Młody amerykański autor, którego czytelnicy "Nowej 
Fantastyki" poznali dzięki znakomitemu, nagrodzonemu 
Nebulą'91 opowiadaniu "Ma Qui" ("NF" 3/93). Jego pisarstwo 
charakteryzuje wdzięk, pewna magiczność, inteligencja i 
ciepło. Cechy te znajdziemy zarówno w opowiadaniach, jak i w 
powieściach.
   "Stal" w sposób niezwykły i nieoczekiwany przywołuje 
sześćdziesięcioletniego już dziś bohatera komiksów i filmów 
- Supermana. Fabuła opierająca się na możliwości konfliktu 
totalnego między Związkiem Radzieckim a USA stała się dziś 
przeszłością, za to sprowadzanie postaci na Ziemię jest 
charakterystyczne dla współczesnej fantastyki.
                                                      D.M.


