Autor: KRZYSZTOF KOCHAŃSKI
Tytuł: pod choinką

Z "NF" 12


Padał lekki, puszysty śnieg. Pokrywał bielą zielone gałązki niesionej przez nas choinki. Szedłem pierwszy, ściskając mocno drzewko, nie zważając, że szpilki kłują mnie w nadgarstek nad przykrótką rękawiczką. Z tyłu słyszałem kroki taty, który trzymał nasadę pnia. Bałem się, choć tata mówił, że wszystko będzie w porządku. Ale mam osiem lat, więc to chyba nie taki wstyd bać się w tym wieku?
Obok nas szedł ochroniarz, wielki jak słoń. W swoim berecie, spod którego wystawały czerwone od mrozu uszy, naprawdę przypominał mi słonia. W dodatku nogi miał grube jak kloce i przestawiał je ociężale, niczym dwa dźwigary. Tylko trąby mu brakowało.
Za to miał pistolet.
Mijaliśmy mnóstwo ludzi, wielu patrzyło w naszą stronę i wtedy bałem się jeszcze bardziej. Na szczęście ochroniarz chyba też to widział, bo co pewien czas, niby od niechcenia, podnosił wyżej rękę, tę w której trzymał pistolet, i to tak, że nie sposób było tego nie zauważyć.
To był legalny ochroniarz i miał zezwolenie na broń. Za tę godzinę, którą nam poświęcił, tata zapłacił prawie tyle, co za choinkę. Ale powiedział, że warto, i ja mu wierzyłem. Gdy mama wspomniała coś o wydatkach, tata pokazał jej tylko szramę na swoim policzku i był spokój. Co prawda, tę szramę tata zrobił sobie sam, gdy kiedyś przewrócił się ze słoikiem w rękach, ale pokazując ją miał na myśli inną bliznę, tę naszego sąsiada, znacznie wiekszą, pamiątkę sprzed kilku lat, podobno wyniesioną z bójki o choinkę. W dodatku zabrali mu ją wtedy. Jak widać, można jednak przeżyć Święta bez choinki, bo sąsiad do dzisiaj cieszy się dobrym zdrowiem.
Pewnie, że można.
Sami to kiedyś zrobiliśmy.
Nam się udało. Ale wielu jest takich, którym się tak nie poszczęściło. To znaczy: wielu takich było.
Każdego roku.
Zobaczyłem nasz dom i od razu przestałem się bać. Nasza ulica jest bardzo spokojna i nawet gdyby ktoś próbował odebrać nam choinkę, z pewnością mogliśmy liczyć na pomoc sąsiadów. Śnieg prawie przestał padać, ledwie prószył, jakby wcześniej specjalnie nas osłaniał, byśmy bezpiecznie wrócili do domu.
W oknie zobaczyłem mamę i moją pięcioletnią siostrę, Hanię - pewnie przez cały czas wypatrywały nas niecierpliwie - i poczułem się jak bohater. Podniosłem do góry rękę, tę, w której trzymałem czubek choinki i pokiwałem im. Hania odmachała mi radośnie.
- Uważaj, bo połamiesz! - krzyknął tata, ale wiedziałem, że wcale nie jest zły. Myślę, że w takich chwilach też czuje się jak bohater, tylko wstydzi się do tego przyznać.
Przy furtce tata rozliczył się z ochroniarzem i pożegnali się, podając sobie ręce.
- Wesołych Świąt! - ochroniarz wyciągnął i do mnie swoją wielką dłoń. Uścisnąłem ją, a wtedy on zamachał swoimi wielkimi uszami. Słowo daję, że to zrobił! Może troszeczkę, tak ledwo ledwo, ale zrobił to!
Potem odmaszerował ciężkim krokiem słonia, a zmrożony śnieg skrzypiał pod jego butami. Mówił, że ma jeszcze dużo pracy. Wyobrażam sobie! Każdy by chciał, żeby jego drzewko ochraniał gość o takim wyglądzie.
Odkąd pamiętam, choinkę zawsze ustawialiśmy w salonie na dole. W tym roku nie była duża, tylko trochę większa ode mnie, ale tata powiedział, że dla naszej czwórki wystarczy. Będzie może trochę ciasno, ale wystarczy.
- To miejsce jest najlepsze - stwierdziła mama, przyglądając się stojącemu w rogu pokoju drzewku. - Daleko od okna, a szafa doskonale zasłania dostęp z prawej strony. Trzeba podłożyć wykładzinę.
- Spokojnie, spokojnie - odparł tata. - Do jutra jeszcze dużo czasu.
- Tak, dla ciebie. Dla ciebie na wszystko jest dużo czasu.
- W porządku - machnął ręką, jakby odganiał natrętną muchę - już ją rozkładam.
- Nie powinieneś brać Przema po tę choinkę.
Taka jest mama; jak się rozkręci, trudno ją zastopować.
- Niech się chłopak uczy.
Lubię tatę. Gdyby nie tata, nic bym nie mógł robić.

Nigdy nie starcza choinek dla wszystkich. Zapytałem tatę, dlaczego, a on odparł, że tak to już jest na tym świecie. Na niektóre sprawy mamy wpływ, a na niektóre nie. Nie rozumiałem tego.
- A jak jest w innym świecie, tato?
Popatrzył na mnie, trochę jakby ze smutkiem, ale potem uśmiechnął się.
- Nie wiem dokładnie - rzekł. - Skąd mam wiedzieć?
A jednak coś wiedział, bo dodał po chwili: - Mówi się, że tam Święta to symbol spokoju. Bezpieczeństwo.
- A Święty Mikołaj?
Pogłaskał mnie po głowie, jakbym był dzidziusiem.
- Nie wiem. Może go nie ma?
Nic więcej nie chciał powiedzieć, ale zrozumiałem, że tam zawsze starcza choinek dla wszystkich, którzy ich potrzebują...
Najgorzej było w zeszłym roku. To pewnie wina taty, że zabrakło dla nas choinki. Nikt tego głośno nie powiedział, ale przecież to on na każde Święta zajmuje się jej zdobyciem. Wyciągnęliśmy wtedy z piwnicy sztuczną choinkę, nigdy dotąd nie używaną, przechowywaną na wszelki wypadek. Miała plastykowe igły zielonego koloru, lecz od razu było widać, że ta zieleń nie jest prawdziwa, była zbyt soczysta. W ogóle cała choinka wyglądała jak pomalowana, ale przynajmniej była duża, sięgała aż do sufitu. Hania, dla której rok to kupa czasu i zawsze zdąży zapomnieć o zeszłych Świętach, cieszyła się tak, jak cieszyć się może tylko pięcioletnia ofiara losu. Jak to podsumował kiedyś Muminek: nie rozumiała powagi sytuacji.
Prawdę mówiąc, i mnie się podobała, szczególnie gdy była już ubrana, z mnóstwem kolorowych lampek na gałęziach. Tyle że nie pachniała. Mama miała specjalny zapachowy płyn we flakoniku, ale trzymała go w zamknięciu do czasu przybycia Świętego Mikołaja.
A on nie przybył.
Mieliśmy niebywałe szczęście. Nie wiadomo, czy dałby się nabrać na tę sztuczną choinkę, oblepioną do przesady watą i anielskim włosem, poharataną przez tatę z jednej strony, żeby nie była taka równa. Nieraz zdarza się, że Święty Mikołaj do kogoś nie przychodzi, ale trzeba fartu, żeby nie przybył akurat wtedy, gdy nie jesteś na jego przyjęcie należycie przygotowanym.
Za to tego roku byliśmy przygotowani. Na długo przed zapadnięciem zmroku nasza choinka stała dumnie na swoim miejscu, obwieszona delikatnymi bombkami, oraz ozdobami wykonanymi przeze mnie i przez Hanię. Na samym czubku lśniła złota gwiazda.
Stała na podwyższeniu, a pod nią, na miękkiej, miłej w dotyku wykładzinie, leżał kocyk i cztery niewielkie poduszki.
Jak powiedziałem, byliśmy przygotowani.
Lecz nie oznacza to wcale, że nie było nam potrzebne szczęście.

Wypatrywaliśmy pierwszej gwiazdki. Na wszelki wypadek szukałem na niebie zaprzężonych w renifery sań Świętego Mikołaja. Uważałem, że gwiazdę można przegapić - na przykład może ją akurat przesłonić jakaś chmura - a przecież w gruncie rzeczy i tak wypatrujemy jej tylko po to, żeby wiedzieć, że Święty Mikołaj wyruszył już w drogę.
Razem z Hanią biegaliśmy od jednego okna do drugiego, zadzieraliśmy do góry głowy, ale niczego nie było widać. Rodzice siedzieli przy nakrytym odświętnie stole, którego centralne miejsce zajmował zegar.
Ten zegar na pewno dokładnie odmierzał czas. Jak co roku był świeżo po przeglądzie u zegarmistrza.
Mama z tatą dokładnie wiedzieli, o której godzinie na niebie pojawi się pierwsza gwiazda, zawsze była punktualna, ale ja z Hanią i tak robiliśmy swoje. No bo co by było, gdyby w tym roku Święty Mikołaj przybył wcześniej?
- Już czas - powiedziała mama i wstała od stołu. Twarz miała poważną, wiedziałem, że się boi, choć próbowała tego nie okazywać, pewnie ze względu na nas.
- Na niebie jeszcze nie ma gwiazdki! - zawołała Hania.
- Może rzeczywiście jeszcze trochę... - zaczął tata, ale mama nie dała mu skończyć.
- Czas! - powtórzyła z naciskiem i tata podniósł się bez słowa. 
Pierwsza weszła mama. Zahaczyła włosami o bombkę, która zerwała się z gałązki i spadła na podłogę. Na szczęście się nie stłukła, choć - z drugiej strony - to podobno dobry znak.
Choinka stała na specjalnym stojaku, ale i tak było pod nią bardzo mało miejsca. Tata dał znak Hani, która na czworakach, niczym biegnące zwierzątko, dołączyła do mamy.
Potem wpełzliśmy ja z tatą. Ułożyliśmy poduszki, żeby było nam wygodnie - nigdy nie wiadomo, jak długo przyjdzie siedzieć pod choinką. Mimo wszystko nie było wygodnie, więc zamieniliśmy się: ja poszedłem do mamy, a Hania do taty. Hania zaczęła grymasić, bo kilka kłujących igieł wleciało jej za kołnierz. Ledwie zdążyliśmy się usadowić, gdy coś zadzwoniło. Najpierw cichutko, jakby z oddali, a zaraz potem tuż tuż, jakby ktoś nad samym uchem potrząsał całą garścią miniaturowych dzwoneczków.
Mama miała rację, że tak nas popędzała.
W tym roku Święty Mikołaj miał na nosie okulary. Nie przypominam sobie, żeby nosił je w poprzednich latach, ale może po prostu zapomniałem. A może jest ich kilku?
Ubrany był jak zawsze, cały w czerwieni, ze śnieżnobiałymi wykończeniami na rękawach i obrzeżach kaptura. Gęsta broda zakrywał mu pół twarzy, ale i tak było widać jego duży, czerwony nos, rumiane policzki i niebieskie oczy, łagodne i wesołe.
Pomachał do nas, uśmiechając się zachęcająco, ale widząc, że nie wychodzimy spod choinki, wyraźnie posmutniał.
- On chyba płacze - szepnęła Hania.
- Ciii... - Tata delikatnie położył dłoń na jej ustach.
Święty Mikołaj westchnął, pokiwał głową, jakby chciał pokazać, że rozumie naszą sytuację, i że wcale się nie gniewa, po czym zdjął z pleców swój wielki wór i zaczął wyciągać z niego pakunki. Wszystkie pooplatane były kolorowymi wstążkami z napisami. Wytężyłem wzrok i zobaczyłem, że to nasze imiona, moje i Hani, a na jednym przeczytałem nawet Dla MAMY. Każdy pakunek miał jedną ściankę przeźroczystą, przez którą można było zobaczyć, co jest w środku.
I zobaczyliśmy.
Nie sposób wymienić wszystkiego, co znajdowało się w tych paczkach. Powiem tylko, że jeśli chodzi o mnie, to gdybym miał choć połowę z tego, co widziałem, byłbym najszczęśliwszym chłopcem na świecie. A Święty Mikołaj wciąż wyciągał nowe prezenty, jego worek musiał być zaczarowany, bo sterta, która wyrosła obok, dawno już przekroczyła jego pojemność. Za każdym razem potrząsał kolejnym pakunkiem, uśmiechał się i machał zachęcająco w naszym kierunku.
Lecz my siedzieliśmy cicho. Jak myszy pod miotłą.
A potem Święty Mikołaj przestał się uśmiechać. Wyprostował się i przez dłuższy czas patrzył prosto na mnie, nieruchomy, można by pomyśleć, że zamienił się w kamień. Nie mogłem oderwać od niego oczu, chyba udało mu się mnie zahipnotyzować, na szczęście nie na tyle jednak, bym zdołał wyrwać się z objęć mamy, zaciskającej wokół mnie ramiona aż do bólu. Myślałem już, że nigdy nie przestanie, oczy bolały coraz bardziej, nie mogłem nawet ich zamknąć, dopiero mama zorientowała się w czym rzecz i szybko nakryła je dłonią.
Gdy ponownie odsłoniła mi widok, zobaczyłem, że Święty Mikołaj stoi tuż przed nami, z szeroko rozpostartymi ramionami. Nie patrzył już na mnie, ale dopiero teraz poznałem, co znaczy prawdziwe przerażenie. Teraz, gdy wystarczyło tylko nieznacznie wyciągnąć rękę, aby go dotknąć.
Skurczybyk.
Sprawdzał choinkę.
Gdyby była sztuczna, już byłoby po nas.
 Potem Święty Mikołaj pozbierał wszystkie swoje wspaniałości i wrzucał z powrotem do worka, połykającego je niczym jakiś nienasycony smok. Odszedł bezszelestnie, przenikając przez szybę, nawet nie spojrzawszy za siebie, jakbyśmy nigdy wcale go nie obchodzili. Przez sekundę jeszcze jakiś czerwony cień wisiał w powietrzu i nim zniknął, wypadł z niego pojedynczy pakunek. Odbił się od parapetu, upadł na podłogę i przekoziołkował w naszą stronę. Gdy zatrzymał się, jego przeźroczysta ścianka, skierowana była dokładnie w stronę choinki. Wszyscy widzieliśmy zapakowanego w środku wielkiego pluszowego misia. Dla Hani, przeczytałem na szarfie i chyba przeczytałem to na głos, bo nagle Hania wyrwała się tacie z wyraźnym zamiarem przyjęcia prezentu. W ostatniej chwili tata złapał ją za nogę i wciągnął z powrotem pod choinkę. Z góry posypał się deszcz ozdób. Tym razem kilka bombek potłukło się. Wiedziałem, że mama będzie zła, teraz jeszcze tego nie okazywała, ale na pewno będzie.
- Musimy poczekać do północy - tłumaczył tata, ale mógł sobie tłumaczyć, Hania  i tak rozpaczała nad tym misiem, jakby utraciła najlepszego przyjaciela.
- Bo Święty Mikołaj może wrócić - powiedziałem, może głupio, nie słyszałem, żeby kiedykolwiek przychodził dwa razy tego samego wieczoru, ale myślałem, że to ją uciszy. Pomyliłem się, rozwyła się jeszcze bardziej. Naprawdę dziwaczna jest ta nasza Hania.
Czekaliśmy i czekaliśmy. Czas dłużył się niemiłosiernie. Wiele razy miałem wrażenie, że zegar, stojący na udekorowanym stole, zepsuł się, bo jego wskazówki stoją w miejscu, lecz oczywiście wcale tak nie było. Hania w końcu uspokoiła się i zasnęła. Ja nie mogłem zasnąć. Po raz nie wiem który oglądałem misia, leżącego zaledwie trzy metry ode mnie, i stwierdziłem, że podoba mi się coraz bardziej. Miał jasnobrązowe futerko, białą łatę na brzuszku i niezwykle sympatyczne pycho. Fajnie byłoby mieć takiego misia. Szkoda, że na szarfie nie jest napisane Dla Przema.
Jednak zasnąłem.
Obudził mnie tata. 
- Za pięć dwunasta!
Hania przecierała zaspane oczy. Wyglądała tak, jakby nie wiedziała na jakim świecie żyje. Jak to Hania.
- Uważajcie, dzieciaki! Nie bójcie się!
Na przekór własnym słowom tata przytulił Hanię do siebie i schował jej głowę w swoich ramionach. Mama chciała zrobić to samo ze mną, ale powiedziałem, że nie jestem małym dzieckiem.
Huknęło, jakby cały dom rozleciał się w kawałki. We wszystkich oknach posypały się szyby, meble wyfrunęły w powietrze, a zastawiony potrawami stół roztrzaskał się o ścianę. Nasza świąteczna kolacja wbiła się w nią tak bardzo, że potem tata musiał zeskrobywać ją razem z tynkiem. Oczywiście, musieliśmy kupić nowy zegar.
Tylko na naszej choince nie drgnął nawet jeden anielski włos, nie zakołysała się żadna bombka. Również my, skuleni pod gałązkami, mama, Hania, tata i ja, nie odczuliśmy nic, jakbyśmy tkwili w jakimś niewidzialnym bąblu.
Po misiu nie pozostał ślad. Zapewne wybuch rozniósł go w pył. Podczas sprzątania znalazłem, co prawda, biały kawałek, jakby fragment oka, ale równie dobrze mógł to być odprysk z talerza. Dałem go Hani, należał się jej, w końcu na szarfie wyraźnie było napisane, że to dla niej ten prezent.
Gdy wyszliśmy spod choinki, bolały nas wszystkie kości. Spróbujcie sami tyle godzin przesiedzieć w takiej ciasnocie.
Lecz najważniejsze, że wizytę Świętego Mikołaja mieliśmy już za sobą. Wesołych Świąt! Aż do następnego roku.
Zostali jeszcze wprawdzie Kolędnicy, ale to już małe piwo. Wystarczy dobrze się uzbroić, zaryglować drzwi i po prostu nie wpuścić ich do domu.
Gdzie tam Kolędnikom do Świętego Mikołaja!
Krzysztof Kochański
grudzień 1997
