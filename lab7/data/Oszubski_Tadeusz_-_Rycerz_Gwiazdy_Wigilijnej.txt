Autor: Tadeusz Oszubski
Tytul: Rycerz Gwiazdy Wigilijnej

Z "NF" 3/94


   To przeczy naturze i nie znajdziesz w tym śladu 
mistycznej radości z narodzin Odkupiciela. Spod ciężkiej, 
szczerozłotej korony, sadzonej ogromnymi perłami nie wymyka 
się nawet jeden kosmyk. Ani śladu włosów nad tym wysokim 
czołem - zbyt gładkim i nienaturalnie bladym. To przecież 
porcelanowa figurka zagadkowego monstrum. Bez krzty życia, o 
dziwacznym kształcie piersi wypływającej z rozsznurowanego 
dekoltu sukni. Prędzej piersi ladacznicy niż matki! Posąg 
spoglądający beznamiętnie na obezwładnione smutkiem 
niemowlę. Zdaje się, że lada chwila wyblakłe, nieludzkie 
dłonie rozsuną się, pozbawiając dziecko oparcia i żywot 
Chrystusa zakończy się w miesiąc po Narodzeniu. Do tego 
jeszcze tło splecione z tłumu aniołów o cynobrowych 
skrzydłach, ciałach i szatach mahoniowych, chwilami wręcz 
zdających się przybierać barwy krwi. Dziwnie diabolicznych 
tworów z twarzami karłów cisnących się wokół tronu 
niebezpiecznej, oszukańczej Madonny. Od chwili, w której po 
raz pierwszy ujrzałem ten wizerunek, postrzegałem jego 
niepokojącą obecność w każdej napotkanej kobiecie.
   Gdy z nieskrywaną pasją mówiłem o odrazie, jaką wzbudza 
we mnie to zdobiące ołtarz malowidło pędzla Jeana Fouqueta, 
mój mistrz uśmiechał się tylko i z roztargnieniem szeptał: 
"Francois, jesteś stanowczo zbyt egzaltowanym młodzieńcem".
   Być może, nie słuchał mnie zbyt uważnie i treść moich 
słów nie w pełni do niego docierała. David był wówczas 
nazbyt zaprzątnięty przenoszeniem na płótno swej drapieżnej 
wizji śmierci Marata. Trudno przecież zrozumieć takiemu jak 
ja rzemieślnikowi, wyrobnikowi pędzla, drogi, którymi 
wędruje myśl artysty; geniuszowi zaś ciężko zniżyć się do 
topornych wyznań nieudacznika. Jacques Louis David wznosił 
się na wyżyny i tam, pośród kropli farb nieomylnie 
pokrywających płótno, na swój sposób obcował z Bogiem. Cóż, 
ja potrzebowałem do tego długich godzin żarliwej modlitwy. 
Takiej, jaką ukończyłem właśnie przed chwilą. Srebrny 
krucyfiks, dar księdza Gobbiusa, był przeraźliwie zimny, gdy 
składałem na nim pocałunek. Mróz zagnieździł się w 
poświęconym metalu, promieniował z granitowych głazów wieży.
   Uniosłem wzrok ku granatowiejącemu niebu, w poszukiwaniu 
Gwiazdy Wigilijnej. Gdy rozbłysła - po kwadransie czy też 
wielu godzinach, naprawdę nie wiem (wśród oślizgłych ścian 
celi zatraciłem poczucie upływu czasu, a boję się sięgnąć po 
zegarek) - odetchnąłem z ulgą. Moja ofiara i trud nie poszły 
na marne. Ona jest znów, tam, na ciemnej oponie nieba! 
Poczułem na twarzy emanującą z niej światłość. Dotyk 
wiekuistej dobroci, dowód Odkupienia. Pośród czarnych zrębów 
wieńczących basztę ta maleńka plamka światła zdała się 
ciepłym uśmiechem Boga, a celę, w której spędziłem ostatni 
rok, zasnuła pozłocista pajęczyna niczym ślad pędzla 
Rubensa.
   Czyżbym miał dostąpić obcowania z wszechogarniającą 
światłością? Za przyczyną żarliwej modlitwy w 
błogosławieństwie nadziei wznieść się na trzydzieści łokci 
ponad znienawidzony mur baszty!? Zerwać niepojętą siłą 
łańcuch łączący dotąd moją prawą stopę z granitowym głazem w 
jedną, niezaprzeczalną całość? Nie byłbym wyjątkiem. Wszak 
właśnie w Noc Wigilijną zdarzyło się Katarzynie Colombini 
lewitować w ekstatycznym zachwycie! Dostąpił tej radości 
także święty Józef Desa z Copertino, a święty Alfons de 
Liquori przed zaledwie osiemdziesięcioma dwoma laty w 
Foggii, podczas kazania, u stóp ołtarza, pod cudownie 
rozjarzonym obrazem Madonny o Siedmiu Zasłonach lewitował 
zachwycony wizją Chrystusowych narodzin. Może gorąco i 
poczucie lekkości, trawiące moje ciało, nie są jedynie śladem 
dwunastu miesięcy spędzonych w zrujnowanej baszcie służącej 
miastu Aachen za więzienie? Czyż żarliwość mych modlitw i 
ogrom znaczenia popełnionego czynu nie mogą dać mi nadziei 
na cudowne ocalenie?
   Nie opuściłem mego mistrza na wygnaniu - mimo całkowitego 
braku zrozumienia z jego strony. Towarzyszyłem Davidowi aż 
do dnia jego śmierci i dopiero w końcu 1825 roku wyjechałem 
z Brukseli. Poddając się woli Opatrzności, po kilku 
miesiącach pozornie bezcelowej wędrówki trafiłem do Aachen, 
wprost pod skrzydła dobrotliwego księdza Gobbiusa. Jeden 
tylko Bóg wie, jak bardzo potrzebowałem w tamtych chwilach 
pełnego miłości, światłego opiekuna. Znękany piekielnymi 
wizjami, zrywającymi ze snu jeszcze przed świtem, 
wspomnieniami tryumfów Szatana burzącego Europę stalowo 
chrzęszczącą machiną wojny, dobywającego z ludzkich serc 
całą, trawiącą je zgniliznę, przerażony mocą zła, 
wypaczającą człowiecze uczynki, nawet czyny ukochanego 
Cesarza tak, by urągał Chwale Bożej, szukałem ukojenia 
pośród rozmów ze świątobliwym starcem i w ciężkiej pracy nad 
przywróceniem świetności rozpadającemu się kościółkowi pod 
wezwaniem Dzieciątka Jezus. Pośród kadzideł słów i artyzmu 
dawnych mistrzów malarskich udawało mi się zapominać o 
płonących miastach, świątyniach strzaskanych armatnimi 
kulami, mniszkach gwałconych przez pijanych żołdaków, 
handlujących szczerozłotymi monstrancjami mającymi dla nich 
wartość beczułki wina. Zapominałem o twarzach zabitych przeze 
mnie niemieckich i rosyjskich żołnierzy, o całym świecie... 
Pory snu i posiłków umykały mi, gdy oddawałem się 
pieczołowitemu odnawianiu malowidła zdobiącego ołtarz. 
Spękana, poczerniała farba w irytujący sposób obnażała 
prostackość słojów dębowej deski. Jakże wiele wysiłku 
poświęciłem, by przywrócić zniszczonemu malowidłu świeżość 
barw. Jednak moje zmagania niweczone były w niepojęty sposób 
- choć udało mi się rozpłomienić karmazyn szaty spowijającej 
postać Świętego Józefa, rozjarzyć złoto satyny, na której 
spoczywał maleńki Chrystus, to jednak obraz jął nabierać 
niepokojącego klimatu. Ascetyczne twarze klęczących pasterzy 
wyostrzyły swe rysy, przybierając z dnia na dzień wyraz 
sępiej drapieżności. Rogata głowa ospałego wołu stawała się 
demonicznym wizerunkiem piekielnej bestii, a uśmiechy 
niewielkich aniołów unoszących się w gęstym od ultramaryny 
powietrzu niepokoiły perwersyjną złośliwością. W scenerii i 
kolorycie obrazu, przypominającego dotąd Adorację Dzieciątka 
z Ołtarza Bladelin, dzieła genialnego Rogera van der Weyden, 
uległy dziwnemu zatarciu ślady błogosławionego talentu 
anonimowego mistrza z Aachen. Jakby mroczna potęga nocy 
wypaczała to, co za dnia odnowił mój pędzel.
   Pewnego listopadowego poranka poraził mnie jadowity, 
szyderczy uśmiech, który wpełzł na usta Madonny klęczącej 
nad Dzieciątkiem. W czasie gdy spałem niespokojnie, znużony 
pracą, z ramion Świętej Matki spłynęła turkusowa szata, 
obnażając wyzywająco krągłe piersi. Porcelanowe ciało, 
prężąc się lubieżnie groziło maleńkiej figurce Najświętszego 
Niemowlęcia. Straszliwa transformacja słodyczy Madonny, 
subtelności Jej rysów  w demoniczną wrogość, przypomniała mi 
odczucia, jakie niegdyś wzbudził we mnie obraz Jeana 
Fouqueta. Wówczas zrozumiałem, że zastawiono paści na moją 
duszę. Mało tego! Na dusze całej ludzkości!
   Odkrycie perfidnych, szatańskich planów poraziło moją 
wolę. Dopiero żarliwe modlitwy i długie rozmowy z księdzem 
Gobbiusem natchnęły mnie wiarą w zwycięstwo. Starzec, ufając 
mi bezgranicznie, poświęcił wiele nocy na czuwanie u stóp 
sprofanowanego ołtarza. Dopiero w pierwszą sobotę grudnia 
dostrzegliśmy dowód działania piekielnych sił, niestrudzenie 
niweczących moją pracę. Gdy przez wnętrze kościółka 
przemknęła ciemna postać i niczym burzowa chmura przesłoniła 
na chwilę malowidło, by rozwiać się w siny dym, 
zniekształcając przy tym rysy Madonny w jeszcze 
potworniejszym stopniu, podjęliśmy z księdzem jedyną możliwą 
- ostateczną decyzję. Nie wahałem się! Dotąd natykałem się 
jedynie na symptomy działania wrogich sił i nader niejasno 
przeczuwałem cel szatańskich zabiegów. Czyż pierwszym 
sygnałem nie był dla mnie zdegenerowany twór przypisywany 
Jeanowi Fouquetowi? Ta straszliwa scena wzbudzająca we mnie 
niekłamany wstręt? Czyżby właśnie ten mistrz przeżył przed 
czterystu laty nieobcy mi koszmar?
   Teraz nareszcie mogłem zmierzyć się ze złem objawionym. 
Tego domagał się mój honor oficera i prawego chrześcijanina! 
Nabiłem pistolet srebrną kulą odlaną z poświęconego medalika 
i odstępując od dalszej pracy nad odnawianiem obrazu, 
spędzałem wszystkie noce siedząc na ławce, kilka kroków od 
ołtarza kościoła Dzieciątka Jezus. Ksiądz Gobbius, mimo 
podeszłego wieku i wątpliwego zdrowia, towarzyszył mi w 
czuwaniu, nerwowo zaciskając pergaminowe palce na 
krucyfiksie. Śpiąc za dnia, a noce trawiąc na straży w 
kościele, dotrwaliśmy do dnia Wigilii. Równo z wybiciem 
godziny osiemnastej w otworze pośrodku uszkodzonego witraża 
zapłonęła pierwsza gwiazda. Jednocześnie na zakurzoną 
podłogę świątyni padł gęsty cień. To jakaś mroczna postać 
sunęła od portyku wejścia, bezszelestnie mijając rzędy 
ławek.
   Powiało przeraźliwym chłodem, przenikającym nie tylko 
ciało, ale i myśli. Nie wytrzymałem rosnącego napięcia. 
Wstałem, by zagrodzić drogę intruzowi, jednocześnie kierując 
lufę pistoletu w czarną sylwetkę. W oddali, za moimi 
plecami, ksiądz Gobbius ochryple śpiewał psalmy, a ja 
desperacko zbliżyłem się do intruza. Nie wiem, czy spłoszyły 
go modlitwy starca, obecność krucyfiksu czy też świętość 
kuli tkwiącej w pistoletowej lufie. W każdym razie szatańska 
zjawa nagle cofnęła się, po czym umknęła ze świątyni.
   Śnieg skrzypiał pod podeszwami, pieśni radujących się z 
Narodzin Pana wypływały zza rozjaśnionych świecami okien. 
Pośród tej zadziwiającej muzyki, w przyjaznym blasku gwiazd 
- wszak jedna z nich powinna być mi godłem! - ścigałem 
demona ulicami Aachen. Bezskutecznie kilkakroć naciskałem na 
spust. Mechanizm zaciął się. Dopiero gdy dotarliśmy w 
pobliże rogatek, broń wypaliła, przeszywając poświęconym 
pociskiem ciało piekielnego emisariusza. Zmaterializowany 
zły duch runął mi pod nogi niczym kłąb sparciałych szmat. 
Takiego właśnie, pochylonego nad mrocznym kształtem, błogo 
uśmiechniętego, z dymiącym jeszcze pistoletem w dłoni, 
zastał mnie w kwadrans później patrol żandarmów.
   W 1826 roku nikt z mieszkańców Aachen nie mógł czuć 
sympatii do Francuza, a tym bardziej do szalonego, 
francuskiego malarzyny, który nie dość, że zeszpecił 
świętokradczo ołtarz starego kościoła, to jeszcze w samą 
Wigilię Bożego Narodzenia zastrzelił wędrownego mnicha - 
jałmużnika. Mój proces ciągnął się wiele miesięcy, miał na 
to wpływ również fakt, że nie znaleziono nikogo, kto by znał 
zamordowanego franciszkanina - właśnie taki kształt przybrał 
w swej perfidii ginący emisariusz Szatana! Ksiądz Gobbius, 
niestety, nie mógł złożyć zeznań oczyszczających mnie z 
winy, bo po koszmarnych przeżyciach, wrażeniach zbyt silnych 
dla wątłego starca, doznał ataku i legł bez przytomności na 
podłodze kościoła. Zmarł w tydzień później, nie mogąc 
wypowiedzieć w mojej obronie nawet jednego słowa. Sąd w 
Aachen, po długim wahaniu, skazał mnie na śmierć. Mam zostać 
stracony za godzinę, dokładnie w rok od chwili popełnienia 
zbrodni.
   Przez szczelinę w murze widzę, jak sylweta smukłej 
szubienicy i stada zniecierpliwionych, głodnych kruków 
czernią całun śniegu spowijający równinę. Pozwolono mi 
zachować zegarek - nie wiem, czy w odruchu 
wspaniałomyślności, czy też jako dowód złowieszczej perfidii 
- śledzę więc szaleńczy bieg wskazówki wlokącej mnie ku 
śmierci.
   Z trudem odrywam się od okrutnego instrumentu, by znów 
spojrzeć z nadzieją w oko Wigilijnej Gwiazdy. Czuję 
ogarniającą mnie błogą lekkość, tajemnicze ciepło 
rozlewające się w sercu. Wszak to dzięki mnie rozbłysła znów 
Gwiazda Przynosząca Radość! Uratowałem Chrystusa, ocaliłem 
ludzkość przed utratą możliwości dostąpienia zbawienia! Czyż 
beze mnie odbyłoby się Misterium Odkupienia?
   Moje ciało staje się mgłą przepojoną ogniem miłości; 
wznoszę się ku czarnej krawędzi baszty - granicy ocalenia 
mojej duszy.
                                       Tadeusz Oszubski

                      TADEUSZ OSZUBSKI
   Urodził się 13 I 1958 r. w Bydgoszczy. Poeta i prozaik 
wyróżniany w różnych konkursach, współpracownik Polskiego 
Radia w Bydgoszczy, także dziennikarz. Pracownik pisma 
"Kujawy i Pomorze". Ważniejsze publikacje fantastyczne: 
"Sfora" (1992, Przedświt, powieść), "Mesjasz" (1993, Wyd. 
"Ceglarski", powieść), "Interregnum" (1992, w antologii 
"Czarna msza", Rebis, minipowieść). Laureat pierwszej 
nagrody za powieść "Biała Bestia" w polskiej edycji konkursu 
Andre Norton Ltd (Poznań 1992). W portfelu powieści: 
"Twierdza nienawiści" (1988) i "Demony" (1989).
   Autor dla znawców i smakoszy - pisze prozę trudną, gęstą, 
statyczną, pełną obrazów i kulturowych odwołań. Są to 
właściwie opowiadania-eseje, historyczne mistyfikacje i 
prowokacje wywiedzione gdzieś od Borgesa (Pąkcińskiego), a 
stylistycznym nieumiarkowaniem przypominające trochę 
Maszczyszyna (Marqueza?). Żywiołem Oszubskiego są tajemnicze 
momenty, węzłowe sytuacje, rekwizyty i sekretne 
prawidłowości historii. Tomek Kołodziejczak stwierdził na 
Polconie '93, że gdybyśmy przedstawili Oszubskiego w "NF" - 
sławą, z uwagi na zasięg pisma, dorównywałaby dziś 
Sapkowskiemu. Z zaciekawieniem podejmuję taki eksperyment; 
przedtem nie drukowaliśmy T.O., bo autor nam swoich tekstów, 
o ile pamiętam,  nie proponował. Prezentowany "Rycerz 
Gwiazdy Wigilijnej" (i ciut dłuższe opowiadanie "Głowa 
Heleny", które na razie zatrzymuję w teczce), zdobyły 
wyróżnienie w Konkursie Literackim im. Stefana Themersona 
(Płock '93).  
                                              (mp)
