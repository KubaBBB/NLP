     Joanna Chmielewska
      
      
      
  HARPIE
      
      
Dorotka Pawlakowska wracała do domu z najwyższą niechęcią. Brnąc przez błoto od przystanku autobusowego zastanawiała się nawet, po co właściwie wraca. Głodna... no owszem, ale mogłaby przecież zjeść coś na mieście, hamburgera albo hot-doga... Coś taniego, bo na drogie szkoda pieniędzy. Zimno i mokro... a któż jej każe błąkać się po ulicach? Posiedzieć w kawiarni, w jakimś barze, wypić herbatę... No dobrze, i co więcej? Poczytać przy tej herbacie? Co ma czytać, skoro książka jest w domu... Wszelka prasa też jest w domu, zatem ulubiona czynność odpada. Nadal będzie głodna, nadal zmęczona, nadal zła, nadal będzie miała spodnie mokre do kolan, nadal nie zdoła odpocząć i zająć się tym, na co ma największą ochotę. Do kitu. Normalny człowiek powinien zaspokajać swoje potrzeby w domu, dlatego odruchowo i bezmyślnie idzie do domu, co za chwilę okaże się beznadziejnym kretyństwem.
      Przyszło jej na myśl, że normalna, dorosła, pracująca kobieta, niezadowolona ze swego domu i ogólnie z życia, poszłaby może do fryzjera albo do kosmetyczki, albo do jakiegoś gacha... Nie, do gacha nie, trudno oczekiwać świętego spokoju u gacha. Może z wizytą do znajomych, do przyjaciółki... No, gdzieś by poszła. Do kina. A ona wraca do domu...
      Przy swoich dwudziestu dwóch latach Dorotka uważała się, nawet dość słusznie, za w pełni dorosłą kobietę. Tyle że do fryzjera nie chodziła, bo jej wspaniałe włosy nie wymagały żadnych zabiegów poza zwyczajnym myciem, kosmetyczka była jej potrzebna jak dziura w moście, gacha z własnym mieszkaniem zaś nie posiadała. Po wykładach na swoim Studium Języków Obcych, dodatkowych ćwiczeniach i wizycie w wydawnictwie, które od czasu do czasu dostarczało jej płatnego zajęcia, czyli właściwie po całym dniu pracy, najnormalniej w świecie wracała do domu.
      W domu czekały na nią trzy ciotki. Trzy rodzone siostry jej matki, która umarła przy jej urodzeniu i którą znała tylko z fotografii. Czekały niewątpliwie w celach pazernych i drapieżnych, ale zarazem czekała lektura, jedzenie, ciepło, odpoczynek i przepiękny sweterek na drutach, już bliski wykończenia... Lubiła roboty ręczne.
      Zadzwoniła do furtki, usłyszała brzęczyk, ciotka Melania otworzyła drzwi domku.
      - Jest hrabianka - oznajmiła w głąb, za siebie. - Punktualna, jak zwykle.
      - Zanim co, niech pójdzie po to cholerne masło! - wrzasnęła z owej głębi ciotka Felicja.
      - Ale przecież trzeba jej powiedzieć...? - odezwała się od strony jadalni ciotka Sylwia, jakby z lekkim zdziwieniem.
      - Nie pali się. Najpierw masło, bo zamkną sklepy!
      - To idź po to masło - zarządziła Melania. - Masz tu pieniądze. I pośpiesz się. Niedługo pewnie zaczniesz wracać nad ranem?
      Dorotka poczuła w sobie ostre piknięcie buntu. Do sklepu było co najmniej dwieście metrów po dziurach w chodniku, kałużach i błocie, które właśnie przebrnęła i nie miała najmniejszej ochoty przebywać tej trasy ponownie. Masła im zabrakło, nie przed chwilą to przecież zauważyły, tylko znacznie wcześniej, trzy baby w domu, wszystkie w pełni sprawne i ruchliwe, nie mają nic do roboty, no, może Melania... Ale Felicja i Sylwia nic, nie mogła któraś z nich sama pójść do sklepu? Nie chciało im się wychodzić na taką pogodę, jasna sprawa, więc, oczywiście, ją się przegoni... Nie ośmieliła się powiedzieć tego głośno.
      - Bo co, żadnej z was do sklepu by nie wpuścili? - wymamrotała niewyraźnie pod nosem i odłożyła torbę na stolik w holu. - Głodna jestem i zimno mi - dodała z niechęcią. -Samo masło czy coś jeszcze? Bo za chwilę się okaże, że mam lecieć drugi raz.
      - Jeszcze pyskuje - zawiadomiła Melania swoje siostry z wyraźnym zgorszeniem. - A nawet jak się przelecisz drugi raz, to i cóż takiego? Młoda jesteś, ruch to zdrowie. Fela, samo masło czy coś więcej?
      Ciotka Felicja odkrzyknęła, że nic, po czym zmieniła zdanie i zażądała żółtego sera. Ciotka Sylwia pojawiła się w drzwiach do jadalni i oznajmiła, że jest wszystko i niczego więcej nie trzeba. Dorotka wetknęła do kieszeni kurtki małą portmonetkę i zawróciła, już bez słowa.
      W sklepie zmobilizowała się ostro, bo do zamknięcia go pozostawało jeszcze co najmniej półtorej godziny i rzeczywiście mogły ją pogonić ponownie. W wyręczaniu się nią nie miały litości. Przypomniała sobie, że było jakieś gadanie o rybach, jeśli zamierzają usmażyć filety rybne, przydałaby się cytryna, diabli wiedzą, czy o niej nie zapomniały. Warto by kupić także rosołek w kostkach, zawsze go brakuje, kiedy jest potrzebny. Zaraz, ile jej dały pieniędzy...?
      Sprawdziła. Tyle co kot napłakał. Tylko na masło i ser. Zawahała się, czy nie zapłacić z własnej kieszeni, ale była pewna, że jej nie zwrócą, a miała już bardzo mało. Nie, nie zapłaci, kupi mniej sera i jedną cytrynę...
      Okazało się, że uczyniła słusznie, cytryn w domu nie było, a ryby Sylwia już zaczynała smażyć. Wydarła masło z rąk Dorotki, bo w tym domu nie używało się oleju, wszystko musiało być na maśle. Zgromiła ją, że nie kupiła tych cytryn więcej.
      - Przecież nie dałyście mi pieniędzy! - oburzyła się Dorotka.
      - Masz swoje. Mogłaś swoimi zapłacić.
      - Nie mam swoich. I nie będę miała. Wszystko płacą przelewami, a to potwornie długo idzie.
      - Miałaś przecież? - włączyła się podejrzliwie Melania. - Co z nimi zrobiłaś?
      - Wydałam.
      - Na co wydałaś? - zainteresowała się Sylwia natychmiast. - Chcę wiedzieć!
      - No? - poparła ją Melania. - Na co wydałaś? Na jakieś idiotyzmy?
      Obie tkwiły w kuchni, jedna nad patelnią, druga tylko do towarzystwa. Dorotka ścierpła w sobie. Nie miała najmniejszej ochoty informować ich, na co wydała swoje własne, dopiero od niedawna zarabiane pieniądze. Nie było to nic szczególnie nagannego, droższe i piękniejsze rajstopy, lepsze majtki, perfumy... Nareszcie, pierwszy raz w życiu, mogła sobie kupić dobre perfumy i to nawet nie perfumy, a wodę kwiatową. Smętna resztka, jaka jej ocalała, musiała starczyć na przejazdy i różne inne bieżące potrzeby aż do chwili, kiedy dostanie kolejną wypłatę za korektę.
      Wzięła byka za rogi.
      - Nie chcą mnie darmo wozić żadnymi autobusami - oznajmiła, zamierzając zdobyć się na ton sarkastyczny, ale wyszło jej raczej żałośnie. - Papieru mi nie dają w prezencie, żadnych książek, ani nawet długopisów. Czy ja mogę iść do łazienki i chociaż umyć ręce?
      Nie czekając na odpowiedź, opuściła kuchnię i zaczęła wchodzić na schody. Po drodze zabrała ze stolika w przedpokoju swoją torbę, całkowicie pewna, że już została przeszukana. Zawsze przeszukiwały jej rzeczy ze zwyczajnej ciekawości, a może ż nadzieją odkrycia czegoś, co dostarczy rozrywki. Listu od chłopaka, na przykład. Dorotka nie była kretynką i od paru już lat zrezygnowała z własnych, prywatnych tajemnic, skłonna raczej nie posiadać ich wcale, niż pozwalać na wywlekanie jej intymnych doznań na światło dzienne i kąśliwe drwiny. Celowała w nich ciotka Melania, a pozostałe siostry dzielnie ją wspomagały.
      Wspólny pokój z ciotką Sylwią też nie stanowił azylu. Jedynym osiągnięciem Dorotki był stary parawan, którym mogła się odgrodzić w celu palenia światła. Ze światłem ciotki pogodziły się od chwili, kiedy Melania osobiście dostarczyła jej pracy zarobkowej, polegającej na robieniu korekty rozmaitych tłumaczeń. Talent Dorotki do języków obcych znalazł właściwe ujście i wieczorna praca została jej dozwolona, a nawet zyskała prawo czytania książek. Ciotka Sylwia chodziła spać wcześnie i niemożliwe było stosować się do jej upodobań, musiało się od niej jakoś odseparować.
      Cały dom, stary, jeszcze przedwojenny, wybudowany przez dziadka, składał się z czterech pokoi, kuchni i dwóch łazienek, błogosławieństwa zupełnego. Przy jednej łazience rodzina zapewne wymordowałaby się wzajemnie. Dwa z tych pokoi znajdowały się na dole, jeden, największy, stanowił salono-jadalnię, drugi, też duży, z dawien dawna przydzielony  został Felicji, która niegdyś pracowała jako grafik i musiała  mieć miejsce na warsztat pracy, ponadto rządziła w tym domu i posiadała największe prawa. Do tych dwóch parterowych  pokoi należała jedna łazienka. Druga znajdowała się na piętrze, gdzie kolejne dwa pokoje zajmowały Sylwia z Dorotką i samotna Melania, kobieta pracująca, hałasująca na maszynie. Melania była dziennikarką i rozmaite felietony pisywała w domu na starej maszynie Olivetti, do elektrycznej nie dała się przekonać.
      Obecnie mieszkały w tym domu cztery kobiety. Wcześniej było ich pięć, żyła jeszcze babcia, która umarła przed ośmioma laty. A jeszcze wcześniej, po wojnie, Sylwii i Melanii w ogóle tu nie było, z babcią i dziadkiem mieszkała tylko Felicja, która owdowiała w dwa lata po ślubie, i Krystyna, matka Dorotki, do czterdziestego roku życia stara panna. Później wszystko się pozmieniało, dziadek umarł, Sylwia i Melania, rozwiedzione, kolejno wprowadziły się z powrotem do domu rodziców, a Krystyna wyniosła się do amanta, ojca Dorotki, który ślubu z nią nie wziął, ale ojcostwa się nie wypierał. Krystyna miała już wtedy czterdzieści lat, na tle młodszego o piętnaście lat chłopaka dostała istnego małpiego rozumu, uparła się urodzić dziecko, wiek zrobił swoje i przy porodzie umarła. Ojciec nie interesował się progeniturą, dziecko zabrała babcia wbrew gwałtownym protestom pozostałych córek, bezdzietnych i dzieciom niechętnych. W ten sposób Dorotka całe życie spędziła pod opieką najpierw czterech, a potem trzech kobiet, z których żadna nie była jej matką, a za to wszystkie postanowiły wychowywać ją po swojemu.
      Całe szczęście jeszcze, że babcia żyła aż do ukończenia przez nią czternastu lat, inaczej bowiem Dorotka opuściłaby ten padół już w nader wczesnym wieku. Felicja nie znosiła dzieci generalnie, Melania brzydziła się nimi, Sylwia zaś do małego dziecka miała dwie lewe ręce. Karmienie niemowlęcia, kąpanie go i ubieranie budziło protest wszystkich trzech i przymusowe zajmowanie się Dorotką w ich wykonaniu wyglądało trojako: Felicja w obliczu wrzeszczącego niemowlęcia zamykała je w najbardziej oddalonym pokoju, wyłączała słuch i nie reagowała na wrzask. Melania wychodziła z domu. Sylwia zaś, zmartwiona i pełna zakłopotania, usiłowała coś zrobić, omal nie łamiąc dziecku rączek i nie wyrywając nóżek z tyłka. Jedna babcia prezentowała cechy normalnej kobiety i zdołała utrzymać wnuczkę przy życiu. Babcia w ogóle prowadziła dom i zajmowała się gospodarstwem prawie do końca życia, córki zaś, pracując zawodowo, czuły się z tego zwolnione.
      Dopiero po jej śmierci podjęły obowiązki domowe wśród licznych kłótni i awantur. Każda usiłowała zwalić sprawę na pozostałe, aż wreszcie Sylwia odkryła w sobie skłonność i talent do gotowania i zgodziła się przyrządzać posiłki. Melania od czasu do czasu sprzątała. Felicja zgodziła się zmywać i prać, co polegało na włożeniu naczyń do zmywarki, a szmat do pralki automatycznej. Wyjęcie ich, poustawianie i rozwieszenie należało już do Dorotki. Wszystkie siostry z wielkim zapałem od samego początku wyręczały się Dorotką.
      Myjąc ręce, Dorotka smętnie rozmyślała nad własną sytuacją. Jakim cudem zdołałaby się odczepić od ciotek i od tego domu? Wyprowadzić się? Dokąd? Wynajęcie mieszkania jest upiornie drogie! Zarejestrować się jako tłumacz przysięgły? Zdać egzaminy, złożyć tę jakąś przysięgę w sądzie i zacząć wreszcie więcej zarabiać? Wcale by to nie było tak dużo więcej, a za to jakie obciążenia!
      Ciotka Melania miała rację, twierdząc, że tłumacz przysięgły nie ma życia dla siebie. Musi być na każde zawołanie, musi stawać w sądzie, spełniać polecenia policji, prowadzić księgi buchalteryjne, rejestrować każdy świstek papieru i podlegać jakiejś tajemniczej kontroli. Wyrywają go ze snu, zatrudniają w niedziele i święta, godzinami trzymają na rozprawach, dniami i nocami musi tłumaczyć zeznania bandziorów i rozmaitych innych przestępców... Przerażające życie!
      Ale za to ogłasza się i ma klientów...
      Sięgając po ręcznik, Dorotka pomyślała, że przecież mogłaby wybrać sobie jakiś nietypowy język. Portugalski, na przykład, albo grecki... O portugalskich i greckich przestępcach jakoś w tym kraju nie słychać, może ominęłyby ją te przestępcze zeznania i sąd. Ewentualnie mogłaby dołożyć szwedzki, dla zarobku, ze Szwecją mamy liczne kontakty, a Szwedzi rozrabiają raczej u siebie, nie u nas. Z drugiej znów strony ta cała księgowość, rejestracja papierów, kartoteki... Gdzie miałaby to trzymać, skoro dysponuje jednym małym biureczkiem i niczym więcej...?
      Do języków Dorotka prezentowała jakiś tajemniczy talent. Zaczęło się od francuskiego już w chwili, kiedy uczyła się mówić. Babcia, Felicja i Melania znały francuski doskonale, Sylwia słabiej, ale też dawała sobie radę. Dla draki, dla żartu, tak sobie, z łaski na uciechę, Melania wprowadziła zwyczaj rozmawiania przy dziecku po francusku, a bystra dziewczynka z miejsca złapała język. Aż do chwili pójścia do szkoły Dorotka nie zdawała sobie sprawy, że mówi dwoma językami, a nie jednym, i nawet szwedzkie dzieci sąsiadów, z którymi się bawiła, nie dały jej nic do myślenia.
      Szwedzkie dzieci wzięły się stąd, że żona-Szwedka przyjechała do Polski z mężem-Polakiem, przywożąc ze sobą dwoje dzieci. Mąż po szwedzku mówił doskonale, dziećmi się nie zajmował, nauczyły się zatem mówić wyłącznie językiem mamusi. Nie mogły iść do polskiej szkoły, nie rozumiejąc ani słowa. Były to bliźnięta, chłopiec i dziewczynka, 0 rok starsze od Dorotki, z którą nawiązały błyskawiczny, kontakt już nazajutrz po przyjeździe. Zanim nauczyły się po polsku, pięcioletnia Dorotka zdążyła nauczyć się po szwedzku, głupia matka bowiem, zamiast pilnować nauki polskiego, poprawiała i rozwijała szwedzki. Mąż nic nie myślał, pomagał jej w tym i cały sąsiedzki dom mówił po szwedzku.
      Trójjęzyczna Dorotka w szkole dopadła angielskiego i niemieckiego. Nic jej nie szkodziło uczyć się dwóch następnych języków równocześnie, sprawiało jej to nawet przyjemność. Zanim poszła na studia, opanowała hiszpański, portugalski i grecki. Włoski przyszedł jej sam, nie wiadomo kiedy, a każdy następny nie przedstawiał już sobą żadnego problemu. Obecnie, kończąc studia, znała już tych języków czternaście, w mowie i w piśmie, dołożywszy rosyjski, norweski, łacinę, czeski, węgierski i duński. Przeskakiwanie z jednego języka na drugi nie przyczyniało jej najmniejszych trudności.
      Na tym zresztą kończyły się jej talenty i umiejętności. Liczyć potrafiła tylko na kalkulatorku, w tabliczce mnożenia nie wyszła poza dwa razy dwa, historia stanowiła dla niej ponury i krwawy melanż, złożony wyłącznie z wojen, potwornie licznych królów i rewolucji. Fizyka była zwyczajną czarną magią, przerażającą i niepojętą, i opanować jako tako zdołała jedynie geografię. No i literaturę we wszystkich zdobytych językach.
      Z tej ostatniej racji już od dwóch lat była cenną siłą w wydawnictwie, gdzie robiła korekty wszelkich możliwych tłumaczeń, niekiedy zaś podrzucano jej tłumaczenia listów prywatnych i rozmaitych dokumentów, nie wymagających pieczęci tłumacza przysięgłego. Do wydawnictwa trafiła dzięki protekcji ciotki Melanii, co miało skutek straszliwy, mianowicie przez długi czas nie dysponowała zarobionymi pieniędzmi. W ogóle ich nie dostawała. Szły na konto Melanii, po czym zagarniała je Sylwia, wiecznie spragniona swobody finansowej, nienasycona, lekkomyślna i rozrzutna, zdolna wydać każdą sumę na dom i utrzymanie. Mając własną, bardzo niską emeryturę, marnotrawiła pieniądze sióstr, panicznie bała się Felicji i pieniądze Dorotki stanowiły dla niej istny dar niebios. Dla Dorotki wręcz przeciwnie.
      Po roku zbuntowała się wreszcie. Wykorzystując zarobki dodatkowe, niesprawdzalne dla rodziny, otworzyła sobie konto i, korzystając z kolei z przypadkowej nieobecności Melanii przy podpisywaniu następnej umowy, zażądała przekazywania honorariów sobie, a nie ciotce. Wydawnictwo było z tego nawet zadowolone, bo przedtem nie zgadzały mu się nazwiska, niby pani Pawlakowska zarabia, a pani Grzesińska dostaje, coś nie tak. Teraz było prawidłowiej.
      W domu, rzecz jasna, wybuchła piekielna awantura, ale Dorotka postawiła się twardo, deklarując zarazem hojny udział finansowy w utrzymaniu rodziny, co w pewnym stopniu ukoiło namiętności. Udział był tak rzetelny, że dla niej samej niewiele już zostawało.
      Pieniędzy w ogóle brakowało. Felicja była skąpa, co ukrywała starannie. Emeryturę miała niezłą, ponadto dochody z jakiejś tajemniczej spółki, której była udziałowcem, ponadto trzymała coś na koncie wysoko oprocentowanym i nikt nie wiedział, co właściwie posiada. Twierdziła, że bardzo mało i musi racjonalnie oszczędzać. Melania zarabiała doskonale, toczyła jednak ukrytą, podjazdową wojnę z najstarszą siostrą i za punkt ambicji poczytywała sobie występować w charakterze złotodajnego bóstwa. Dołowała zatem forsę, specjalnie po to, żeby w razie awarii pralki, lodówki czy telewizora sypnąć nią z niedbałym gestem, od czasu do czasu zaś, na złość Felicji, kupić sobie futro lub zloty zegarek. Na dom dawała możliwie mało, uważając średnią siostrę za nieuleczalnie marnotrawną idiotkę.
      Dom zaś wymagał konserwacji, napraw dachu, czyszczenia rynny, malowania, porządkowania instalacji, podatków oraz innych drobnostek. Dwie siostry skąpiły na wszystko, a trzecia beztrosko zawiadamiała o cieknącym kranie i dziurawym czajniku. Najchętniej Dorotkę, bo ona była nadzieją na przyszłość.
      - Hej, panna! Kolacja na stole! - wrzasnęła z dołu ciotka Melania.
      Dorotka odwiesiła ręcznik i zeszła na dół, nie podjąwszy ostatecznej decyzji w kwestii tych tłumaczeń przysięgłych.
      - Przynieś sól i pieprz - zażądała ciotka Sylwia, siadając przy stole. - No, chyba jej teraz powiemy?
      - Powiemy, powiemy - mruknęła Melania. - Tak cię język świerzbi, co?
      - Przecież to jej dotyczy?
      - No to co, że jej? Zdąży się dowiedzieć. Gdzie masz list?
      - Jaki list?
      - Od Wojciechowskiego, idiotko.
      - A, od Wojciechowskiego... Nie mam, Felicja ma.
      Dorotka wróciła z kuchni z solą i pieprzem i zajęła swoje miejsce. Melania, odsunąwszy krzesło, powstrzymała się od siadania.
      - Zwariowałaś? Felicji dałaś list?
      - Nie dałam, sama wzięła.
      - No to koniec. Felicja, zdaje się, że byłaś głodna? Kolacja gotowa! Przestań tam grzebać i oddaj list od Wojciechowskiego!
      Ciotka Felicja ze zmarszczoną brwią przeszukiwała liczne papiery, leżące na stoliku przy drzwiach, obok telefonu. Rozejrzała się po pokoju.
      - Właśnie nie wiem, gdzie on jest. Któraś z was nie wzięła? Dorotka...?
      - Jaki list? - spytała podejrzliwie Dorotka.
      - Ty wzięłaś - wytknęła Sylwia.
      - I co z nim zrobiłam?
      - A skąd ja mam to wiedzieć? Byłam w kuchni.
      - Ale mogłaś widzieć, gdzie go kładę. Tu powinien leżeć. Pewnie Melania sprzątnęła.
      Ciotka Melania usiadła wreszcie przy stole.
      - Odczep się. Po coś go w ogóle brała do ręki?
      - Żeby przeczytać - poinformowała zgryźliwie Felicja. Dała spokój, papierom i również usiadła.
      - Nauczyć się na pamięć? Już go czytałaś.
      - Nie ja czytałam, tylko Sylwia. Nie sposób zrozumieć, jak czytający, co drugie słowo, wydaje histeryczne okrzyki.
      - No wiesz! - oburzyła się Sylwia.
      - Wiem. I słuch mam niezły. Rozmaite ochy i achy i apele do wszystkich świętych. Jestem pewna, że ani Matki Boskiej, ani żadnego ocha tam nie było.
      - Za to były konkretne informacje, które udało ci się znów gdzieś zatrynić - wypomniała jadowicie Melania. - Obłędu można dostać z twoją sklerozą!
      - Sama masz sklerozę! Położyłam go na wierzchu i po kolacji poszukam! Musi tu leżeć, chyba że go gdzieś sprzątnęłaś, jak zwykle.
      - A tak, maniacko sprzątam twoje papiery, bo nie mam co robić...
      - To nie mój papier, tylko wspólny. Masz ten miły zwyczaj...
      - Nie kłóćcie się teraz - wtrąciła się Sylwia niecierpliwie. - Możecie później. Jak nie chcecie jej powiedzieć, to ja jej powiem. Dorotka, przyszedł list. Do ciebie.
      Dorotka zaniepokoiła się lekko. Wszystkie listy do niej przez całe życie otwierały ciotki. Dawno przestało ją to obchodzić, prywatnej korespondencji unikała jak ognia, a służbowa nie stwarzała szans natrząsania się z niej. Zawiadomień bankowych o stanie konta nie przysyłano jej do domu, była zatem spokojna o swoje życie intymne. Teraz jednak, najwyraźniej w świecie, przyszło coś nietypowego i diabli wiedzą, jakie będzie miało konsekwencje.
      - I co? - spytała ostrożnie.
      - I twoja ciotka była uprzejma natychmiast go zgubić -podchwyciła kąśliwie Melania.
      - Po pierwsze nie natychmiast... - zaczęła Felicja z naciskiem.
      - A tak, istotnie, dopiero po pobieżnym przeczytaniu...
      - Trzeba było czytać uważnie, a nie pobieżnie...
      - Trzeba było wcale nie czytać, skoro był do mnie - wymamrotała pod nosem Dorotka bez przekonania.
      Melania dosłyszała.
      - O, księżniczka się znalazła! Tajemnica korespondencji, co? Za głupia jesteś na własne sekrety.
      - Nie masz nic do ukrywania przed nami! - orzekła równocześnie Sylwia z wielką stanowczością. - Jesteśmy za ciebie odpowiedzialne. To był list od Wojciechowskiego.
      Sięgnęła widelcem po następny kawałek ryby i połowa tego kawałka zleciała jej na obrus. Zgarnęła ją nożem, krusząc na drobne szczątki i rozmazując dokładniej.
      - Nie znam żadnego Wojciechowskiego - powiedziała obronnie Dorotka. - Kto to jest?
      - Może jeszcze dołóż majonezu - zaproponowała z sarkazmem Felicja. - Świeży obrus od razu do prania. Mniejszą plamę dałoby się jeszcze zasłonić, to nie, musiałaś zapaskudzić pół stołu. Łopatka leży, kto widelcem nabiera...?!
      - Twój chrzestny ojciec - oznajmiła z triumfem Sylwia, wpadając jej w słowa.
      Przez moment Dorotka miała wrażenie, iż chrzestny ojciec ciotki Felicji nabiera rybę widelcem, kalając świeże obrusy. Nic nie wiedziała o żadnym chrzestnym ojcu, co on tu miał do rzeczy...? Melania zachichotała, otworzyła usta i zamknęła, nic nie mówiąc.
      - Nie chrzestny ojciec, tylko chrzestna matka - skorygowała Felicja.
      - No dobrze, chrzestna matka - zgodziła się Sylwia.
      - Czyja? - zdumiała się Dorotka. - I dlaczego chrzestna matka nazywa się Wojciechowski, a nie Wojciechowska?
      - Nie nazywa się wcale ani Wojciechowski, ani Wojciechowska, tylko jakoś inaczej. A Wojciechowski przysłał list. Nareszcie wiemy, dlaczego tak się nas czepiał ten notariusz.
      - Jaki notariusz? W ogóle nie rozumiem, o czym mówicie!
      - Nie ma przepisu, że musisz wszystko rozumieć - powiadomiła ją ciotka Felicja. - Notariusz w zeszłym roku czepiał się całej rodziny, poszukując twojej matki. Jak zrozumiał, że dawno nie żyje, poprzestał na córce. Nie wyjaśnił, o co mu chodzi, teraz dopiero wyszło to na jaw. W liście od Wojciechowskiego. Nie fatyguj się tak, z tego obrusa i tak nic nie będzie.
      Dorotka właśnie przenosiła rybę łopatką na swój talerz, nie roniąc ani odrobiny.
      - Może go od razu wyrzucić za okno? - zaproponowała Melania.
      - Idiotka! - prychnęła na nią Felicja.
      - Oszalałaś, za które okno? - oburzyła się Sylwia. -Chcesz robić śmietnik dookoła domu?!
      - Dlaczego ja nic nie wiem o tym notariuszu, skoro szukał mojej matki i mnie? - spytała Dorotka, myśląc równocześnie, że niepotrzebnie pyta. Znów coś załatwiły w tajemnicy, zadecydowały o niej bez niej, nawet jej o tym nie informując. Robiły to ciągle. Cud boski zgoła, że jeszcze jej, bez jej wiedzy, nie wydały za mąż.
      - Nie raczyłaś się zainteresować - odparła z przekąsem Felicja. - Poza tym, nie musisz wiedzieć wszystkiego.
      - Nie muszę - zgodziła się Dorotka - a skoro nie muszę, to po co miałam się interesować?
      - Ty nie bądź taka za mądra - skarciła ją Sylwia.
      - Mądra...! Phi...! - prychnęła drwiąco Melania. Dorotka westchnęła ciężko. Sprawa ciekawiła ją średnio, ale jeśli list był do niej, chciała jednak zorientować się mniej więcej w jego treści. Nie wątpiła, że pokazałyby jej ową korespondencję, gdyby nie to, że ciotka Felicja zdążyła ją gdzieś zapodziać. Talent Felicji do gubienia wszelkich papierów przerastał Himalaje.
      - No dobrze, to co z tym chrzestnym ojcem Wojciechowskim? - spytała z rezygnacją. - Czy to jest wszystko, co chciałyście mi powiedzieć? Że przysłał list i wyjaśnił notariusza?
      - Słuchaj, co się do ciebie mówi, to nie będziesz zadawała głupich pytań. Szukał cię dla niego. Ona przyjeżdża.
      - Kto?
      - No przecież to jest skończona idiotka! - zirytowała się Felicja. - Nie rozumiesz po polsku?
      - Chrzestna matka przyjeżdża - wyjaśniła Sylwia. -Twoja chrzestna matka.
      Dorotka do reszty przestała rozumieć cokolwiek. Swoją chrzestną matkę pamiętała doskonale, była to kuzynka ojca, widywała się z nią przez całe dzieciństwo, aż do chwili, kiedy zginęła w katastrofie lotniczej parę lat temu. Gdyby miała przyjeżdżać, to chyba z tamtego świata.
      - Jako duch...? - wyrwało się jej niepewnie.
      - Kretynka - powiedziała Felicja z przekonaniem.
      - No, toście jej dokładnie wytłumaczyły - ucieszyła się jadowicie Melania.
      - Wytłumacz jej lepiej, jak potrafisz! ,.
      - Ale sztuka...! Słuchaj, ja ci powiem. Przede wszystkim nie jej, tylko Krystyny. Chrzestna matka twojej matki przyjeżdża ze Stanów, wraca do Polski na zawsze. Notariusz szukał cię na polecenie tego Wojciechowskiego już od paru lat, to znaczy nie ciebie szukał, tylko twojej matki. A znalazł dopiero, jak Wojciechowski z chrzestną matką znaleźli ten adres, bo oczywiście nikt go tam nie pamiętał. Mętlik mu zrobił nazwiskami...
      - No przecież cały czas to do niej mówię! - przerwała gniewnie Felicja, - Nie mówisz, streszczasz. Nie wiedział, ani ona nie wiedziała, która z nas wyszła za mąż, a która nie...
      - Nie streszczam, tylko przerywacie mi w pół zdania i nie dacie dojść do słowa!
      - Ktoś robi herbatę - skorzystała z okazji Sylwia. - Najmłodsza. Przy okazji sprzątnij ze stołu i przynieś to ciasto z zakalcem.
      Dorotka podniosła się bez słowa, zebrała talerze i wyniosła do kuchni. Nadal niewiele rozumiała. Nalała do elektrycznego czajnika wody mineralnej, prztyknęła guziczkiem ł wypłukała imbryczek. Wsypała herbatę i zabierając ze sobą tacę, wróciła do jadalni.
      Felicja i Melania nadal się kłóciły. Sylwia, nie wtrącając się do nich, zbierała z obrusa okruchy i wrzucała je na półmisek po rybie.
      - A gdzie ciasto? - spytała.
      - Najpierw sprzątnę - odparła Dorotka i ustawiła na tacy resztę niepotrzebnej zastawy. Wychodząc, ujrzała jeszcze, jak Melania zrywa się od stołu, a Felicja podnosi się za nią z gniewnym stęknięciem.
      - W moim pokoju są moje rzeczy i nie będziesz mi tam grzebała...!
      Dorotka ucieszyła się nawet, że awanturę może przeczekać w kuchni. Niewątpliwie kłóciły się o zaginiony list i Melania złośliwie dążyła do przeszukania pokoju Felicji, która broniła swojego terytorium pazurami i zębami. Przeważnie zabraniała tam w ogóle wchodzić. Mogły pobić się w drzwiach, mogły się nawet pozabijać, a Dorotka wcale nie chciała być tego świadkiem.
      Przygotowała ciasto, talerzyki i szklanki, poczekała chwilę, czajnik, który grzał szybko, prztyknął wyłącznikiem, zaparzyła zatem herbatę i ponownie dolała wody. Wiadomo było, że tej herbaty pójdzie dużo, wszystkie piły ją namiętnie. Zastanowiła się, gdzie ciotka Felicja mogła wetknąć korespondencję. Prawdopodobnie położyła ją tam, gdzie akurat stała, może nawet nie doczytawszy do końca, gdzie też mogła stać? Co jej wpadło w oko albo do głowy, albo może nastąpiło u niej jakieś skojarzenie w trakcie lektury...? Zaraz. Chrzestna matka matki, ze Stanów, napisane tam było podobno, że przyjeżdża na zawsze, pewnie przyjdzie z wizytą, można sobie wyobrazić, że skorzysta z łazienki, a w parterowej łazience umywalka jest naderwana...
      Zostawiła przygotowaną tacę i poszła do łazienki. List i koperta leżały na obramowaniu wanny. Oczywiście, ciotka Felicja też dopuściła wizytę starszej pani i, jak zwykle, od razu ruszyła drogą myśli, jaka jej przyszła do głowy. Prawdopodobnie spróbowała, czy nie dałoby się tej kompromitującej umywalki przymocować samodzielnie, domowymi siłami, może udała się później po jaki śrubokręt, albo inne narzędzie, i po drodze zapomniała, o co jej chodziło. Może trafiła na obeschnięte listki wśród kwiatków...
      Nie było teraz czasu na czytanie bardzo długiego listu. Dorotka rzuciła okiem tylko na nagłówek, "Droga panno Dorotko", do niej, oczywiście, po czym spokojnie schowała całość w nie używanym nigdy podgrzewaczu kuchenki gazowej. Kieszenie dżinsów były małe i ciasne, gruby list nie mieścił się w nich, pożałowała, że od razu nie przebrała się w szlafrok z dużymi kieszeniami. Nalała herbatę i z pełną tacą wkroczyła do pokoju.
      Felicja i Melania poniechały już walki i siedziały przy stole.
      - Co tak długo? - spytała niecierpliwie Sylwia. - Co tam robiłaś tyle czasu?
      - Ciebie tylko po śmierć posyłać - zauważyła Melania z przekąsem.
      - O, właśnie! - wypomniała triumfalnie Felicja. - Gdybyś wróciła do domu wcześniej, miałabyś list. Trzeba się było nie spóźniać.
      Mimo głębokiej satysfakcji, płynącej z odnalezienia listu drogą trafnej dedukcji, Dorotka nie wytrzymała.
      - Przecież nie poszłam na spacer! I w końcu ten dom, to nie pociąg, nie odjeżdża!
      - O! Już zaczyna! - sarknęła Melania.
      - Nie awanturuj się - napomniała Sylwia. - Gdzie cukier?
      - Stoi za ciocią.
      - Gdzie? Nie widzę.
      - Obejrzyj się przez drugie ramię, to zobaczysz - poradziła Felicja, przeglądająca mały kalendarzyk. - Kiedy ona przyjeżdża, ta cała chrzestna matka?
      Cukier interesował tylko Sylwię, pozostałe siostry i siostrzenica nie słodziły herbaty, lubiły gorzką. Za to wszystkie uwielbiały zakalec, który Sylwia z wielkim talentem produkowała w każdym cieście. Wyrośnięte zsychało się, zakalcowate znikało do ostatniej okruszyny.
      - Powinnaś najlepiej to wiedzieć - odpowiedziała Melania na pytanie Felicji. - Czytałaś jako ostatnia.
      - Nie pamiętam. W przyszłym tygodniu czy w przyszłym miesiącu?
      - Ja pamiętam - powiedziała Sylwia niewyraźnie, z pełnymi ustami. - Czternastego.
      - Tego czternastego? Teraz?
      - Teraz. - Za dziewięć dni - policzyła Felicja. - Co my z nią zrobimy? Wyjechać po nią na lotnisko? Zaraz, trzynastego i czternastego przychodzi Marcinek, obiecał przybić półkę w spiżarni. W jeden dzień nie zdąży i znów nie przybije.
      - W dwa dni też by nie zdążył. Marcinek ma dwie lewe ręce.
      - Nie opowiadaj głupot, może i powoli, ale wszystko zrobi. Tyle że go trzeba pilnować.
      - I karmić - wtrąciła Sylwia z przekąsem.
      - I tak gotujesz, jak na pułk wojska - wytknęła Melania. - Przy Marcinku przynajmniej nic się nie marnuje.
      - O, cholera - zakłopotała się Felicja. - Piętnastego mam dentystę. Czy ona zamieszka u nas?
      - Nie wiem. Sylwia...?
      - Też nie wiem. Ale zdaje się, że coś tam było o jakimś hotelu. Ona w ogóle chce kupić mieszkanie. Ale możliwe, że było i o nas. Że ją przyjmiemy. Nikogo innego ona tu już nie ma. Ale notariusz mówił, przypomnijcie sobie, coś o jakimś bogactwie. Stać ją chyba na hotel?
      - A po co ma wydawać majątek na hotel, skoro może zamieszkać u nas! - zaprotestowała ostro Felicja. - Przynajmniej, dopóki sobie nie kupi tego mieszkania.
      - Gdzie u nas? - spytała zimno Melania. - Na strychu? Czy w twoim pokoju?
      - Odczep się od mojego pokoju. W twoim. A ty przeniesiesz się do Sylwii. Dorotka może spać tu, na kanapie.
      - Wolałabym w służbówce na turystycznym łóżku - podsunęła grzecznie Dorotka.
      - Już się rozpędziłam oddawać jej swój pokój - rozzłościła się równocześnie Melania. - Nie do mnie przyjeżdża! A ty się tak nie trzęś o jej majątek, bo i tak nic ci z niego nie przyjdzie...
      - Nie trzęsę się o jej majątek, tylko myślę racjonalnie. Dorotka w służbówce, owszem, to nawet niezły pomysł...
      - Rzeczywiście, najcelniejszy na świecie! Dorotka w służbówce, proszę bardzo, ale Sylwia tu na kanapie! A ja zostanę w swoim pokoju! Tak samo jak ty!
      - Sylwia tu na kanapie, oszalałaś chyba! I wszyscy będziemy chodzić spać z kurami!
      - Możesz z kaczkami i z gęśmi! Ja się od siebie nie wyniosę, mowy nie ma! Ja pracuję!
      Dorotkę myśl o służbówce wprawiła w zachwyt. Nareszcie miałaby kawałek przestrzeni dla samej siebie, nawet jeśli ta przestrzeń obejmowała sześć metrów kwadratowych. Dawno już napomykała delikatnie, że mogłaby się tam przenieść, ale Felicja z uporem protestowała, bo wówczas należałoby opróżnić służbówkę z bezcennych skarbów. Deski do prasowania, starej i zepsutej lodówki, jeszcze starszej i również zepsutej maszyny do szycia, stanowiącej już bez mała zabytek, z kosza na podarte chodniki i dywany, z niezmiernie obdrapanych ram po obrazach, z nadpękniętych doniczek z uschłymi kwiatkami, z przedwojennego kotła do gotowania bielizny i z paru innych drobiazgów. Dorotka gotowa była własnoręcznie wynieść to wszystko na strych, który zresztą też był zapchany rozmaitymi rupieciami, zrobić na tym strychu jaki taki porządek, upchnąć dodatkowy chłam, żeby tylko osiągnąć szczęście w postaci służbówki, Felicja jednakże twardo stawiała opór. Nie przyznając się do tego, wciąż żywiła nadzieję, że może beznadziejnie skraksowaną lodówkę da się naprawić, maszyna do szycia zyska wartość jako antyk, a ramy się odmaluje i od razu nabiorą swojej ceny. Pamiętała doskonale, że jej ojciec przed wojną płacił za nie bardzo drogo, i nie miała siły pozbyć się tych strupli definitywnie.
      Podobnie zresztą prezentował się strych. Zawalały go relikty po przodkach w postaci kompletnie połamanych i pożartych przez korniki mebli, szczątków kanap i foteli, rozbitych kufrów, walizek bez wieka, porozwalanych żyrandoli, dziurawych balii, saganów i miednic, przerażająco wiekowej odzieży i pościeli, rozmaitego drewna luzem i nierozpoznawalnych resztek pełnego oprzyrządowania domu. Nie brakowało nawet drabiny malarskiej bez szczebli i połamanych fajerek z przedwojennej kuchni. Felicja sama nie wiedziała, co się tam znajduje, a ciągle węsząc w tych strasznych klamotach jakieś tajemnicze wartości, nie pozwalała ich tknąć.
      Teraz jednak pojawiła się szansa. Wizyta chrzestnej matki z Ameryki napełniła Dorotkę nikłą nadzieją.
      Felicja i Melania już znów skakały sobie do oczu. Melania za skarby świata nie chciała ustąpić i widać było, że raczej podpali dom, niż zrezygnuje ze swojego pokoju. Na dobrą sprawę miała słuszność, zbyt dużo niezbędnych do pracy rzeczy posiadała wokół siebie, żeby się ich wyrzec bodaj na krótki czas. Łatwiej było wynieść się z pokoju Sylwii i Dorotce.
      Sylwia rozstrzygnęła sprawę.
      - No dobrze - powiedziała z rezygnacją, łagodnym głosem, jaskrawo kontrastującym z tonem sióstr. - Niech wam będzie. Ja zamieszkam w służbówce, a Dorotka niech śpi tutaj, na kanapie. Ona jest nocny marek i żadne kury nie wejdą w paradę.
      - Kura...! - krzyknęła nagle Felicja po całych dwóch sekundach zaskoczonego milczenia. - Rany boskie, zapomniałam wsadzić kurę do zamrażalnika! Zaśmiardła się!
      - Idiotka - powiedziała Melania, z miejsca ochłonąwszy po kłótni. - Gdzie ona jest?
      - W kuchni. W torbie, pod kredensem. Albo pod stołkiem. Dorotka, idź, zobacz.
      - Nic w kuchni nie śmierdziało, więc chyba wytrzymała - rzekła Dorotka pocieszająco, podnosząc się z krzesła.
      - Co za kura? - spytała Sylwia surowo. - Nic nie wiem o żadnej kurze.
      - Trojakowa przyniosła. Kura ze wsi. Zapomniałam ci powiedzieć, miała być na jutro, do uduszenia.
      - A nie na rosół? Może lepiej zrobić z niej rosół?
      - Myślisz...? To taka z tych dzikich, wolno łażących. Powinna mieć smak. Nie szkoda jej na rosół?
      - Zależy w jakim była wieku. Jak stara, to twarda, a rosół zawsze wyjdzie. Potem z mięsa da się zrobić pierożki albo krokieciki.
      - Pierożki, mówisz...? To nie jest zła myśl... Dorotka przestała słuchać i przekroczyła drzwi. Kurę znalazła w kuchni nie pod stołkiem, tylko na suszarce do naczyń. Wyjęła ją z foliowej torby, obwąchała, opłukała pod kranem, wytarła ścierką i, owinąwszy w sreberko, wepchnęła do zamrażalnika. Ogólnie biorąc, oskubany i wypatroszony ptak był w porządku, nie śmierdział. Na wszelki wypadek, wiedziona doświadczeniem, prztyknęła czajnikiem.
      - Kura jest całkiem świeża, ale może trzeba było pokroić ją przed zamrożeniem, bo potem będzie ciocia rąbać siekierą - oznajmiła, wkraczając z powrotem do jadalni. - W całości do garnka się nie zmieści. To duża kura.
      - Zatem stara - zawyrokowała Melania. - Niech będzie rosół. Zrób mi jeszcze herbaty.
      - Mnie też - powiedziała Sylwia.
      - To i mnie - dołożyła Felicja. - A skoro już masz takie świetne pomysły, pokrój ją.
      Dorotka, na szczęście, była młoda, sprawna fizycznie i wytrzymała. Chciała wprawdzie po powrocie do domu odpocząć, posiedzieć spokojnie, poczytać książkę, względnie zabrać się do nowej korekty, która też polegała głównie na czytaniu, ale do spełniania poleceń i ruchliwości wciąż jeszcze była w pełni zdolna. Pokroić kurę potrafiła doskonale, bo do nabycia tego rodzaju umiejętności już dawno zmusiła ją Sylwia, często zwalając na nią obowiązki podkuchennej. Załatwiła wszystko i wróciła do jadalni, zabierając także herbatę dla siebie.
      - ...a skąd ja mam takie rzeczy pamiętać, oszalałaś? -mówiła gniewnie Felicja. - Pięć lat miałam, czy coś w tym rodzaju...
      - Nieprawda, więcej - zaprzeczyła sucho Melania. - Krystyna urodziła się w trzydziestym czwartym roku, a chrzest odbył się dopiero w rok później, rok już miała, wiem na pewno, bo mamusia opowiadała to sto tysięcy razy. A ty już chodziłaś do szkoły. Chrzest był przekładany, bo najpierw umarł chrzestny ojciec...
      - Przed chrztem? - wyrwało się Dorotce, którą zawsze ciekawiły stare historie rodzinne.
      - Przed, mówię przecież...
      - To jak mógł być chrzestnym ojcem?
      - Nie był. Miał być. Umarł na jakąś głupotę, ślepa kiszka chyba, za późno rozpoznana, pękła, ropa się rozlała, a nie było wtedy penicyliny. Umarł i trzeba było szukać drugiego. Chrzestną matką od początku miała być ta Wandzia Rojkówna...
      - Co ty powiesz, tak to świetnie wiesz, a nie miałaś pojęcia, o kogo chodzi, jak przyszedł list od niego... - zaczęła Felicja.
      Melania nie dopuściła jej do rozwijania tematu.
      - Przypomniałam sobie. Nie mam takiej sklerozy, jak moja najstarsza siostra. Poza tym Wandzia nazywała się Rojkówna za swoich panieńskich czasów, teraz nazywa się inaczej i skąd miałam wiedzieć, że to o niej Wojciechowski pisze! Potem znaleźli drugiego chrzestnego ojca, to był... zaraz, mamusia mówiła... niejaki Lucjan... coś od źródła... Krynicz! Syn bankiera Krynicza, bardzo bogaty, jakiś daleki krewny, zginął w czasie wojny, a chcieli Wandzię za niego wydać. Ten Krynicz akurat plątał się po Riwierze i trzeba było czekać, aż wróci, a on nie wracał, bo złamał nogę. Lewą, o ile wiem. Wrócił wreszcie, no i wtedy odbył się ten chrzest, ale rok zdążył upłynąć. I w ten sposób, jak Krystynę chrzcili, ty miałaś osiem lat i musiałabyś być od początku niedorozwinięta, żeby nic nie pamiętać. Jako dziecko, podobno byłaś inteligentna, dopiero później ci przeszło.
      - Kretynka - powiedziała wzgardliwie Felicja. - Doskonale pamiętam gadanie o tym Kryniczu. I tę Wandzię pamiętam, ona też musiała być bogata, bo nosiła na sobie majątek, diamenty i coś tam jeszcze. Wartość tego wtedy do mnie nie docierała, ale strasznie się to na niej świeciło, więc wpadło mi w oko. Ile ona może teraz mieć lat?
      - A ile miała, jak ją chrzcili? - spytała z zaciekawieniem Sylwia.
      Do takich rzeczy Dorotka była przyzwyczajona. W meandrach myślowych i przejęzyczeniach ciotka Sylwia celowała, bijąc wszelkie rekordy. Jej siostry do tego również przywykły.
      - Była, zdaje się, akurat w wieku mamy - ciągnęła w zadumie Felicja. - Przypominam sobie nawet jakieś gadanie na ten temat... Że to stara panna i dlaczego właściwie za mąż nie wyszła...
      - A mama ile miała?
      - Nie wiem. Czekaj, policzę. Jak ja miałam siedem... Potem Krystyna... Trzydziesty piąty... Mogła mieć wtedy... no, tak jak mama, dwadzieścia sześć.
      - To teraz miałaby... o rany boskie. Osiemdziesiąt osiem? Nieźle.
      - I w tym wieku chce tu wrócić na stałe? - zgorszyła się Sylwia. - Oszalała czy co? I do nas...? I może sobie wyobraża, że my ją będziemy pielęgnować?
      W Dorotce na te słowa wzdrygnęło się wszystko, bo doskonale wiedziała, na kogo spadłby obowiązek owej pielęgnacji, w razie gdyby chrzestnej matce jej matki wpadł do głowy taki upiorny pomysł. Niemniej słuchała ciekawie.
      - Oni się tam dobrze trzymają - zauważyła Melania w zadumie. - To może być stara gropa, pełna wigoru. W dodatku bogata. Czy ona ma jakąś rodzinę?
      - Zdaje się, że rodzina zeszła jej do zera - odparła Felicja, wysilając pamięć. - Rodzeństwa nie miała, to była ukochana jedynaczka. Tatuś i mamusia na pewno nie żyją, gdyby żyli, ktoś by się zainteresował zdumiewającą długowiecznością czworonoga... Nie, to było coś o jakim koniu...
      - Dickens... - podpowiedziała cichutko Dorotka.
      - Co...? Możliwe. Męża i dzieci chyba także nie ma, skoro wraca sama... Wojciechowski napisał, że wraca sama?
      - Było w liczbie pojedynczej - potwierdziła stanowczo Sylwia.
      - Może będzie chciała nam zapłacić za utrzymanie. Po moim trupie.
      Sylwia westchnęła, Melania wzruszyła ramionami, Dorotka powstrzymała się od wszelkiej reakcji. W namiętnej chęci ukrycia skąpstwa Felicja na zewnątrz usiłowała prezentować szczodrość i wielkoduszność. Udawała, że nic nie wie o wkładzie Dorotki w utrzymanie domu, hojnie podejmowała gości, ślepła i głuchła na produkty, dodatkowo finansowane przez Melanię, symulowała racjonalną oszczędność, nie przyjmując do wiadomości strat, jakie owa rzekoma oszczędność przynosiła. Nawet Melania nie ośmieliła się zaprzeczyć jej wypowiedzi, aczkolwiek nie ulegało wątpliwości, że najwyższe nawet nakłady gościa na dom i jego potrzeby umkną uwadze właścicielki. Przy generalnym remoncie, na przykład, Felicja zajmie się czym innym i kosztów remontu nie zauważy. Jedyne, co dotowała bez oporu, aczkolwiek także bez przesady, to był Marcinek.
      - A kto to w ogóle jest Wojciechowski? - spytała Dorotka. - Skąd się wziął koło niej?
      - Chyba takie coś w rodzaju plenipotenta - odparła Sylwia. - Wszystko za nią załatwia.
      - Przedwojenny przyjaciel naszego ojca, ale młodszy od niego - powiedziała Felicja. - Też go sobie przypominam, taki wysoki i strasznie chudy. Nasza matka coś o nim mówiła?
      - Dłużej z mamą mieszkałaś niż my - wytknęła jej Melania. - Musiałaś bardzo uważnie słuchać gadania rodzicielki. Owszem, mówiła. Bardzo chciał być ojcem chrzestnym w parze z Wandzią, ale ten Krynicz był bogatszy, więc jego wybrali. Ale Wojciechowski szlachetnie nie miał pretensji i wszystkim wyświadczał przysługi, bo był uczynny z natury. A...! Przypomniałam sobie! Ta chrzestna Wandzia pojechała do Stanów tuż przed wybuchem wojny i już nie wróciła, wszelki ślad po niej zaginął.
      - I co tam robiła?
      - Nic. Nie wiem. Wojciechowski, zdaje się, napisał, ale nie pamiętam. Pewnie wyszła za mąż, mama mówiła, że była bardzo ładna, więc to staropanieństwo wydaje się dziwne...
      - Czy ktoś powinien wyjechać po nią na lotnisko? - spytała Sylwia.
      - No a jak to sobie wyobrażasz? Pewnie, że ktoś powinien. Ostatecznie, nie było jej tu... zaraz, ile lat?
      - Od początku wojny. Pięćdziesiąt osiem.
      - Pół wieku. Warszawa się trochę zmieniła. Może nie trafić ani do nas, ani do hotelu.
      - Naprawdę myślisz, że ruszy na piechotę z bagażami na karku? - zainteresowała się Melania. - Weźmie taksówkę i pojedzie, gdzie zechce. Z listu nie wynikało, że jest to idiotka.
      - Idiotka to ty jesteś - zirytowała się Felicja. - Stare próchno, blisko stuletnie, jak ona sobie da radę? Może ma sklerozę, może nie ma siły nosić bagażu...
      - Tragarze są. I wózki. Taksówkarz jej wepchnie wszystko do bagażnika...
      - No może... To nie wiem...
      - Ale będzie jej przykro, jeśli nikt po nią nie wyjdzie z jakimś wiechciem w ręku - odezwała się nagle Dorotka. -Wszystkich witają, nawet po byle czym, a jej wcale? Mówiłyście zawsze, że trzeba dbać o cudze przyjemności, to jak to wyjdzie, tak ją zostawić luzem...?
      Przez moment wszystkie ciotki milczały.
      - Toteż wyjdziesz po nią, a przedtem kupisz kwiaty -zadecydowała Felicja. - Może Marcinek wyjdzie razem z tobą. Jeszcze jest czas, to dopiero w przyszłym tygodniu...
       
      * * *
      Późnym wieczorem Dorotce udało się bez świadków wyjąć list z podgrzewacza. Przeczytała go uważnie, zamknąwszy się w łazience i lejąc wodę do wanny.
      Tajemniczy Wojciechowski pisał wyraźnie i porządnie. Zawiadamiał ją, że jest przyjacielem i plenipotentem pani Wandy Parker, która straciła wszystkich bliskich, nie posiada w Polsce, ani w ogóle nigdzie, żadnej rodziny, co już zostało stwierdzone, dzieci nigdy nie miała, a mąż jej niedawno umarł. Tęskni za krajem, chce wrócić i umrzeć na polskiej ziemi. Przez te wszystkie lata nie przyjeżdżała, ponieważ bała się ustroju, co nikogo nie dziwi. W Stanach zostać nie chce, nie ma tu bliskich przyjaciół i, co gorsza, bardzo słabo zna język, jakoś nie udało jej się go nauczyć. Wie, że miała chrzestną córkę, jedną tylko w życiu, wie, że ta córka też umarła, ale pozostało po niej dziecko, które uważa za swoją chrzestną wnuczkę. Zażądała odnalezienia owej dziewczynki, Wojciechowski zatem zlecił odszukanie jej stosownej firmie i nareszcie doczekał się rezultatów. On sam doskonale pamięta ów chrzest, był ściśle zaprzyjaźniony z rodziną, bawił się ze śliczną dziewczyneczką i bardzo popiera pomysł pani Wandy, żeby wrócić i resztę życia spędzić w otoczeniu rodziny, bodaj przyszywanej. Załatwił wszystko co trzeba i zlecił wyszukanie dla pani Wandy mieszkania, co nie powinno napotkać trudności, bo pani Wanda dysponuje środkami materialnymi w obfitości, prawdę mówiąc jest bardzo bogata. Nie brakuje jej niczego z wyjątkiem uczuć, bo nikt jej nie kocha. Przyjeżdża czternastego o dwunastej dwadzieścia czasu środkowoeuropejskiego, chętnie zatrzymałaby się u rodziny, ale gdyby to było niemożliwe, zatrzyma się w hotelu, który już został zamówiony na wszelki wypadek. Hotel Forum. Niewątpliwie z największym pośpiechem będzie chciała zobaczyć dziecko, o którym mowa, to znaczy teraz już młodą dziewczynę, córkę jej chrzestnej córki i wnuczkę jej ukochanej przyjaciółki.
      W tym miejscu Dorotka zdziwiła się nieco, bo o wielkiej przyjaźni z babcią ciotki jakoś nie napomykały. Ale może i sama babcia, straciwszy osobę z oczu, zapomniała o niej trochę w obliczu wojny i późniejszych trudności życiowych. Tamtej Wandzi było lepiej, mogła pamiętać...
      List był szczery, rzewny i wzruszający. W dodatku zawierał dopisek, wykonany inną ręką i rozpoczęty słowami: "Moje najdroższe dziecko!" Chrzestna matka jej matki zwracała się do niej z wyrazami uczuć wielkich, jak do własnej córki, skarżąc się na samotność i nieśmiało prosząc o odrobinę serca. Dorotka poczuła się przejęta. Po trzech uroczych ciotkach objawów rzewnych uczuć trudno się było spodziewać, mogła sobie wyobrazić, jak powitają delikatną i wrażliwą starszą panią. Dorotce zrobiło się jej żal, bez chwili namysłu postanowiła ukryć list, zełgać, w razie potrzeby, godzinę przylotu i udać się na lotnisko bez parszywego Marcinka.
      Marcinek Jańczak był miłym chłopcem, o rok młodszym od Dorotki. Wielkim ogniem i temperamentem nie buchał, usposobienie miał spokojne i średnio żywe, tryskał za to zdrowym rozsądkiem. Zdrowy rozsądek kazał mu oszczędzać własne siły, ile się dało, żeby mu na dłużej starczyły, i w miarę możności korzystać z cudzych, ponadto ukrywać ten racjonalny pogląd i na zewnątrz prezentować wielką uczynność i dobre chęci. Odkrywszy przed dwoma laty Felicję, ujrzał w niej źródło dóbr wszelkich.
      W jego rodzinnym domu akurat w owym czasie szalało piekło w postaci generalnego remontu, w którym kazano mu brać udział. Wcale nie chciał. Uniknięcie przesadnych wysiłków wymagało zaledwie odrobiny starań, symulując skręcenie nogi zręcznie zmył się z horyzontu, ale na dalszą metę nie miał się gdzie podziać. Matki kumpli jakoś niechętnie odnosiły się do goszczenia go na stałe, błąkał się zatem gdzie popadło, po sklepach, barkach i klubach prasy, w zimny, deszczowy wieczór pomógł starszej osobie pozbierać rozsypane książki, które wyleciały jej z rąk, dopilotował osobę do domu i w ten sposób na całe dwa tygodnie znalazł u Felicji wikt i opierunek.
      Po drodze z rozbrajającą szczerością przyznał się, że nogę ma w porządku i kulawiznę tylko udaje, czyni to zaś dla ratowania życia i zdrowia. Racjonalnie na ogół myśląca Felicja uwierzyła święcie, ponieważ chciała uwierzyć, że nieludzka rodzina tyra młodym chłopcem bez ograniczeń i wymaga od niego wysiłków zgoła monstrualnych, skąpiąc zarazem pożywienia. Zła siostra wypędziła go ze swojego domu, nielitościwy ojciec zmusza do dźwigania ciężarów łamiących kręgosłup, matka od ust mu odejmuje, żeby karmić młodszego brata, kawałka miejsca nie ma dla złożenia utrudzonej głowy. Ogólnie biorąc, studiuje, stypendium nie posiada. Chętnie by popracował i zarobił na siebie, ale jakoś normalnie, jak człowiek, a nie jak juczne zwierzę, i nie przez dwadzieścia osiem godzin na dobę. Włóczęga po mieście i ciepłych lokalach, gdzie nie ma za co postawić sobie nawet wody mineralnej, stanowi dla niego, w tej sytuacji, upragniony wypoczynek.
      Felicja natychmiast, ku wyraźnej dezaprobacie sióstr i zdumieniu siostrzenicy, znalazła mu u siebie ową normalną pracę, zaczynając od malowania ram okiennych, spokojnie i bez pośpiechu. Ulokowała go w kuchni, na turystycznym materacu.
      W kwestii warunków sypialnianych Marcinek nie miał wielkich wymagań, zadomowił się zatem bez trudu. Kuchnia była duża, podwójny materac zajmował w niej zaledwie jedną trzecią podłogi i wstająca najwcześniej Sylwia nie musiała mu deptać po głowie. Nie deptała też wcale przez pierwszy tydzień, dopiero w drugim jęła się w niej lęgnąć chęć potknięcia się z garnkiem pełnym wrzątku akurat nad wezgłowiem Marcinka, lub też upuszczenia patelni ze skwierczącym tłuszczem w okolicy jego nóg. Albo może przyjemnie by było zepchnąć przez niezręczność cały zestaw słoików z rozmaitą zawartością, stojący akurat na górnej półce nad nim...
      Marcinek, otrzymawszy z miejsca zadatek za owe ramy, z wielką gorliwością przystąpił do pracy. Dusza mu powiedziała, że Felicja ma pieniądze. Wzajemnych stosunków nie analizował ściśle, ale czuł wyraźne fory. Ramy najpierw obejrzał w skupieniu, oglądaniu poświęcił całe pół dnia, potem znalazł jeden śrubokręt, za mały, drugi, właściwego rozmiaru, wręczyła mu Felicja osobiście, potem spytał o papier ścierny, bo zostało mu wyraźnie powiedziane, że ramy przed malowaniem należy porządnie oskrobać, dowiedział się, że pudło z papierem ściernym stoi w spiżarni i na tym na razie poprzestał. W wysokim stopniu odrywały go od pracy długie przerwy na śniadanie, obiad i kolację.
      Nazajutrz ponownie obejrzał ramy, wybrał sobie pierwsze okno i zaczął odkręcać śruby. Okna były już współczesne, szwedzkie. W pierwszej kolejności jedną szybę stłukł. Zmartwiony wielce, silnie nalegał, żeby mu koszt tej szyby odliczyć od zarobku, ale ujęta naleganiami Felicja wspaniałomyślnie odmówiła prośbie, miał za to załatwić natychmiastowe wstawienie nowej. Zabrał zatem odkręconą i wyjętą z zawiasów ramę, udał się do szklarza i tam resztę dnia spędził na przyglądaniu się pracy rzemieślnika. Pilnował go. Wieczorem wrócił z oszklonym oknem i nawet zawiesił je na właściwym miejscu. Po czym spożył dobrze zasłużony posiłek.
      Trzeciego dnia aż do obiadu wybierał papier ścierny właściwej grubości. Nie robiło mu różnicy, czy ów papier jest nowy, czy używany i starty do imentu, wypróbowywał wszystko bez grymasów. W chwili kiedy wreszcie podjął decyzję, trzeba było zasiąść do stołu. Po obiedzie Felicja wpuściła go do swego pokoju i poprosiła, żeby zdjął z górnej półki regału leżące tam atlasy i mapy, bo musi w nich coś znaleźć. Po długim poszukiwaniu znalazła w jednym atlasie karteczkę, niezbędną jej do tajemniczych celów, a Marcinek cierpliwie asystował jej przy tym zajęciu, relacjonując zarazem swoją martyrologię w rodzinnym domu. Potem, porządnie, dokładnie i bez nieprzystojnego pośpiechu, poustawiał dzieła geograficzne z powrotem.
      Zważywszy, iż Felicja miała wzrostu metr pięćdziesiąt cztery, a Marcinek metr siedemdziesiąt osiem, różnica stanowiła zdecydowane udogodnienie, któremu Felicja przyglądała się z wyraźną przyjemnością. Gdyby Marcinek był kurduplem, zapewne nabrałaby do niego podświadomej wzgardy. Przez całe życie lubiła wysokich.
      Potem, kontynuując pogawędkę, w miłym nastroju obydwoje doczekali kolacji.
      Czwarty dzień oderwał Marcinka od pierwszych szurnieć papierem po ramie propozycją Sylwii, żeby skoczył po kartofle. Zabrakło jej, a zaplanowała sobie na obiad kopytka. Nic nie nadaje się równie dobrze do duszonego schabu i jeśli nie będzie miała kartofli, nie zrobi obiadu wcale. Przestraszony taką perspektywą Marcinek, porzucił prace malarskie i udał się do sklepu, nawet nie pytając o zdanie Felicji. Wrócił dość szybko, świadom, iż produkcja kopytek wymaga stosownego czasu, po czym dopomógł nawet w obieraniu. Obrał trzy kartofle, a Sylwia dziewięć, ale za to potem wyniósł śmieci i znalazł torbę na następne. Szukał jej i dopasowywał tak starannie, że obiad zastał go przy tym zajęciu.
      Po obiedzie, pod wpływem kąśliwej uwagi Melanii, wrócił do skrobania okna. Pieczołowicie i precyzyjnie oczyścił jeden narożnik ramy, zdrapując z niego starą farbę do żywego drewna, doczekał się pochwały Felicji i, syt wysiłków, obejrzał razem z nią mecz w telewizji. Felicja na piłce nożnej nie znała się wcale, Marcinek opanował jej tajniki świetnie, tłumaczył zatem wszystkie zagrania z takim zapałem, że zyskał opinię młodzieńca wysoko obdarzonego inteligencją i wiedzą.
      Piątego dnia znów zabrał się za okno. Powolutku i z wielką uwagą przejeżdżał papierem ściernym po licznych warstwach starej farby, nie czyniąc jej wielkiej krzywdy. Gdzie zlazła sama, tam prześwitywało drewno, gdzie trzymała się lepiej, tam pozostała, Marcinek się z nią nie sprzeczał. Felicja nie kontrolowała zbyt pilnie jego roboty, przypomniała tylko, że przed malowaniem należy zabezpieczyć szkło taśmą klejącą, żeby się po nim farba nie rozmazała.
      Sylwia, której wydawało się, że robi kopytka na dwa dni, jakoś się zastanowiła. Schab jeszcze został, bo podała na stół tylko połowę, ale dodatku do niego zabrakło. W gruncie rzeczy lubiła gotować, ale pracowitość nie spędzała jej snu z oczu, nie chciało jej się obierać kartofli i gotować nowych klusek, zdecydowała się na ryż. Do ryżu z wieprzowym sosem przydałyby się pieczarki, Dorotki nie było, znajdowała się na wykładach czy gdzieś tam, pogoniła zatem znów do sklepu Marcinka.
      Marcinek orientował się znakomicie, że pieczarki to jest kwestia kwadransa. Wrócił z zakupem po półtorej godzinie, a na ten krótki czas, pozostały do obiadu, nie opłacało mu się na nowo przystępować do roboty. Z przyjemnością odpoczął nad lekturą czasopism, dla rozrywki przeglądając zapalniczki Felicji, nieczynne, bo wyszedł z nich gaz. Jedną dostał w prezencie, czas jakiś obydwoje poświęcili próbom napełnienia ich ponownie z zasobniczka z gazem, nie wyszło im najlepiej, obiecał zatem przy najbliższej okazji załatwić sprawę u takiego jednego, który napełnia doskonale. Felicja bardzo się ucieszyła, bo nieczynnych zapalniczek posiadała już osiemnaście, wnikliwie wypytała o cenę tej operacji i zaaprobowała pomysł, sześć razy spróbowawszy przedtem uczynić to sama, bez żadnych kosztów i bez rezultatu. Przy obiedzie Sylwia z wielkim zainteresowaniem obserwowała znikanie potraw. Przywykła już, od lat, do urągania sióstr, że gotuje za dużo, marnotrawiąc produkty, i do bezskutecznego nakłaniania Dorotki, żeby pożarła całą pozostałą resztę, niczym zachłanny wołoduch. Pełna najlepszych chęci i posłuszna Dorotka nie dawała rady, co było wyraźnie widoczne, ostatnio zaś jęła protestować wprost, twierdząc, że nie ma sposobu poszerzać odzieży. Zdaniem Sylwii nie tyła wcale i mogłaby się bardziej postarać, jednak nie chciała. Teraz nagle okazywało się, że niczego nie ma za dużo, żadne resztki nie schodzą ze stołu do kuchni, brakuje jadła do wyrzucenia i gdyby tak, na przykład, hodowała świnie, umarłyby z głodu.
      W podziwie przyjrzała się Marcinkowi, który wykańczał ryż z wieprzowo-pieczarkowym sosem z zapałem godnym wręcz nagrody. Przez moment była mu wdzięczna, potem poczuła jakiś wstyd, jakby kompromitację, wydało jej się, że poskąpiła posiłku. Rozum usunął się na ubocze, a dusza przystąpiła do czynienia wyrzutów, jak to, wszystko zjedzone, a powinno przecież zostać, jako dowód, że pani domu nie skąpi. Poza tym naprawdę wydawało się jej, że gotuje dosyć i dla wszystkich tego wystarczy, a tu co, nagle koniec, a może zjedliby więcej...? Ambicja jej doznała gwałtownego szwanku.
      Zahaczyła nagle wzrokiem o Melanię, która też przyglądała się Marcinkowi z jakimś dziwnym wyrazem twarzy.
      Poczuła się jeszcze gorzej. Gorączkowo jęła zastanawiać się, co zrobi na obiad jutro, a może nawet jeszcze dzisiaj na kolację. Została resztka pieczarek, grzanki z serem i z tymi pieczarkami...?
      Przybyła przed wieczorem Dorotka natychmiast otrzymała polecenie dokonania zakupów bez mała jak na wielkie przyjęcie. Zdziwiona nieco, przydygowała ze sklepów mięso, drób, ryby, sery, rozmaite jarzyny i owoce i prawie przed drzwiami domu poczuła bunt i rozgoryczenie, bo razem stanowiło to ciężar dla wyjątkowo sprawnego tragarza. Przejęta i zacięta Sylwia odebrała od niej pakunki.
      Szóstego dnia Marcinek doznał ogromnej przyjemności, bo oklejanie taśmą miejsca zetknięcia się ramy i szyby było zajęciem niezbyt ciężkim, a za to wymagającym precyzji. Udało mu się poświęcić temu czas aż do obiadu. Obiad zajął wyjątkowo dużą ilość czasu, Sylwia bowiem poddała się ambicji. Żeby ten obiad miało jeść sto osób, coś z niego musi zostać, inaczej spać nie będzie mogła! Przystawka w postaci śledzika poruszyła Felicję, zażądała do niej alkoholu.
      - Rybka musi pływać - oznajmiła i własną ręką wydobyła z głębin lodówki napoczęte pół litra.
      Wszystkie siostry używały alkoholu nader umiarkowanie, Marcinek też nie był pijakiem. Dwa kieliszki wystarczyły, potem jednak rozochocona Felicja pomyślała o winie. Kazała mu otworzyć butelkę, czerwone wino pod zraziki wołowe z makaronem, sałatą i pomidorami okazało się doskonałe, równie dobrze pasowało do delikatnej potrawki z kaczki i ryżu. Deser w postaci kruchych ciasteczek z kremem i konfiturami doczekał się oprawy w postaci nalewki wiśniowej z goryczką i, wyjątkowo, kawy, a nie herbaty. Nikt nie był pijany, ale humory zrobiły się szampańskie, rzecz jasna z pominięciem Sylwii, która w pełnym niedowierzaniu stwierdzała idealny brak resztek każdej potrawy po kolei. Nic nie zostało ze zrazików, nic z kaczki, kruche ciasteczka znikały jak sen jaki złoty. Wszystko zeżerał Marcinek.
      Przez długie chwile Sylwia rozpatrywała możliwość ugotowania obiadu w starym kotle od bielizny. Potem mściwie postanowiła zrobić jutro zupę cebulową, która zdołałaby wykończyć oddział wygłodniałych komandosów i, pocieszona postanowieniem, poniechała troski.
      Reszta dnia przebiegła rozrywkowe, na pogawędce i wspominkach, przy czym ż miłej gawędy wyłączyła się tylko Dorotka, która po to wróciła wcześniej do domu, żeby się zająć korektą tłumaczenia węgierskiego utworu o tematyce szpiegowskiej. Cały obiad wpłynął na nią tak, że co najmniej połowę przeczytanego tekstu zmieniła na znacznie błyskotliwszą.
      Siódmego dnia Marcinek koło południa uroczyście rozpoczął malowanie. Godziny poranne spędził na muskaniu ramy papierem ściernym i toaletowym, oraz na mieszaniu farby z rozpuszczalnikiem. Przez kwadrans wybierał pędzel. Wreszcie nie było siły, przejechał nim po ramie.
      Nie był kretynem i zdawał sobie sprawę, że rozpoczęte malowanie jednego elementu należy ukończyć jednym ciągiem. W skupieniu, z wielkim przejęciem, troskliwie, mazał pędzlem raz koło razu, pokrywając ramę grubą, jednolitą warstwą. Felicja postała przy nim przez chwilę, pochwaliła pieczołowitość, zaproponowała wprawdzie, żeby te ruchy malarskie wykonywał odrobinę szybciej, ale nie upierała się przy swoim zdaniu. Oderwał ją od Marcinka telefon.
      Do obiadu Marcinek zdołał pomalować całe trzy czwarte ramy po jednej stronie. Mył się przez pół godziny, aczkolwiek nie był bardzo brudny. Skończył ablucje akurat w chwili, kiedy na stół wjechała zupa cebulowa w największym garnku, jaki istniał w domu, poniżej kotła od bielizny.
      Zupa cebulowa w wykonaniu Sylwii była prawdziwą zupą cebulową w najprostszym wydaniu. Składała się z cebuli, rosołku, potwornej ilości utartego we wiórki sera i równej mu ilości grzanek. Normalnych talerzowych porcji zawierała w sobie szesnaście.
      Trzy siostry zjadły po dwie. Dorotki nie było. Marcinek pożarł całą resztę, to znaczy dziesięć talerzy.
      W tym momencie Sylwia znienawidziła młodzieńca. Przestała dostrzegać jego miłą, dobroduszną twarz, umknęła jej jego uczynność i gorliwa chęć pomagania, usunęła z pola swej wiedzy grzeczność i dobre wychowanie, ujrzała złośliwego szatana, zdolnego do najgorszych czynów. Przestała panować nad sobą, celem jej życia stało się przyrządzenie czegoś, czego Marcinek nie zdołałby zjeść. Zamajaczył jej wół, w całości pieczony na rożnie, mało że wół, słoń, mamut. Nie wiedziała, jaki smak ma słoń i czy nadaje się do jedzenia, tym bardziej pojęcia nie miała o mamucie. Co gorsza, zabrakło jej pieniędzy, wydzielanych przez Felicję na utrzymanie, wydała wszystko, co miało wystarczyć na najbliższy tydzień. Zasupłana w dzikim stresie spojrzała na Melanię, która miała na twarzy osobliwy wyraz, zarazem rozbawienia i zgrozy, nagle nabrała nadziei, że młodsza siostra ją zrozumie. Felicja nie dostrzegała niczego.
      Drugie danie, po zupce, składało się z kalafiora, brokułów, kukurydzy, zielonego groszku i delikatnych smażonych filecików z polędwicy wieprzowej. Sylwia nie miała już złudzeń. Myśl o wątróbce drobiowej odrzuciła precz, musiałaby zapewne wykupić wątróbkę z całej fermy kurzej, produkującej na eksport, z gęsiej nawet. Co, na litość boską, może przyrządzić takiego, żeby się tym zapchał smok wawelski...?!
      - Dam ci, owszem, z samej ciekawości - rzekła nagabnięta tego samego wieczoru Melania. - Ile on zdoła zeżreć? Nie wygląda na to wcale... Własnych już nie masz?
      - Wczoraj resztę wydałam...
      - Rachunki zrobiłaś?
      - No pewnie!
      - Trzeba by je pokazać Felicji... Ale zanim co, proszę bardzo, intryguje mnie to, wal! Ciekawa, swoją drogą, rzecz, że jej nic do głowy nie przychodzi... Miły chłopiec...
      Ósmego dnia Sylwia zrobiła dwieście pierogów z mięsem, a Marcinek skończył malować ramę po jednej stronie. Drugiej strony nie zaczął, bo zapomniał wcześniej o skrobaniu starej farby, a teraz nie mógł tego robić, póki nowa nie wyschła. Felicja znalazła mu inne zajęcie na całe popołudnie, mianowicie poleciła ułożyć na jeden porządny stos wszystkie ucięte i połamane gałęzie w ogródku. Ogródek miał wprawdzie tylko trzysta metrów kwadratowych, ale był gęsto zadrzewiony i gałęzi poniewierało się dość dużo.
      Zaczął, oczywiście, po obiedzie. W czasie posiłku obie siostry. Sylwia i Melania, zachłannie patrzyły mu w zęby, licząc spożywane pierogi. Zjadł ich sześćdziesiąt osiem i Sylwia odetchnęła z nikłą ulgą, bo wreszcie jakaś potrawa jej została.
      - Mały pies - powiedziała w zadumie Melania, kiedy młodzieniec znikł w ogródku.
      - Co? - zdziwiła się Sylwia.
      - Nic. Podobno małe psy mają rozciągliwe brzuchy. Tak słyszałam czy gdzieś czytałam.
      - Jakie psy? - spytała Felicja z roztargnieniem.
      - Małe.
      - Nie rozumiem, o czym mówisz.
      - Nie szkodzi. Może powinnaś pójść do okulisty?
      - Po co?
      - Chyba wzrok ci się psuje. Źle widzisz nawet na bliską odległość.
      - Ciągle nie rozumiem, o czym mówisz. Doskonale widzę na wszystkie odległości i do żadnego okulisty nie idę, nie zawracaj mi głowy.
      - Nie, to nie...
      Marcinek do wieczora znalazł i zebrał na kupę czternaście dużych gałęzi i trzydzieści siedem mniejszych, prawie patyczków. Poukładał je porządnie przy ogrodzeniu, pomiędzy dwoma drzewami, wykazując się przy tym niezwykłą inteligencją, obrócił je bowiem wszystkie rozgałęzieniami do przodu, a grubszą częścią do tyłu. Do wyciągania ich w celu, na przykład, spalenia, potrzebny byłby koń. Felicja nie zgłosiła zastrzeżeń, nie zauważyła tego nawet, rzuciwszy okiem na stos tylko z daleka.
      Nazajutrz, w dniu dziewiątym, Marcinek wrócił do pracy zasadniczej i od śniadania do kolacji, z przerwą na obiad, szurał niespiesznie szmerglem po drugiej strome ramy okiennej, Sylwia zaś ugotowała półtora kilograma ryżu i sporządziła do niego gulasz z sosem, w którym łyżka stawała. Mściwie obmyślała już następne posiłki, równie obfite, a za to znacznie mniej pracochłonne niż pierogi. Gotowała już za osobiste pieniądze Melanii, bo dotacji od Felicji nie ośmieliła się jeszcze zażądać.
      Dziesiątego dnia Marcinek przystąpił do malowania, a Melania się zbuntowała.
      - Głupia jesteś beznadziejnie - zganiła siostrę. - Po diabła tyle tego wszystkiego robisz? Nie płacę dalej za tego wołoducha, niech go Felicja sama karmi.
      - To co mam robić? - zdenerwowała się Sylwia. - Jak on tyle żre...
      - Jak mniej zrobisz, to mniej zeżre. Gdzie to się w ogóle w nim podziewa...? Z głodu nie umrze, nie ma obawy.
      Sylwia przyznała siostrze słuszność i poniechała walki z przewodem pokarmowym młodzieńca. Wieczorem, zebrawszy się na odwagę, przedstawiła rachunki Felicji i zażądała pieniędzy na utrzymanie. Felicja skrzywiła się z całej duszy.
      - Do końca miesiąca jeszcze całe cztery dni. Dlaczego ci już zabrakło? Zgubiłaś czy co?
      - Nie zauważyłaś, że mamy jedną gębę więcej? I jak ta gęba żre?
      - Jak żre? Nijak nie żre! Młody chłopak musi jeść, bo rośnie.
      - Zwariowałaś, jakie rośnie? Już dawno urósł! Zresztą, niech sobie rośnie nawet do końca życia, ale na to jego rośniecie wszystkie pieniądze poszły! Własne wydałam i jeszcze Melanii...
      - To po co tyle gotujesz? Jak zwykle za dużo, marnuje się tylko. Masz tu pięćdziesiąt złotych i niech ci to już wystarczy do pierwszego!
      - Bardzo dobrze! - rozzłościła się Sylwia. - Będą same kartofle i makaron! Mięso wybij sobie z głowy!
      - A czy ja się tak czepiam mięsa? Mnie wystarczą jajka. A do chleba możesz zrobić twarożek ze szczypiorkiem. Szczypiorek nic nie kosztuje, rośnie w ogródku.
      Sylwia wzruszyła ramionami i chcąc zapewnić sobie jeden dzień spokoju, zrobiła nazajutrz olbrzymią ilość mielonych kotletów, składających się bardziej z bułki niż z mięsa. Przytomnie podała na stół tylko połowę, resztę ukrywszy w głębiach lodówki. Był to już dzień jedenasty i Marcinek pomalował ramę okienną do końca.
      W dniu dwunastym najpierw spełnił życzenie Felicji i wbił w suszarni dwa gwoździe w celu rozciągnięcia dodatkowego sznurka, co zajęło mu czas aż do obiadu, po obiedzie zaś jął odklejać od szyby ochronną taśmę. Zakończył tę skomplikowaną operację wieczorem. Na mycie okna było już za późno, umył je zatem dnia trzynastego.
      Zważywszy, iż nadszedł pierwszy, będący zwyczajowo dniem rozmaitych wypłat, Felicja rozliczyła się z najętym pracownikiem. Płacąc mu w systemie dniówkowym, uświadomiła sobie nagle, ile ją kosztuje pomalowanie jednej ramy okiennej, szybko przemnożyła sumę przez ilość okien w domu i uznała, że wychodzi to raczej drogo. Wcale nie chciała pozbywać się Marcinka, polubiła jego towarzystwo, wolała jednakże posiadać własnego pazia nieco tańszym kosztem.
      - Za następne okna zapłacę ci od sztuki - oznajmiła. -Mnie nie zależy, możesz je malować nawet przez rok, ale tyle zarobisz, ile zrobisz. Weź to pod uwagę.
      - Czyste nieszczęście - zmartwił się Marcinek. - Ciągle wszyscy chcą płacić na akord, jakaś taka mania panuje. Ja bym wolał dniówkę, ale to już jak pani uważa. Okropnie mi potrzeba pieniędzy, a pojutrze zaczynają się wykłady, więc to trochę potrwa. I będę chyba musiał wrócić do domu, tam mam wszystkie rzeczy. A może tu przynieść?
      - Co tu przynieść?
      - Moje rzeczy.
      - Jakie rzeczy?
      - No, ubrania, książki...
      - Czy ty masz źle w głowie? I gdzie to chcesz upchnąć? Przecież w tym domu nic się już nie zmieści!
      Była to prawda. Od początku swego istnienia dom był meblowany i zapełniany mieniem pokoleń, niczego z niego za to nigdy nie wyrzucano. Jeden raz przytrafiło się, że jeszcze w czasach swojej wczesnej młodości Sylwia wyrzuciła na śmietnik ogromny, stary, dziurawy czajnik i w trzy dni później okazało się, że ów czajnik byłby idealnym naczyniem na płynny nawóz, produkowany przez Felicję w nagłym napadzie zapału do ogrodnictwa. Niestety, śmieci zostały już wywiezione i czajnik przepadł, co zdegustowało Felicję do tego stopnia, że na całe pięć lat straciła wszelkie ogrodnicze zainteresowania. Omal nie wyrzucono dziecinnego łóżeczka, w którym zaledwie po dwóch tygodniach zaczęła sypiać Dorotka. Niegdyś babcia, a potem także jej córki, wiedzione doświadczeniem, na wszelki wypadek nie wyrzucały już odtąd niczego.
      Marcinek rozejrzał się, jakby znalazł się w tym lokalu po raz pierwszy.
      - No rzeczywiście - powiedział smutnie. - Fakt. Szkoda. Znaczy, jutro pójdę do domu. Po obiedzie. Ale sobotę i niedzielę będę miał wolną, to przyjdę, co?
      - Bardzo dobrze, możesz przyjść. Zaczniesz następne okno...
      W ten sposób Marcinek zagnieździł się w domu trzech sióstr i jednej siostrzenicy poniekąd na stałe. W dni weekendowe nadal sypiał w kuchni na materacu turystycznym i trwało to aż do chwili, kiedy w jego domu rodzinnym skończył się remont. Wówczas poniechał sypiania i już tylko bywał z rozmaitą częstotliwością, wykonując prace zlecone.
      Zajęć dla niego nie brakło, dostarczyło ich już to jedno okno, pomalowane jako pierwsze, okazało się bowiem, że skrobanie starej farby nie najlepiej mu wyszło. W miejscach zlekceważonych i zbyt łagodnie potraktowanych nowa farba wstała, zrobiła purchle i odlazła całymi płatami. Felicja zażądała usunięcia braków i była pod tym względem bezlitosna. Poszła tylko na jedno ustępstwo, mianowicie razem z poprawianiem za darmo pierwszego okna Marcinek za pieniądze rozpoczął drugie, przykładając się już do skrobania nieco gorliwiej. Po dwóch latach rzeczywiście pomalował wszystkie, a Felicja zafundowała mu dwudniową wycieczkę do Kopenhagi.
      W gruncie rzeczy żywiła do niego słabość, do której się uporczywie nie przyznawała. Nie wiadomo, co to było, niewyżyte uczucia macierzyńskie czy ostatnia miłość starszej damy, dość że słabość istniała i kazała jej odnosić się do chłopca pobłażliwiej, niż na to zasługiwał. Marcinek był nie w ciemię bity, radośnie umościł się na jej łonie, pewny, że w razie czego zawsze może liczyć na pomoc i opiekę.
      Odmiennego rodzaju słabość żywiła do niego także Melania, którą zarazem irytował, bawił i śmieszył. Od czasu do czasu, wedle własnej fantazji, wspomagała go finansowo, niekiedy zaś obarczała prywatnymi zleceniami, pilnując tylko rozsądnie, żeby nie wymagały pośpiechu. Do pośpiechu Marcinek nie był zdolny.
      Sylwia z czasem odrobinę złagodniała, ale niewiele, bo krótkotrwała nienawiść pozostawiła w niej ślad i na sam widok Marcinka czuła, jak pieniądze wybiegają jej z portmonetki. Niemal słyszała oddalający się tupot małych nóżek. Cokolwiek przygotowała na następny dzień, jakikolwiek racjonalny zapas pożywienia zdołała sobie zrobić, wszystko zostawało pożarte i od niej pobłażliwości Marcinek nie mógł się spodziewać. Już prędzej pomiatania. Na pomiatanie z właściwą sobie łagodnością również się godził, zorientowawszy się rychło, że im więcej Sylwia pomiata, tym lepiej Felicja płaci. Miał ciepłe gniazdko i jedyną jego troską był stan finansów tych wszystkich bab, którym wszak mogło w końcu zabraknąć na jego potrzeby. Szczerze im życzył wielkiego bogactwa.
      Dorotka Marcinka nie cierpiała, nawet nie bardzo się z tym kryjąc. Stanowili to samo pokolenie, od początku uznała, iż jest to rozlazły kretyn, żerty nieziemsko i doskonale samolubny. Ona jedna nie uwierzyła w podłość matki, wydzierającej mu z ust pożywienie dla młodszego brata i nieludzkość zamężnej siostry, wyganiającej go ze swojej siedziby, z miejsca odgadła, iż pozostawiony własnym chęciom Marcinek pożarłby cały dom, a nawet dwa domy, bez chwili wahania. Jasne było dla niej, że jedyne płatne zajęcie mógł znaleźć tylko tu, u nich, gdzie ciotka Felicja najwyraźniej w świecie zgłupiała na jego punkcie i uważała go za nader solidnego robotnika. Tempa, w jakim odwalał zajęcia zlecone, nie wytrzymałby żaden inny, normalny pracodawca, wyłącznie tutaj mógł sobie coś zarobić. Nie zamierzając finansować go osobiście, jak ognia unikała zwracania się do niego z jakąkolwiek prośbą, Marcinek bowiem, raz pogodziwszy się z akordem, prowadził skrupulatną księgowość i wszystkie zlecenia starannie zapisywał, niezachwianie oczekując za nie zapłaty.
      Na szczęście Dorotka przebywała w domu mniej niż ciotki, dzięki czemu udawało jej się Marcinka jakoś znieść. Ponadto zewnętrznie wcale nie był obrzydliwy, wręcz przeciwnie, prezentował sobą typ ładnego, miłego, dobrodusznego chłopca i nie raził oczu. Można było z nim także rozmawiać jak z jednostką w pełni sprawną umysłowo i nie miała tylko pewności, czy ujawniająca się niekiedy jego rozbrajająca naiwność jest prawdziwa, czy też udawana. Denerwowała ją, ale snu jej z oczu nie spędzała.
      W każdym razie teraz, przy tym lotnisku, wychodzeniu i chrzestnej matce, dla niej właściwie chyba chrzestnej babci, wolała Marcinka nie mieć na karku...
      
      * * *
      Spędziwszy na dyplomatycznych poszukiwaniach dwa dni, Dorotka odnalazła adres owego notariusza, którego nazwisko, na szczęście, Wojciechowski w liście wymienił. Udała się do niego, przeczekała wszystkich i pozostała jako ostatnia klientka.
      - Czy pan może ze mną porozmawiać przez chwilę, nie informując o tej rozmowie mojej rodziny? - spytała na wstępie, wprost i wyraźnie.
      - Proszę pani, notariusz jest jak ksiądz - odparł godny pan w wieku zbliżonym do średniego. - Tajemnice klientów są święte.
      - Bardzo dobrze. Może pan dostrzega, że ja jestem pełnoletnia, mam dwadzieścia dwa lata, a jakby co, proszę, tu jest mój dowód. Moje ciotki nie zdążyły tego jeszcze zauważyć, dla nich nie wyrosłam z dzieciństwa. Przypadkiem i bardzo pobieżnie dowiedziałam się, że szukał pan mojej matki na polecenie jej chrzestnej matki i znalazł pan mnie, a owa chrzestna matka podobno przyjeżdża. Na tym się kończy moja wiedza. Wydaje mi się, że jakoś w tym wszystkim chodzi o mnie, czy mogłabym się dowiedzieć więcej?
      - Panie, de domo Wójcickie, nie poinformowały pani...?
      - No przecież mówię, że nie! Nawet teraz list do mnie skierowany znalazłam przypadkiem, a co wiem, to z ich rozmowy między sobą. Nie, nie podsłuchiwałam, może należało wcześniej, ale jakoś nie przyszło mi to do głowy, a one rozmawiały zwyczajnie, przy obiedzie. Zadałam pytania, oczywiście, nie jestem niedorozwinięta, ale w odpowiedzi usłyszałam, że w moim wieku mam się nie mądrzyć i nie zawracać głowy. Proszę pana, ja pracuję i uczestniczę w utrzymaniu domu, może jednak należą mi się jakieś prawa...?
      Notariusz zgorszył się wyraźnie.
      - Niewątpliwie tak. Nie przypuszczałem... No nic, w zasadzie wie pani wszystko, rozumiem tylko, że bez szczegółów. Otóż, pokrótce, nawiązała ze mną kontakt firma adwokacka z Nowego Jorku...
      W ciągu kwadransa słuchająca w skupieniu Dorotka dowiedziała się, że chrzestna matka jej matki, od początku wojny ugrzęzła w Stanach Zjednoczonych, poślubiła potworny majątek z dodatkiem Amerykanina polskiego pochodzenia, który wzbogacił się na drobnych wynalazkach i usprawnieniach. Umiał je korzystnie sprzedać. Rodziny nie miał, tylko tę żonę, i kiedy umarł, zwyczajnie, ze starości, żona odziedziczyła wszystko. Poczuła się okropnie samotna, mimo że miała tego Wojciechowskiego, znajomość jeszcze sprzed wojny, Wojciechowski opiekował się nią, ale jest to człowiek ogólnie zajęty, posiada żonę, dzieci i wnuki i nie może poświęcać całego swojego czasu sprawom pani Parker. Poczuła się zatem samotna i wówczas przypomniała sobie porzuconą dawno ojczyznę, gdzie wszystkich bliskich wykończyła jej wojna i właściwie jedyna osoba, jaką może miała szansę odnaleźć, to chrzestna córka, o jej śmierci nie słyszała, jakoś w ogóle obiło jej się o uszy, że część tej rodziny żyje. Poszukiwania Wojciechowski zlecił firmie adwokackiej i trwało to dosyć długo, bo mało danych obydwoje razem pamiętali. Na wieść, że żyją siostry chrzestnej córki i jej rodzona córka, pani Parker ucieszyła się ogromnie i postanowiła wrócić na zawsze, widząc w tych czterech kobietach namiastkę własnej rodziny. W wieku osiemdziesięciu ośmiu lat nowego życia już nie zacznie, zatem zostały jej tylko one. I podobno ma nawet stare zdjęcie z chrztu, które przywiezie ze sobą, przed ich domem, ona, młoda panienka, trzyma w ramionach niemowlę, obok dziewczynka, to Felicja, najstarsza...
      Dorotka poczuła w sobie jakieś podejrzane piknięcie niepokoju, jednakże nadal było jej żal osamotnionej staruszki. Bogata czy biedna, to wszystko jedno, no, może lepiej, że bogata, bo nie pożałuje na tragarza i na lotnisko naprawdę można nie brać Marcinka. Kupi kwiaty. Niech ma, biało--czerwone, róże, albo co jej tam w oko wpadnie, wiąchę potężną...
      Podziękowała grzecznie i poszła sobie.
      
      * * *
      - Czy my w końcu wiemy, kiedy dokładnie ta cała Wandzia Rojkówna przyjeżdża, czy też mamy to zgadywać? - spytała Melania przy kolacji. - Listu od Wojciechowskiego nie znalazłaś?
      Takich pytań Felicja w ogóle nie trawiła.
      - Przypomnij sobie lepiej, gdzie go sprzątnęłaś. Może leżał na stoliku i już ci przeszkadzał. Bujnowska tu była niedawno, twoja przyjaciółka, może jej też przeszkadzał. Rachunek za telefon przeszkadzał wam wszystkim...
      - Bujnowska była jeszcze PRZED listem! - wrzasnęła Melania, żeby jej przerwać.
      - ...i cud istny, że nam nie wyłączyli. A gdzie zdjęcia? Sylwia ostatnio oglądała, bo zachciało jej się akurat teraz popatrzeć na rodzinę, gdzie stary album ze zdjęciami?
      - W kuchni na kredensie - powiedziała Sylwia. - Całe życie spędzam w kuchni i tam sobie oglądałam. Mam chyba prawo...?
      - Całe życie...! Cha, Cha! - mruknęła Melania.
      Dorotka zastanowiła się, czy im powiedzieć. List spoczywał za sedesem w łazience, wystawał nawet częściowo, mógł tam leżeć aż do gruntownego sprzątania, które było wykonywane raz na dwa tygodnie przez dochodzącą sprzątaczkę, panią Stefcię. Pani Stefcia miała przyjść za dwa dni, pojutrze, znajdzie go z pewnością i wszystkie zgadną, że Felicja w łazience uprawiała lekturę. Równie dobrze Dorotka mogła go ukryć na zawsze, nie przyznając się do tego, ale wówczas nie umiałaby uzasadnić wizyty na lotnisku w odpowiednim czasie, bo skoro nie czytała korespondencji, skąd miała znać termin przyjazdu chrzestnej babci z Ameryki? Z drugiej znów strony, jeśli ten termin poznają wszystkie, gotowe wypchnąć z nią Marcinka przemocą. A Marcinek w pierwszej kolejności spróbuje z babci coś wydoić dla siebie...
      Niezdecydowana, milczała, co przychodziło jej o tyle łatwo, że więcej krążyła między kuchnią i jadalnią, niż siedziała przy stole. Złe na siebie wzajemnie ciotki piły piwo, wychodziło dość szybko, bo było w małych puszkach, Dorotka co parę minut donosiła następne. Melania przypomniała sobie nagle, że Felicja już raz sprawdzała w kalendarzyku ten ścisły termin przyjazdu owej Wandzi, zbiegał się z wizytą Marcinka, wezwanego do jakiejś roboty. Co też ten Marcinek miał zrobić...?
      - Przybić półkę w spiżarni - podpowiedziała Sylwia.
      - A, to zaraz... Już wiem, czternastego. Który dzisiaj...? Za pięć dni. Stefcia zdąży posprzątać. O której to godzinie przylatuje?
      - Nie wiemy...
      - Panna hrabianka sprawdzi - zadecydowała z miejsca Melania. - Niech się przyłoży, do niej to zramolałe próchno przyjeżdża, a ją to, jak widać, gówno obchodzi. Dowiesz się o przyloty, z pewnością będzie leciała bezpośrednio, a nie z przesiadkami.
      - Skąd wiesz? - zaprotestowała z nawyku Felicja. - Może po drodze zwiedzi Londyn albo Paryż?
      - Bo co, taka wulkaniczna ciepła wdówka, której się rozrywek zachciało? Ty byś zwiedzała...?
      - Może...
      - Z bagażami będzie leciała, oślico!
      - Bagaże można wysłać frachtem.
      - Ale Wojciechowski nie pisał o wycieczce krajoznawczej po Europie! Sylwia...
      - Nie, nie pisał - przyświadczyła Sylwia. - Wycieczkę bym zapamiętała. I cóż takiego w ogóle, niech ona sprawdzi wszystko, co przylatuje czternastego i już.
      - Nie zapomnij o Singapurze - poradziła Melania Dorotce z gryzącym sarkazmem. - I o Johannesburgu.
      - Singapur i Johannesburg nie leżą w Europie - zwróciła jej uwagę Felicja.
      - Co ty powiesz? Może ona zwiedza z większym rozmachem...? Może przez Japonię przyleci...?
      Dorotka już trzy razy otwierała usta, żeby coś powiedzieć, ale zamykała je, milcząc mściwie. Podjęła decyzję, schowa zaraz ten list, jakoś dyplomatycznie, żeby w razie czego padło nie na nią, tylko na ciotkę Felicję. Godzinę przylotu zna doskonale, uda, że z wysiłkiem zdobyła ją w ostatniej chwili, w informacji na lotnisku. Osłodzi tej nieszczęsnej chrzestnej babci przynajmniej pierwsze chwile po przyjeździe, uprzedzi, co ją czeka, może jakoś przygotuje na urocze charaktery trzech sióstr. Inaczej biedną babcię przydepczą i zadławią.
      - W porządku, dowiem się także i o Tokio - obiecała ugodowo. - A teraz mam robotę. Najpierw obowiązki, potem przyjemność, same tak twierdzicie. Naczynia stoją na pralce, dobranoc.
      - To i Szanghaju sobie nie pożałuj! - dobiegła ją już na schodach zgryźliwa rada ciotki Felicji.
      Robotę Dorotka rzeczywiście miała, bardzo przyjemną. Stanowił ją kubański zbiór nowel kryminalnych, napisany, rzecz jasna, po hiszpańsku, a Dorotka, miała ocenić ich poziom i posłużyć głosem doradczym, tłumaczyć i wydawać czy nie? Zajrzała już do nich i zainteresowały ją. Z jedną książką w ręku, kawałkiem papieru do robienia uwag i długopisem, mogła sobie znaleźć dowolne miejsce w domu, byle w oddaleniu od ciotek...
      
      * * *
      Głównym problemem, jaki zakłopotał ją już nazajutrz, była kwestia transportu. Słyszała o mafii taksówkowej, bo kto nie słyszał, nie korzystała z niej nigdy i miała obawy, że nadal rządzi ona na lotnisku. Taksówki, ogólnie biorąc, powinny tam być, każdy kierowca ma dość rozumu w głowie, żeby czatować na atrakcyjne przyloty, ale czy wypada starszą panią, wracającą do ojczyzny po całych wiekach, wieźć taksówką...? W dodatku mafijną, tak upiornie drogą...? Może powinna wynająć samochód...? Prawo jazdy miała już od dwóch lat, zdobyła je ciężkim wysiłkiem, bo o podwyższonych kosztach łapówkarskich nie było mowy, ale jej doświadczenie kształtowało się na poziomie zerowym. Może zatem należałoby złapać kogoś z przyzwoitą gablotą, poprosić o przysługę, przewieźć chrzestną babcię elegancko i za darmo? Do czego taka amerykańska bogata facetka może być przyzwyczajona? Do luksusów chyba...?
      Mieszkając w metropolii, Dorotka żyła niemal na pustyni. Kontaktów towarzyskich miała tyle co kot napłakał, wszystkie ciotki, nader zgodnie, utrudniały jej normalną, ludzką egzystencję. Jeszcze za życia babci wyglądało to ulgowo, mogły wpaść do niej z wizytą jakieś koleżanki, mogła i ona iść do którejś, razem odrabiać lekcje, później zrobiło się to prawie niemożliwe. Jej nieobecność w domu była źle widziana, obecność koleżanek i kolegów kontrolowana i obciążana obecnością co najmniej jednej z ciotek. Sylwia z reguły nudziła się śmiertelnie i chciała, żeby ją ktoś zabawiał, Felicja i Melania uwielbiały towarzystwo młodzieży, przy czym była to miłość raczej bez wzajemności, zazwyczaj któraś z nich była w domu, a zdarzało się, że obie, i asystowały młodzieżowemu spotkaniu, niwecząc wszelką swobodę. Od chwili kiedy, już przed samą maturą, ulubiony kumpel, w którym Dorotka nieźle się podkochiwała, przedłożył nad nią wspólną naukę u niejakiej Grażynki, ze słowami:
      - Dajże spokój, te ekshumy u ciebie za gardło duszą... ...sama mocno za gardło zduszona, zrezygnowała z zapraszania osób w swoim wieku.
      Wynikiem tej rezygnacji był kompletny brak zżytego z nią kółka towarzyskiego, ponieważ studia wcale nie zmieniły sytuacji. Młody Szwed, powinowaty sąsiadki, który wpadł do niej okazjonalnie razem ze swoją chwilową polską narzeczoną, przyczynił jej tylko zgryzot i stresów, Melania bowiem z wielką uciechą wykorzystała sytuację, żeby się z niej trochę ponatrząsać. Ładny mi wielbiciel, który przyprowadza ze sobą inną panienkę, a ona co, może jej się wydawało, że to na nią tak leci, niech się obejrzy w lustrze, pozbędzie się złudzeń... Dorotka Szweda miała w nosie, panienka tyle ją obchodziła, co zeszłoroczny śnieg, w lustrze oglądała się wielokrotnie i nie dostrzegała niczego obrzydliwego, ale agresywne żarciki dojadły jej zdrowo.
      Kolejny potencjalny amant został spłoszony beztroską uwagą Felicji, że, przeprasza bardzo, pomyliła go z kimś innym, w tym tłumie wizytujących jej siostrzenicę adoratorów nie rozróżnia już młodych ludzi. Miał to być dowcip na tłe osamotnienia Dorotki, która z trudem złapała dech i zatrzymała łzy w oczach. Takt i subtelność jej ciotek przekraczały wszelką wytrzymałość.
      W rezultacie, w zaistniałej obecnie sytuacji, nie miała nikogo z samochodem. To znaczy owszem, znajomi i koledzy z samochodami przytrafiali się, ale z żadnym nie była zaprzyjaźniona do tego stopnia, żeby pojechał z nią na lotnisko, czekał nie wiadomo jak długo, może parę godzin, nosił bagaże, odwoził chrzestną babcię do ich domu, czy też, jeszcze gorzej, do hotelu Forum, gdzie zawsze miota się kłębowisko samochodów, ciasnota panuje wściekła, o parkowaniu nie ma mowy, chyba że gdzieś tam w podziemiach... i przeżywał te wszystkie uciążliwości wyłącznie z dobrego serca. Diabli wiedzą, dlaczego ten cholerny Wojciechowski zarezerwował chrzestnej babci apartament akurat w hotelu Forum...
      Z ponurą zaciętością, postanawiając harować jak dziki osioł, skąpić i oszczędzać, po czym kupić własny samochód, bodaj używanego małego fiata... no nie, małym fiatem amerykańskiej milionerki by chyba nie wiozła... zdecydowała się tym razem na taksówkę. Trudno, zamówi sobie radio-taxi, przynajmniej na pewno nie trafi na mafię i wypadnie mniej drogo, a poza tym niech kosztuje ile chce, może chrzestna babcia zapłaci. I może to nie będzie jej kompromitacja, tylko ciotek...
      
      * * *
      Przez zwykłe niedopatrzenie Marcinek pojawił się jedenastego, krótko po przyjściu pani Stefci. Gdyby pamiętał, że w dniu dzisiejszym pani Stefcia robi porządki w zaprzyjaźnionym domu, przecierpiałby do późnego popołudnia, miał już bowiem doświadczenie. Jego obecność przy pani Stefci Felicja wykorzystywała radośnie, musiał pomagać przy rozmaitych ciężarach, pani Stefcia zaś miała energiczny charakter i poganiała go bezlitośnie. Pośpiech przy pracy był dla Marcinka zabójczy, czuł się niczym galernik albo niewolnik na plantacji, w dodatku pani Stefcia patrzyła mu na ręce, oko miała jastrzębie, niczego nie dawało się symulować, przy niczym odpocząć. Straszne chwile.
      Przyszedł zaś, ponieważ nie miał pieniędzy. Wyszły mu do ostatniego grosza, a tych w banku nie mógł ruszyć, bo miał konto umiejscowione. Specjalnie założył sobie takie, żeby ich nie wydać, tylko oszczędzić na wycieczkę po Europie. Bieżące potrzeby musiał jednakże zaspokajać i nie miał czym, udał się zatem do Felicji z nadzieją, że coś sobie zarobi, albo może pożyczy na konto półki w spiżarni, ostatecznie, niechby nawet, tę półkę zacznie przybijać, o, poszuka na strychu odpowiedniej deski. Przy okazji spożyje drugie śniadanko...
      Śniadanko z miejsca okazało się sennym marzeniem, bo pani Stefcia szalała w kuchni.
      - O, dobrze, że jesteś! - ucieszyła się Felicja, otwierając Marcinkowi drzwi. - Trzeba opróżnić służbówkę, pomożesz pani Stefci. To ciężkie, trzeba wynieść na strych.
       - A nie lepiej do piwnicy? - spytała krytycznie pani Stefcia. - Albo od razu na śmietnik? Ta panina lodówka to już się do niczego nie nada, pytałam siostrzeńca, on w tym robi, oni, znaczy, do napraw jeżdżą, do remontów, powiada, że jak ona starsza niż trzydzieści lat, to żadnych części nie ma.
      - Skoro nie ma, to może właśnie te z niej się przydadzą - podchwyciła natychmiast Felicja. - Z jednej starej do innej starej.
      - Takich starych to już nie reperują.
      - Bo części nie ma. Wiem. Tu właśnie są.
      Pani Stefcia wzruszyła ramionami. Znała Felicję od lat. Marcinek mógł powiedzieć, że w tych lodówkach z reguły psuł się agregat, nie robi się już właśnie takich agregatów, a jeden zepsuty drugiego zepsutego nie zastąpi, ale zachował swoją wiedzę dla siebie, nie chcąc narażać się swojemu źródłu finansów. Niemniej dygować tego strupla na strych nie miał najmniejszej ochoty. Poparł zdanie pani Stefci, że lepiej do piwnicy, bo w dół łatwiej niż do góry, a w razie czego i tak ją będą wyjmować kawałkami. Rozbiorą na części.
      Z głęboką wiarą w bezcenne części Felicja w końcu wyraziła zgodę, pod warunkiem wszakże, iż w piwnicy znajdzie się miejsce. Marcinek wiedział, że miejsce jest. Osobiście, podstępnie, kiedy Felicja nie widziała, wyniósł i spalił w ogródku około pół tony makulatury, zaofiarowawszy się, dla zarobku, spalić niepotrzebne gałęzie w dżdżysty, wilgotny dzień. Mokre gałęzie nie chciały się palić, podsycał je zatem makulaturą i w dwa dni zlecenie wykonał. Puste miejsce po stosie zbutwiałych papierów zasłonił kawałem płyty pilśniowej twardej i Felicja pojęcia nie miała o poniesionej stracie. Pomijając już to, że o posiadaniu owych papierów w ogóle nie pamiętała, wyrzucone zostały bowiem jeszcze przez babcię i dziadka, a zawierały w sobie stare, zdekompletowane czasopisma, gazety, kawałki sproszkowanych niemal książek, pochodzących z czasów boomu czytelniczego, kiedy drukowano wszystko na najgorszym papierze świata, kawałki starych kalendarzy, rozkładów jazdy i książek telefonicznych, poszarpanych wykrojów, okładek bez zawartości i Bóg wie czego jeszcze. Najbardziej przydatny do palenia okazał się stos poskładanych na szesnaścioro, zdartych ze ścian, przedwojennych tapet. Usunięcie tego całego śmietnika stworzyło doskonałe miejsce na lodówkę, równie potrzebną, jak i owa unicestwiona góra.
      Obok lodówki, a ściśle biorąc, na niej, zmieścił się także kocioł od bielizny. Resztę, pomagając pani Stefci, Marcinek, w pocie czoła, znękany, nieszczęśliwy, zestresowany nieprzystojnym pośpiechem, wyniósł na strych. Z wyjątkiem deski do prasowania, która, po raz pierwszy w swojej karierze, została złożona i oparta o ścianę.
      - Sylwia się zmieści - orzekła stanowczo Felicja. - A jakby nie, niech schudnie. Ciągle się odchudza, więc jej pójdzie na zdrowie.
      Przy okazji wyszło na jaw, że w służbówce stoi składany stolik, przedtem niewidoczny pod zwałem rupieci, obecnie bardzo przydatny. Miejsce dla Sylwii zostało zrobione. Miejsca dla Dorotki nie trzeba było szukać, salono-jadalnia stanowiła pomieszczenie obszerne, a zdjęcie z kanapy pudła z wizytówkami wymagało zaledwie jednego gestu.
      Pani Stefcia przystąpiła do zwykłych czynności porządkowych, a Marcinek nareszcie mógł w towarzystwie Felicji spożyć upragnione śniadanko. Usiłował wprawdzie razem z maszyną do szycia pozostać na strychu, symulując poszukiwanie deski, ale został wezwany na dół tak kategorycznie, że deskę odłożył na pojutrze.
      - Półkę przybijesz - powiedziała Felicja z naciskiem. -Jeśli chcesz, zacznij już jutro. Ja ją muszę mieć, bo trzeba kupić zapasy, a nic się nigdzie nie mieści. Wandzia, Rojkówna z domu, przyjeżdża ze Stanów i nie wiem, jak ją należy karmić.
      Marcinek o Wandzi Rojkównie usłyszał po raz pierwszy. Zainteresował się nią najpierw średnio, a potem znacznie gwałtowniej.
      - To ileż ona może mieć lat? - spytał w zadumie. - Musiała być chyba dorosła do tego chrztu?
      - Nie wiem, czy musiała, ale była. Teraz ma blisko dziewięćdziesiątkę. Wychodzi nam, że osiemdziesiąt osiem.
      - I przyjeżdża umrzeć na ojczystej ziemi?
      - O umieraniu, zdaje się, Wojciechowski nie pisał. Przyjeżdża pożyć na ojczystej ziemi. Chce, takie mam wrażenie, kupić sobie mieszkanie...
      - To po co pani robi miejsce...?
      - Bo wątpię, czy kupi mieszkanie w godzinę po przyjeździe.
      - A ma za co?
      Felicja nie kryła przed Marcinkiem swoich osobliwych zaników pamięci.
      - Nie wiem. Tak mi się jakoś wydaje, że mogłaby pertraktować o posiadłość z ambasadorem amerykańskim. Notariusz ględził jakieś bzdety o wielkim majątku, milionerka i tak dalej. Ale w tym wieku już chyba nie pracuje, nie? Jeśli będzie rozrzutna...
      - I nie ma żadnej rodziny? To chyba napisała albo napisze testament na waszą korzyść?
      - Nie wiem. Nic mnie nie obchodzi jej testament.
      Nie była to prawda, ale Marcinek nie musiał o tym wiedzieć. Jego samego testament obchodził bardzo. Wyobraził sobie testament milionerki na korzyść Felicji. Boże drogi, jak doskonale mógłby na niej zarabiać, lekką ręką płaciłaby za wszystko, starczyłoby jej bez problemu, może nawet, wielkodusznie i z dobroci serca, dołożyłaby mu sumy, brakujące do tej wymarzonej wycieczki po Europie!
      - Ja bym chciał, żeby ona ten testament dla was napisała - wyznał smętnie i prostodusznie.
      - I co by ci z tego przyszło?
      - No jak to, od razu by się. znalazło więcej roboty dla mnie...
      - Wydaje ci się, że napisze testament i od razu umrze? Nie wiadomo, komu z brzega...
      - E tam. W takim wieku byle katar wystarczy. Albo może potknie się na schodkach, bo chyba trochę źle widzi...?
      - Zapewniam cię, że nosi okulary. Stać ją na to.
      - Ja się nie upieram, ale może zje co niedobrego. U nas o takie rzeczy łatwo. I na przejściu dla pieszych wymyśli sobie pierwszeństwo. Jak byłem w tej Kopenhadze, widziałem, że autobus się zatrzymywał, a ludzie leźli. A podobno kiedyś to nawet i tramwaj. Osoby w starszym wieku, jak już mają przyzwyczajenia, to na mur.
      - Przestań mi tu snuć głupie prognozy! Chcesz jeszcze herbaty?
      Marcinek chciał. Jak długo siedział przy stole, tak długo z robotą miał spokój. Pani Stefcia myła łazienkę na górze, żadnej pomocy przy tym nie żądając. Sylwia wróciła ze sklepu, wlokąc za sobą wyładowany wózeczek na zakupy i na widok Marcinka nad talerzem dziwnie się jakoś zachłysnęła. Felicja za to na widok siostry i wózeczka skrzywiła się z całej duszy.
      - Ty naprawdę myślisz, że Wandzia to wszystko zeżre?
      - O, właśnie...! - ucieszył się Marcinek. - Niestrawność gwarantowana!
      - Nic tu nie ma niestrawnego - oburzyła się Sylwia. -Wszystko pójdzie do lodówki i do zamrażalnika. Z wyjątkiem wątróbek drobiowych i brokułów, brokuły na dzisiaj, bo zżółkną. A z mięsa to ja nie wiem, co ona będzie jadła, wiać na wszelki wypadek... Kupiłam kaczkę, skąd wiesz, czy ona przez całe życie nie marzyła o kaczce? Z jabłkami?
      Felicja jęknęła, a Marcinek natychmiast wywęszył obiad. Sylwia wciągnęła wózeczek do kuchni i zaczęła wyjmować z niego produkty, upychając je w lodówce.
      - Zamrażalnik w piwnicy... - zaczęła Felicja.
      - Do zamrażalnika w piwnicy nic ci nie dam - przerwała jej natychmiast Sylwia z wielką energią. - Zapchany po dziurki w nosie...
      - Toteż właśnie...
      - Toteż właśnie! Co tam włożysz, przepada! Nie wiem, co w nim jest, i nic mnie to nie obchodzi! Pół roku temu doprosić się nie mogłam, żebyś wyjęła wołowinę na pieczeń! Przez dwa tygodnie na kolację miały być naleśniki z serem, nowe w końcu zrobiłam, do tej pory tam leżą! Dosyć mam twojego idiotycznego zamrażalnika! Co to jest...?!!!
      - Które?
      - To tutaj? Co to za jakaś zaraza...?!
      Felicja zajrzała jej przez ramię i wyjęła paczkę z ręki. Zamrażalnik w piwnicy stanowił jej osobistą inwestycję, z której była skrycie dumna i zawierał w sobie jedną potworną bryłę lodu nie do rozbicia i nie do rozpoznania. Wzbraniała siostrom zbliżać się do niego, pełna wielkich nadziei, że w jakimś momencie okaże się ratunkiem przed głodową śmiercią i najazdem niespodziewanych gości. Co w nim jest, sama nie pamiętała, ale napawał ją poczuciem bezpieczeństwa i dostatku. Symulowała niekiedy chęć wyjęcia z niego jakiegoś zamrożonego produktu, ale od początku jego istnienia ani razu taki wypadek nie nastąpił.
      Poniechała teraz sprzeczki z Sylwią, wpatrzona w trzymaną w ręku, wyjętą z lodówki paczkę. Co też to mogło być...?
      - Nie wiem - powiedziała, sama zaciekawiona. - Trzeba zobaczyć.
      Sylwia porzuciła wózeczek i odwinęła z paczki folię, trzeszcząc warstewką lodu. Felicja pomogła jej. Marcinek, nie ruszając się od stołu, wyciągnął szyję.
      W paczce znajdowały się: kilogram soli w przypłaszczonej foliowej torebce, dwa opakowania rajstop, duża koperta z kolorowymi zdjęciami kwitnących roślin z ogrodu botanicznego i jedno opakowanie chusteczek higienicznych.
      - Można wiedzieć, po co to wszystko zamroziłaś? - spytała Sylwia z wielkim zainteresowaniem.
      - Ja...?!!! - rzuciła się z pazurami Felicja. - A KTO?!!!
      - Nie wiem. Ja tu sama nie mieszkam. Może ty. Może Melania. Może nasza księżniczka...!
      - Bądź tak dobra, zachowaj jakieś umiarkowanie i nie przypisuj Dorotce swojej sklerozy. Ostatecznie, jest najmłodsza...
      - Skleroza nie od wieku zależy!
      - No to co? Mogłaś ją mieć od urodzenia, mnie wszystko jedno. Po jaką ciężką migrenę pchasz takie rzeczy do zamrażalnika i ja potem nie mam miejsca na mięso?! Ciekawe, czego mogłaś napchać do tego swojego pudła w piwnicy?! Nic dziwnego, że żarcia stamtąd wydostać nie można!
      Felicja opanowała emocje, bo zamrożone produkty bardzo ją rozśmieszyły.
      - Odczep się. Popatrz lepiej, jakie ładne zdjęcia tych kwiatów, to chyba Melania robiła. Poza tym jestem pewna, że nie kupiłaś soli, więc ta zamrożona bardzo się przyda. Czyje te rajstopy?
      - Nie moje. Dobrze wiesz, że nienawidzę rajstop i noszę pończochy.
      - Ale zdjęcia Melanii. Więc to nie ja, tylko ona.
      - Marcinek, zabierz ją stąd, tę twoją protektorkę - poprosiła Sylwia z furią. - Niech ja się spokojnie rozpakuję, bo się mogę zdenerwować. Won z tej kuchni!!!
      Nie widząc żadnych dalszych możliwości jedzenia, Marcinek spełnił jej prośbę. Felicja wprawdzie, wiedziona zwykłym sobie uporem i odruchami sprzeciwu, usiłowała pozostać na miejscu, ale jedno pytanie o lokalizację półki w spiżarni wystarczyło, żeby zapomniała, o co się tu kłóci. Sylwia zyskała odrobinę spokoju, a Marcinek w skupieniu jął mierzyć odległość od poprzecznych ścianek i zaznaczać miejsce na śruby, pewny już, że obiadu bez trudu doczeka.
      Doczekał także energicznego protestu Melanii, jakoby to ona zamrażała sól i zdjęcia. Bez chwili wahania przypomniała wszystkim, że zdjęcia odbierała z zakładu fotograficznego Felicja osobiście, ona także robiła przy okazji zakupy, niech zatem teraz nie truje. Przed paroma tygodniami zaśmiardła się ryba, z czego wyraźnie wynika, że nieodpowiedni przedmiot chwyciła do ręki w celu umieszczenia go w lodówce.
      Felicja ugięła się nagle bez oporu.
      - Znaczy, te rajstopy są moje? Bardzo się cieszę. Dawno miałam kupić, bo już mi wyszły. Czyście się już zdecydowały, co robimy?
      - Z czym?
      - Z chrzestną Wandzią. Lokujemy ją tutaj?
      - No przecież chyba specjalnie po to opróżniłaś służbówkę?
      - Czyli co, powiedzieć Dorotce, że tu ma ją przywieźć? A co z tą rezerwacją w jakimś hotelu? Była o tym mowa w liście, o ile sobie mętnie przypominam, za rezerwację się płaci, nie?
      - Nie wiem, czy się płaci, dawno niczego nie rezerwowałam - zirytowała się Melania. - Dlaczego, do diabła, ten Wojciechowski nie podał swojego numeru telefonu, zadzwoniłoby się i wszystko byłoby wiadome. Zacofaniec jakiś!
      - Nawet gdyby podał, teraz byśmy go nie pamiętały, a list szlag trafił - zauważyła spokojnie Felicja. - Może byś sobie zapisywała, gdzie co chowasz przy tym swoim sprzątaniu.
      - Może byś ty sobie zapisała, raz a dobrze, żeby niczego nie brać do ręki...!
      - Cicho bądźcie! - zażądała Sylwia surowo. - Ja bym chciała wiedzieć, kto za to wszystko będzie płacił. Majątek wydałam w sklepie. Jeśli ta Wandzia jest taka bogata, niech się dołoży.
      - Jeszcze mnie stać na to, żeby nakarmić starą babę -obraziła się Felicja. - Pod warunkiem, że moja siostra opanuje swój szał...
      - liiii tam, bogata! - prychnęła równocześnie Melania ze wzgardą. - Nie wierzę w jej bogactwo. Bogata osoba nie tak wraca do kraju, tylko inaczej.
      - Dużo się naoglądałaś tych bogatych wracających? - Masz ich wszędzie dookoła na kopy!...
      Marcinek nie brał czynnego udziału w dyskusji na temat bogactwa chrzestnej Wandzi, przysłuchiwał się w milczeniu, pracując szczękami. Rosły w nim wielkie nadzieje.
      Nagabnięta wieczorem Dorotka, która z ciekawości sprawdziła rozkład jazdy na lotnisku, pozwoliła sobie na jadowitą przyjemność. Z czystym sumieniem oznajmiła, że w dniu czternastym listopada przylatuje dokładnie czterdzieści siedem samolotów i, teoretycznie rzecz biorąc, chrzestna babcia mogłaby wykorzystać każdy z nich. Nawet ten z Aten, o szóstą rano. Wprowadziło to ciotki w niejaką konsternację.
      - Przez Ateny chyba nie poleci? - zastanowiła się Felicja z powątpiewaniem. - Raczej bezpośrednio...
      - Teraz ci to przychodzi do głowy? - rzuciła się na nią Melania. - Sama twierdziłaś, że zrobi wycieczkę po Europie i przyleci nie wiadomo skąd!
      - Ja twierdziłam? To ty takie głupoty wygadujesz!
      - Sklerozę już masz, jak stąd do Nowej Zelandii! Sylwia, kto to mówił? Marcinek...?
      - Mnie przy tym nie było - zastrzegł się Marcinek pośpiesznie.
      - Sama wymyśliłaś Singapur!
      - Na twoją kretyńską sugestię...!
      - Nie moją, tylko twoją! Paryża ci się zachciało...!
      W awanturę wdarła się Dorotka uprzejmym komunikatem, że przewidywany jest nawet jeden samolot czarterowy, co w okresie zimowym zdarza się rzadko. Na upartego chrzestna babcia też mogłaby z niego skorzystać, leci wprawdzie trochę jakby dookoła, właśnie z Nowej Zelandii, ale wypada taniej. Melania z miejsca podchwyciła ten czarter, upierając się, że bogate osoby czarterem nie latają, korzystają wyłącznie z pierwszej klasy lotów regularnych. Felicja chwaliła starszą panią, trochę na złość siostrze, a trochę z przekonania, twierdząc, że oszczędność świadczy o rozsądku, bogaty dlatego właśnie jest bogaty, że nie wyrzuca niepotrzebnie pieniędzy przez okno. Coraz bardziej zdenerwowana Sylwia zapowiadała gniewnie i rozpaczliwie, że porzuca gotowanie posiłków, progu kuchni nie przestąpi, jeśli one wszystkie nie podwyższą funduszów na dom. Kwestia, czy chrzestna babcia przyleci tym czarterem, czy nie, w ogóle znikła z horyzontu. Marcinek udał się na strych szukać deski, a Dorotka udała się za nim, symulując chęć pomocy, żeby oderwać się od ciotek i od tematu. Dyskusję na dole przerwał wreszcie osobisty gach Melanii, który przyjechał po nią, ponieważ zaproszeni byli na prasową imprezę.
      Melania jedna, w wieku czterdziestu ośmiu lat, posiadała stałego gacha. Nie eksponowała zbytnio tego faktu, wielbiciel bowiem był od niej młodszy o całe cztery lata, o czym obie starsze siostry nie pozwalały jej zapomnieć. Trzymała go raczej z daleka od domu, wolała spotkania na mieście i u niego, nie chcąc go narażać na dowcipy Felicji. Starannie udawała, że jej wcale na nim nie zależy, de facto wczepiona w ostatniego mężczyznę życia pazurami i zębami. Paweł Drążkiewicz, osobnik całkowicie dorosły i rozwiedziony, postępował akurat odwrotnie, symulował głębokie uczucia, widząc w niej dla siebie bazę finansową, bo zarabiała lepiej od niego. Bez jej pomocy nie jeździłby prawie nowym fordem, a co najwyżej mocno przechodzoną skodą. Co nie przeszkadzało, że ogólnie Melanię lubił, podobała mu się, a jej złośliwości ogromnie go bawiły.
      Znikli z oczu rodziny w ciągu pięciu minut. Felicja i Sylwia zostały same. Siedziały w kuchni przy stole.
      - Słuchaj - odezwała się Sylwia, odruchowo nalewając herbatę. - Czy ona przypadkiem nie jest chora?
      - Kto?
      - Ta cała Wandzia.
      Felicja uniosła głowę -znad stosu korespondencji, w którym grzebała, i przyjrzała się siostrze podejrzliwie.
      - A było coś w liście o jakiejś chorobie?
      - Nie wiem. Chyba nie. Ale w tym wieku...
      - Jeśli jest chora, może się leczyć. Są u nas lekarze.
      - No owszem, są. Ale jak ona ma się leczyć? Z ubezpieczalni?
      - A co...?
      - Kto ma jej załatwiać te różne numerki i kolejki, i badania, i tak dalej? Albo pielęgniarkę społeczną, czy coś tam? Społeczne przydzielają tylko biednym emerytkom...
      - A ty co? Jesteś bogata emerytka?
      - Głupia jesteś. Znaczy co, ja mam ją wziąć na siebie?
      - Najlepiej posadź ją sobie na karku i nie zawracaj mi głowy - zniecierpliwiła się Felicja. - Tu stało jeszcze jedno pudełko z listami. Gdzie ono jest?
      - Nie wiem, może Melania sprzątnęła. To wszystko bardzo łatwo robi się za pieniądze, wiem, bo Jankowska dla swojej matki tak załatwia...
      - Jaka Jankowska?
      - No czy ty już do reszty pamięć tracisz? Jankowska, nasza sąsiadka, dwa domy dalej. Ta, od której kot przychodzi.
      - A, kot. Nie znoszę tego kota. O co ci w ogóle chodzi, odczep się. Jestem zajęta.
      - Ja bym chciała wiedzieć, kto za to wszystko będzie płacił. Jankowska wydaje majątek, ale stać ją na to. A mnie nie.
      - Nikt ci przecież nie każe płacić Jankowskiej!
      - O Boże - powiedziała Sylwia rozpaczliwie. - Z tobą się w ogóle nie można dogadać! Czego ty szukasz, może ja wiem, gdzie to jest?!
      - Zawiadomienia bankowe. Ostatnie. Tu mam starsze, nowsze były w tym drugim pudełku. Jeszcze nie otwarte.
      - No pewnie, otwarte schowałabyś u siebie, żeby ich nikt nie zobaczył. Może już schowałaś. Widzę przecież, że gmerasz w samych pustych kopertach, mam oczy w głowie. Wcale nie potrzebują płacić za Jankowską, chcę wiedzieć, kto będzie płacił za Wandzię. Ty?
      - Co ja?
      - Będziesz płaciła za Wandzię?
      - Zejdź ze mnie, dobrze? Odpalantuj się, jeśli inaczej nie rozumiesz. Gdzie to cholerne drugie pudełko?
      - Nie wiem. Ja nie znajdę - odparła Sylwia i miała świętą rację, bo też istotnie nigdy niczego nie umiała znaleźć, nawet jeśli leżało na wierzchu. Zamilkła na chwilę i, wpatrzona w zadumie w ciemne okno, popijała po odrobinie herbatę. Felicja zaczęła przeszukiwać zakamarki kuchenne.
      - Ciekawe, swoją drogą, jak ta Wandzia teraz wygląda? - rzekła nagle z zainteresowaniem. - Pewnie bym jej nie poznała na ulicy...
      
      * * *
      Ten sam problem gnębił Dorotkę, kiedy jechała taksówką na lotnisko pięć po dwunastej w samo południe. Wszystko inne załatwiła doskonale, zamówiła sobie radio-taxi jeszcze przed wschodem słońca, wykorzystując chwilę, kiedy Felicja i Melania spały, a Sylwia myła się w łazience, podała adres barku na Gołkowskiej, nie chcąc się ujawniać przed ciotkami, poprosiła o taksówkę, która będzie mogła długo poczekać i ujawniła przyczyny owego czekania, kupiła piękne róże, białe i czerwone, o dwunastej wsiadła wreszcie do mercedesa i ruszyła. Po drodze właśnie przyszło jej na myśl, że nie ma zielonego pojęcia, jak chrzestna babcia wygląda.
      Jako Amerykanka, równie dobrze mogła być wielką, grubą babą, jak i malutką, zasuszoną, żylastą staruszką. Nie było też wykluczone, że zdjęto z niej pół wieku i z daleka czyni wrażenie młodej kobiety, taka Marlena Dietrich na przykład, albo co. Jak, na litość boską, ma ją poznać?
      - Jezus Mario... - jęknęła do siebie cichutko. Kierowca dosłyszał, bo siedziała obok niego, na przednim fotelu.
      - Co się stało? Coś nie gra?
      Dorotka dopiero teraz popatrzyła na niego uważniej. Przedtem wsiadła w okropnym zdenerwowaniu i od razu zaczęła wyjaśniać, że angażuje go chyba na dłużej i te panie przy telefonie może mu już powiedziały, musi mieć zapewnioną taksówkę, czeka na starszą osobę, nie wiadomo, czy samolot się nie spóźni, osobie trzeba będzie pomóc i jakoś tak się zachować, żeby jej było przyjemnie, a w dodatku nie wiadomo także, dokąd potem pojadą i jakie osoba może mieć życzenia. Mówiła to wszystko jednym ciągiem, niespokojnie patrząc przed siebie, bo na Czerniakowskiej był korek. Dopiero kiedy się z niego wyplątali, przyjęła do wiadomości pełną zgodę kierowcy na te utrudnienia, które go jakoś, na szczęście, wcale nie przestraszyły. Odetchnęła z ulgą, uświadomiła sobie kolejny problem, jęknęła i w przygnębieniu popatrzyła na faceta.
      Okazał się młody, dwadzieścia parę, przystojny i sympatyczny. Wyglądał niezwykle czysto i elegancko. Dorotka ponownie doznała ulgi, na chrzestnej babci powinien zrobić doskonałe wrażenie. Tak, świetnie, tylko tę cholerną chrzestną babcię trzeba będzie odnaleźć i rozpoznać!
      - O mój Boże, jeszcze jedno - powiedziała z rozpaczą. - Otóż ja nie mam pojęcia, jak ona wygląda. Ma osiemdziesiąt osiem lat, ale to nic nie znaczy, bo nawet nie wiem, jakiego jest wzrostu. I nie wiem, czy siwa, może być ufarbo-wana albo w peruce z warkoczami. Zdaje się, że stare Amerykanki są zdolne do wszystkiego!
      - Zgadza się, są - przyświadczył Jacek Woliński, zaczynający się doskonale bawić. - A to Amerykanka z dziada pradziada?
      - Nie, przeciwnie, ona nasza. Ale wraca po... zaraz... trzydzieści dziewięć... muszę policzyć, ile to będzie...?
      - Od trzydziestego dziewiątego do tej pory? Prawie sześćdziesiąt. Po pięćdziesięciu ośmiu latach przylatuje po raz pierwszy?
      - Pierwszy.
      - A cały czas mieszkała w Stanach? To nie ma siły, Amerykanka, jak w pysk strzelił. Może wyglądać dowolnie i pewnie będzie miała kapelusz z wieńcem chryzantem i gniazdkiem mysikrólików. Wie pani chociaż, jak się nazywa?
      - To wiem. Wanda Parker.
      - Możemy poprosić, żeby krzyknęli przez głośnik. Pani Wanda Parker proszona jest o podejście do kiosku informacji. Ona mówi po polsku?
      - Zdaje się, że wyłącznie. Podobno przez te prawie sześćdziesiąt lat... jak pan to tak szybko policzył...? Nie nauczyła się po angielsku...
      - Bystra musi być. Albo można pogadać z kontrolą paszportową. Jak się nadzieją na panią Parker, dadzą pani jakiś cynk. Płeć męska i małolaty odpadają. Ona sama przyjeżdża?
      - Podobno sama.
      - Dziwne. Musi nieźle się trzyma. Czego w umyśle brakuje, to w ręce i nogi weszło... Nie ma sprawy, załatwimy.
      Ulga w Dorotce zagnieździła się trwale. Miała szczęście, trafiła na przytomnego faceta.
      - Jak ci na imię? - spytała w odruchu wdzięczności. -A, widzę, Jacek. Jacek Woliński. Dorota Pawlakowska jestem.
      - Wiem. Zamawiałaś taksówkę.
      W chwili ustawiania mercedesa na parkingu już byli zaprzyjaźnieni. Jacek od pierwszego spojrzenia docenił wdzięczną urodę pasażerki, co jeszcze go zbytnio nie wzruszyło, bo wiele pięknych dziewczyn już woził, po drodze jednak jakoś to jej zakłopotanie do serca mu przypadło. Miał wielką ochotę pomóc i zdjąć jej te troski z głowy. Dorotka jego pomoc powitała jak szczególną łaskę boską.
      - Co w ogóle robisz, oprócz tego, że odbierasz z lotniska tę zmurszałą kopalinę? - spytał z zainteresowaniem, kiedy już dowiedzieli się, że samolot ma dwadzieścia minut opóźnienia, i usiedli spokojnie w barku przy herbacie, mając przed sobą pół godziny oczekiwania. - Studiujesz czy pracujesz?
      - Jedno i drugie - odparła Dorotka. - Studiować właściwie już przestaję, jakiś dyplom mi chyba dadzą. Nazywa się to studium języków obcych, ale dawno już umiem więcej, niż mnie tam uczą. Pracuję jako tłumacz z doskoku, korekty i tak dalej. Ostatnio zarekomendowałam do tłumaczenia i wydania kubański kryminał, wiesz, że oni tam świetnie piszą. Inne to jakieś niż nasze, ale znakomite!
      - Pójdziesz do emhazetu albo emeszetu?
      - Na etat nie chcę. Wolę mieć swobodę. Znam czternaście języków, wezmą mnie chyba na zlecenie w razie potrzeby?
      - Żartujesz...? Czternaście...?
      - No i cóż takiego, do tego się akurat nadaję. A gdybyś ty nie policzył, ile czasu tej Wandy Parker tu nie było, to ja bym, bez kalkulatorka, liczyła przez dwa dni. Dwa do dziesięciu jeszcze dodam, ale jak trzeba od tego odjąć cztery, to już mi nie bardzo wychodzi. Odejmowałeś, zdaje się, niektórzy potrafią, a ja ich podziwiam.
      Jacek bawił się coraz lepiej.
      - I wzajemnie. Czternaście języków...! Znam angielski, obskoczyłem trochę francuski i niemiecki, no, ruski ujdzie, ale na tym koniec. Nie czuję się na siłach. Natomiast swobodę rozumiem, po to jestem taksówkarzem, żeby mieć swobodę. Matka z ojcem wydzierają sobie włosy z głowy.
      - Dlaczego? - zdziwiła się Dorotka, zawód taksówkarza bowiem nie wydawał się jej godzien potępienia.
      - Bo chcieli mieć syna z ugruntowanym wyższym wykształceniem. Mój brat na to poszedł, kończy prawo. A ja nie. Wyższe wykształcenie prawdopodobnie mam, tyle że nieudokumentowane i nieco rozproszone. Pochodziłem sobie na rozmaite wykłady, niektóre mnie nawet zainteresowały, wiesz ty, na przykład, że korzeń żywokostu wydziela z siebie jeden składnik tylko przez minutę po wyrwaniu z ziemi? A średniowieczne znachorki umiały go ocalić. Wiesz, że wojna stuletnia wybuchła tylko dlatego, że Izabella z Ka-petyngów była cholernie niezadowolona z męża-pedała?
      - Każdy by był - wyrwało się Dorotce. Jacek wybuchnął śmiechem.
      - Ale nie każdy odwali taką robotę jak ona, szczególnie w dzisiejszych czasach. Takie drobiazgi mnie ciekawią i co mi szkodzi posłuchać, poczytać, posprawdzać sobie czasem... Byle pługu za sobą nie ciągnąć, do orania służy traktor. A jeździć lubię i umiem. Ludzi spotykam multum, ludzie też mnie ciekawią. Mogę być kierowcą przez całe życie. Dlaczego kierowca, który robi to, co lubi i co mu łatwo przychodzi, nie miałby być facetem wykształconym? Powolutku do moich starych zaczyna to docierać.
      - I przestają się czepiać?
      - Przestają.
      - Zazdroszczę ci. Mnie się rodzina czepia.
      - O co?
      - Szczerze mówiąc, nie wiem. Pojęcia nie mam. Niczego niestosownego właściwie nie robię, a one jak nietoperze. To nie rodzice, to ciotki, rodzice nie żyją. To znaczy matka, a jak ojciec, to nie wiem...
      Zanim przez głośnik rozległa się informacja, że oczekiwana DELTA właśnie siada, Dorotka zdążyła się zwierzyć pierwszy raz w życiu widzianemu taksówkarzowi z wszystkich niemal uciążliwości swojej egzystencji. W skrócie, rzecz jasna, ale on, najwyraźniej w świecie rozumiał i słuchał z wielkim i życzliwym zainteresowaniem. Śmieszyło go to. Miał rację, właściwie ją też powinno śmieszyć, niepotrzebnie tak się przejmowała całym gadaniem ciotek, jeśli na przykład Melania wmawiała w nią brzydotę, mogła w tym uczestniczyć. Stanąć przed lustrem i z zapałem przyświadczać, że tak jest, ciotka ma rację, co za ohydny nos, a te brewki, jak u prosiaczka... no nie, na prosiaczka ma, za ciemne, niech będą wyleniałe, co jej szkodzi...
      Omal nie przeoczyli komunikatu o samolocie. Zerwali się w pośpiechu, popędzili do wyjścia pasażerów. Prośbę 0 zgłoszenie się pani Parker do informacji już mieli załatwioną, na wszelki wypadek Dorotka umizgnęła się także do kontroli paszportowej, pani Parker została obstawiona dokładnie. I, jak się okazało, całkowicie niepotrzebnie.
      Sama im wpadła w oko. Jedyna osoba płci żeńskiej, w wieku powyżej średniego, na którą nie rzuciła się z pośpiechem oczekująca rodzina. Za osobą wyjechały walizy.
      - To ta, niech skonam! - zaopiniował Jacek bez sekundy namysłu. - Palemka wielkanocna!
      Określenie było bezbłędne. Równiutko chuda facetka, na kilometrowych obcasach sięgająca wzrostem Dorotce, rozkwitała od bioder w górę całą warstwą kolorowego futerka i piórek. Spod ukwieconego kapelusika wyzierała różana twarzyczka. Nic z tego nie powiewało, wszystko trzymało się jak przylepione i rzeczywiście przypominało dobrze zrobioną palmę wielkanocną.
      Dorotka podeszła nieśmiało.
      - Przepraszam, pani Parker...?
      - Ach, moje dziecko, wnusiu droga! - wykrzyknęła na to palemka. - To ty? Córka mojej Krysieńki! Jaka podobna jesteś, jąkam ja szczęśliwa, jaka podróż okropna, a to któż? Twój narzeczony? Jaki ładny chłopiec! Ach, jakie piękne kwiaty, róże, polskie róże...! Ach, zróbcież coś, moje dzieci, ja nie wiem, jak tu się wysiada, zabierzcie mnie stąd!
      Dorotka pobłogosławiła pomysł zatrzymania taksówki razem z kierowcą. Sama w żadnym wypadku nie dałaby sobie rady, bo chrzestna babcia uczepiła się jej ramienia, przejeżdżając bukietem po twarzy i wykluczając zajęcie się bagażami. Ktoś wpadł na jedną walizę na kółkach, która odjechała z impetem aż na środek sali. Chrzestna babcia, drobiąc wytwornie na swoich obcasach, najwyraźniej w świecie spętana w kolanach niczym prawdziwa łodyga palemki, usiłowała czym prędzej opuścić port lotniczy. Kierowała się ku przylotom krajowym, co z pewnością nie miało żadnego sensu, ale było nie do opanowania. Ramię Dorotki znajdowało się w kleszczach, w obcęgach kowalskich, a chrzestna babcia prezentowała siły nadludzkie, niewspółmierne do wieku. Gęba jej się przy tym nie zamykała, nie dopuszczając do głosu nikogo.
      - Cicho, spoko, bierz ją, załatwię resztę - syknął Jacek, ogarnięty litością. - Byle gdzie na zewnątrz, ja tu podjadę...
      Dorotce, poza pierwszym zdaniem, nie udało się jeszcze powiedzieć ani słowa. Poddała się żywiołom, wyprowadziła chrzestną babcię tam, gdzie się babcia pchała.
      - I po cóż my tu stoimy, drogie dziecko? Gdzie samochód? Na cóż czekamy? Tu nie ma gdzie usiąść, czy to wyjście dla tubylców? Po cóż ty mnie tu przyprowadziłaś? Czy wy mnie nie chcecie widzieć? A siostry Krysieńki, wszak jeszcze żyją, gdzież one? Jedźmyż do nich, drogie dziecko, zaraz, a gdzież moje rzeczy, gdzie ten twój narzeczony, czy on sobie poszedł i tak cię zostawił...?
      Dorotka odpowiedziała, że narzeczony zaraz podjedzie, bagaże zabrał, załaduje, pojadą do sióstr Krysieńki, usiłowała nawet napomknąć coś o hotelu, ale chrzestna babcia nie słuchała tego wcale. Nagle zaczęło się jej podobać ojczyste powietrze, zapragnęła widoku Warszawy, podobno tak niezmiernie zmienionej, poczuła się głodna, polską potrawę by zjadła, taką, na przykład, parzybrodę, czy tu się często gotuje parzybrodę? Albo kołduny, to do flaków, nigdzie na świecie nie robią prawdziwych kołdunów...
      Nie mając najmniejszego pojęcia, co to jest parzybroda, niepewna także prawdziwych kołdunów, co do których mętnie majaczyło się jej coś o łoju wołowym, Dorotka poczuła się ogłuszona doszczętnie. Czy chrzestna babcia zawsze tak, czy tylko chwilowo, pod wrażeniem podróżniczych emocji...? Jezus Mario, niech ten Jacek wreszcie podjedzie!
      Jacek podjechał, wyskoczył, otworzył drzwiczki i wepchnął chrzestną babcię do środka. Wypuszczona z kleszczy i uwolniona od zasłaniającego jej widok kwiecia, Dorotka wsiadła sama niemal równocześnie.
      Widać już było, że hotel odpada i należy jechać do domu. Dorotka pożałowała nagle swojej dotychczasowej tajemniczości, trzeba było jednak, bodaj w ostatniej chwili, podać ciotkom termin przylotu chrzestnej babci. Czekałyby na nią, jakoś tam przygotowane, wulkan energii rozdzieliłby się na kilka części i trochę może złagodniał, a tak w ogóle nie jest pewne, czy któraś będzie w domu. No, może Felicja, bo Marcinek robi półkę...
      - Dokąd? - mruknął Jacek, niepotrzebnie zniżając głos, bo chrzestna babcia nie ustawała w wyjawianiu życzeń i poglądów. Zachwyciły ją roboty drogowe, ach, jaki tu ruch panuje, jaką pracowitość widać, jakie zmiany... - Szlag im na monogram ze zmianami, dokąd jedziemy? Pod ten barek na Gołkowskiej?
      - Nie, do domu, kawałek dalej, na Jodłową - odparła pośpiesznie Dorotka. - Błagam cię, wytrzymaj...
      - Nie ma sprawy. Fajna balanga...
      - A czy, dziecko drogie, nikt już inny nie żyje? Taka dziewczynka była, mus malinowy na suknię mi wylała, jakże jej... Felicja! Siostrzyczki miała Krysieńka, to wiem, Antoś mi mówił, wszystkiego się dowiedział, Antoś Wojciechowski, gdzież my jesteśmy, czy to ciągle Warszawa? Jakież to duże miasto urosło! Ale to nie śródmieście chyba? Taka aleja z drzewami do Wilanowa wiodła, na spacery się jeździło, gdzież ona się podziała? Czy my w tej stronie jesteśmy?
      Nie widząc sensu w wydawaniu z siebie jakichkolwiek dźwięków, Dorotka grzecznie kiwała głową, co chrzestna babcia wydawała się dostrzegać. Jacek nad kierownicą chichotał dyskretnie, najwidoczniej popadając w humor coraz bardziej szampański. Korków jakoś nie było, rychło zatrzymali się przed domem.
      - To wasz domeczek taki...? - zdążyła jeszcze powiedzieć chrzestna babcia i nagle zamilkła.
      Ogłupiona nieco tym wszystkim Dorotka wysiadła, Jacek również, wspólnymi siłami wywlekli milczącą chrzestną babcię z samochodu. Troskliwie powiedli ją po krótkim chodniczku.
      - Tu mieszkamy, chrzestna babciu - odezwała się wreszcie Dorotka nieśmiało, dzwoniąc do drzwi. - Od przedwojennych czasów. Pamiętasz ten dom...?
      Otworzyła im Felicja, a chrzestna babcia odzyskała głos.
      - Helusieńko...! - jęknęła i rzuciła się jej w ramiona.
      Ciotka Felicja stanęła na wysokości zadania. Przede wszystkim chwyciła krzepko w objęcia wyższą znacznie od siebie palemkę wielkanocną, cofnęła się o krok i podparła nogą, dzięki czemu udało się jej nie przewrócić. Niestety jednak, obcasem trafiła na sandał Marcinka, który nie wiadomo po co znalazł się tuż za nią. W dłoniach dzierżył kłąb wiórów i tobół papieru pakowego w złym stanie, zawierający szczątki potłuczonych słoików z zaschniętym w nich czymś nieznanym, niegdyś zapewne spożywczym. Niewątpliwie były to pozostałości po przybijaniu półki w spiżarni, które polecono mu wyrzucić na śmietnik. Wydawszy z siebie bolesny okrzyk, całe brzemię upuścił i chwycił się za nogę.
      Felicji ta drobna kraksa nie zbiła z tropu. Łokciem przydusiła Marcinka do ściany, palemkę, w której odgadła Wandzię Rojkównę, przytuliła do łona i bez namysłu odpowiedziała na powitalne słowo.
      - Wandziulka! Kopę lat! Ty mnie bierzesz za naszą matkę! Felicja jestem, jej córka! Jak ty młodo wyglądasz!
      W tym momencie za plecami Felicji, za posykującym Marcinkiem i za rozwalonym stosikiem wiórów, śmieci i szkła ukazała się zaciekawiona Sylwia w kuchennym fartuchu, z wielką, kapiącą jakimś sosem łyżką. Wandziulka oderwała się gwałtownie od łona Felicji.
      - A ta gruba dziewucha, to kto? - spytała surowo. - Taką macie kucharkę? Czy ty sobie zdajesz sprawę, ile ona żre?
      Tego nie wytrzymała ani zamarła w drzwiach wejściowych Dorotka, ani schodząca właśnie ze schodów Melania. Melania, jak gromem rażona, zawróciła i popędziła na górę, Dorotka, odpychając Jacka, wypadła do ogródka. Na placu boju pozostali Felicja, amerykańska chrzestna babcia, śmiertelnie urażona Sylwia i Marcinek, któremu posykiwanie utkwiło w gardle. Felicja niewątpliwie również by uciekła, gdyby nie to, że nagle ujrzała się sama i musiała się opanować.
      - To nasza średnia siostra, Sylwia - wyjaśniła, pozwalając sobie tylko na wdzięczne śmieszki. - Chodźże, chodź! Tyle lat...! Jaką miałaś podróż? Czuj się, jak u siebie! Napijesz się czegoś? Głodna jesteś może? Chcesz się umyć, odświeżyć? Ostrożnie, tu chrupie pod nogami, Marcinek, zmieć to. Witamy cię w kraju!
      Chrzestna babcia jakby nagle odzyskała samą siebie. Ruszyła za Felicją przez stłuczkę szklaną do salonu.
      - To ty nie jesteś Helenka? Jakaż podobna! Tak Helenka wyglądała, jak wyjeżdżałam, skóra zdjęta! No tak, Felicja, to ty mi wylałaś ten mus malinowy... Ach, to nic, przebaczyłam ci już dawno, istna Helenka, młodość mi wraca...!
      Felicja z całą pewnością nie była kretynką. Doskonale zdawała sobie sprawę, że jeśli jej matka w chwili wyjazdu Wandzi miała trzydzieści lat, ona sama zaś ma obecnie siedemdziesiąt, podobieństwo nie może być zbyt uderzające. Zatem Wandzia łże z grzeczności aż wizg idzie, ale cóż to szkodzi, skoro przy okazji właściwie oceniła Sylwię...
      Oniemiałą z doznanego despektu Sylwię należało ruszyć z miejsca, Felicja zatem w przelocie pogroziła jej pięścią. Marcinek, podskakując na jednej nodze, podążył po szczotkę. Przy drzwiach odezwały się jakieś szurgoty, ktoś wnosił bagaże Wandzi, Felicji mignęło w pamięci, że gość został przywieziony taksówką przez Dorotkę, za taksówkę zapewne należy zapłacić, doskonale, niech Dorotka załatwi to do końca, dorosła jest i chyba wie, co robi. Jakiś młodzieniec, skłoniwszy się Sylwii, pytał, gdzie ma ulokować walizy, wnieść na schody czy zostawić na dole...?
      Sylwia, zauważywszy piastowaną w dłoni łyżkę, znikła w drzwiach kuchni. Na dół zeszła Melania, ocierająca łzy z oczu. Dorotka zdołała się opanować i wkroczyła do domu. U stóp schodów zderzyli się Jacek z bagażami i Marcinek ze szczotką i śmietniczką, z salonu chrzestna babcia wybiegła tuż za Felicją, usiłującą zapanować nad sytuacją.
      - To jak to? - spytała żywo Wandzia eks-Rojkówna. -Drugi narzeczony? To iluż ty ich masz, moje drogie dziecko?
      Melania z wysiłkiem pohamowała chęć ponownego natychmiastowego powrotu na górę, wsparła czoło o ścianę i bez trudu upuściła łzy z oczu.
      - Bijemy się? - mruknął cichutko Jacek do Marcinka.
      - Niech mnie ręka boska broni - odparł Marcinek ze zgrozą. - Bierz, co chcesz. Ja je znam wszystkie...
      - Włóż jakie buty i pójdziemy na piwo. Mam jeszcze... Zaraz... Trzy godziny. Wywietrzeje.
      Pogawędka młodzieńców pozostała nie zauważona. Dorotka miała kłopot, wynajęła w końcu tę taksówkę, kierowca jej nieba przychylił, powinna mu zapłacić chociaż według licznika, a tak naprawdę dziesięć razy więcej, ale tyle nie ma przy sobie. Felicja i Wandzia, wspólnymi siłami i mówiąc równocześnie, żądały wniesienia bagaży na górę, Jacek spełnił ich życzenie. Dorotka wymknęła się za nim do ogródka.
      - Ile, Jezus Mario, ja ci jestem winna? Niech ona nie widzi, nie wiem dlaczego, ale na wszelki wypadek. Bardzo cię przepraszam za to wszystko, naprawdę nie wiedziałam, co będzie...
      - Nie pękaj, dziewczyno, dawno takiego ubawu nie miałem. Według licznika i ani grosza więcej, właściwie ja tobie powinienem dopłacić. Jakbyś miała jeszcze kiedy zaproszenie na taką imprezę, chętnie biorę. Kto to jest, ten palancik w sandałkach?
      - Protegowany mojej ciotki, ja uważam, że kretyn. Ale sandałki nosi w domu, bo mu każą, nie jego wina, dla przyzwoitości ci to mówię. Chyba muszę wrócić, jeszcze raz cię przepraszam.
      - Nie ma za co. Nic nie przesadziłaś, wesoły dom. I pomyśleć, że to dziwowisko do ciebie przyjechało! Pogoń go, poczekam na niego, bo mnie to wszystko ciekawi...
      - Ależ ona jest urocza - mówiła z rozczuleniem chrzestna babcia, wypuszczając z objęć całe dziewięćdziesiąt sześć nabzdyczonych kilogramów Sylwii. - My wszystkie takie chude, a ona jedna jakoś wygląda. Tylko takie kobiety podobały się w zeszłym wieku, same wiecie...
      - Zeszłego wieku z autopsji nie pamiętam - zauważyła z naciskiem Melania, ale jej uwaga przeniknęła bez echa.
      Chrzestna babcia mówiła dalej.
      - Taki śliczny pokój, z widokiem na zieleń, pamiętam ten wasz dom doskonale, mam zdjęcia, jak się jutro rozpakuję, pokażę wam, czy ktoś mi pomoże? Boże, jakie wy jesteście młode! Nie chcę hotelu, tak się stęskniłam za rodziną, to wy jesteście moja rodzina, o mój Boże, te wszystkie przepisy prawne, czy tu są notariusze? A tak są, wiem, Antoś mi mówił, nawet chyba znalazł jakiegoś porządnego, wy go znacie? Chcę go, potrzebny mi, wszystko co moje należy do was, nikt mnie nigdy nie kochał, no nie, Józio mnie kochał, mój mąż, moja córeczka jedyna, to Krysia, co mi po niej zostało, wnusia moja, Dorotka...
      - Jeśli chcesz wiedzieć prawdę, ona w ogóle nie wiedziała, jak ci na imię - nie wytrzymała Melania, kiedy obie z Dorotką znalazły się w kuchni. - Pytała o to dyplomatycznie i prędzej bym pękła, niż jej odpowiedziała, ale wygłupiła się twoja ciotka Sylwia. Więc na jej szaloną miłość raczej nie licz.
      Dorotka czuła się zbrojna w podwójne zabezpieczenie, Najpierw ustawił ją do pionu Jacek, jakoś zmniejszył gniotący ją ciężar ustawicznych nagan i potępienia, potem zaś wyraźnie widoczne wysiłki ciotki Felicji, żeby w ogóle coś powiedzieć, sprawiły jej dziką satysfakcję. Felicja, która mówiła, co chciała i kiedy chciała, teraz nagle została zgoła ubezwłasnowolniona, Dorotka wręcz we własnych szczękach czuła wymuszenie zastygły uprzejmy uśmiech Felicji, dławiły ją zamarłe w ustach ciotki słowa. Chętnie zgadzała się na dławienie, żeby raz wreszcie widzieć, jak ciotka Felicja cierpnie w sobie, w samej głębi duszy zgrzytając zębami.
      - Wcale mi nie zależy, żeby ona mnie tak strasznie kochała - odpowiedziała Melanii, nawet nie wiedząc, że na ustach pojawia się jej błogi uśmiech. - Niech sobie kocha was albo Marcinka. Nawet za ten jej zarezerwowany hotel mogę zapłacić, chociaż potem już mi nic nie zostanie. Ale niech ma i wszystko mi jedno.
      Melania jakoś dziwnie łypnęła na nią okiem.
      - Między nami mówiąc, myślisz, że ona z nami zamieszka na zawsze?
      - Pojęcia nie mam. Takie miałam wrażenie, że na widok domu dech jej zaparło.
      - Myślisz...?
      Znów wymieniły spojrzenia i po raz pierwszy w życiu Dorotka poczuła jakąś wspólnotę z ciotką...
      
      * * *
      W obliczu osobliwego kataklizmu Marcinek uciekł chętnie i skorzystał z zaproszenia niespodziewanego kumpla. Piekielną półkę zdołał przybić, poświęcił się i pośpieszył, Felicja mu zapłaciła, tylko ze śmieciami jakoś nie najlepiej wyszło. Niemniej z przyjemnością zgodził się nieco odetchnąć, w miarę możności nic nie robiąc.
      Jacek popatrzył na zegarek i jedno małe piwo zdecydował się wypić. Marcinek mógł sobie pozwolić na dwa, albo nawet trzy, i nie omieszkał skorzystać z okazji. Jako jednostka goszczona czuł się zobowiązany do świadczeń towarzyskich.
      - Tak prawdę mówiąc, to tam u nich robota jest w kółko - zwierzał się Jackowi bez oporów. - Jedno zrobisz, drugie się sypie. Byle tylko miały czym płacić, a skąpe wszystkie jak harpagony. Na co starym babom pieniądze?
      - Jedna młoda - zauważył Jacek.
      - Zabierają jej, ile mogą. A i ona też ściboli, nic jej nie wyrwiesz, w dodatku żadnych zleceń nie miewa. Sama sobie odwala robotę.Teraz, jak ta chrzestna babka przyjechała, może trochę szmalu przyrzuci, a mnie dużo potrzeba, bo wiesz, lubię podróżować. Da się u nich przez rok zarobić na wakacje...
      Tempa pracy Marcinka Jacek nie znał, wyobraził sobie zatem, że skąpstwo wszystkich ciotek Dorotki musi być istotnie piramidalne. Skoro na jedne wakacje trzeba u nich harować przez cały rok...? Chyba że ten gówniarz lubi mieszkiwać po rozmaitych Ritzach i Waldorf-Astoriach, ale nie wygląda na to...
      - Rozumiem, że i gości nie przyjmują?
      - Nie, dlaczego? Czasem tam ktoś przychodzi, ale rzadko, to fakt. Teraz ta Amerykanka chyba zamieszka, cały dom przewróciły do góry nogami, bardzo na nią liczę. Podobno jest cholernie bogata, ciekawe, ile może mieć, z parę milionów zielonych, nie? I może one spadek po niej dostaną. Długo już chyba nie pożyje?
      - Gada jak nakręcona.
      - Mnie nie szkodzi, niech gada. Felicja też gada. Nie bez przerwy, ale jak zacznie, to już do wieczora dociągnie. Też mi to nie przeszkadza, bo sam rozumiesz, kolacji człowiek spokojnie doczeka, a Sylwia, ta gruba, pierwszorzędnie gotuje i zawsze jej wychodzi trochę za dużo. Póki Felicja gada, można siedzieć przy stole. Tak w ogóle to tam u nich nie jest najgorzej...
      Marcinek przy tym piwku mógł spędzić resztę dnia, a nawet i część nocy, ale Jacek miał umówionego klienta. Zorientował się już, że Dorotka w zasadzie jest wolna, między nią i tym młodym pacanem żadne uczucia nie szaleją, z ciekawości wywiedział się o szczegóły jej egzystencji na łonie tej babskiej rodziny, wystarczyło mu to i mógł wrócić do pracy. Marcinek jeszcze został, wykańczając czwarty kufelek.
       Żaden z nich nie wiedział, że ta niewinna pogawędka w bardzo krótkim czasie stanie się kluczowym punktem programu...
      
      * * *
      Wszystkie trzy siostry z dodatkiem siostrzenicy siedziały jeszcze przy stole, kiedy chrzestna babcia zamknęła się w łazience na piętrze. Dorotka dowiedziała się już przez telefon, że rezerwację w hotelu można w każdej chwili anulować, a owa pierwsza doba została zapłacona, więc ten problem upadł. Za to pojawił się drugi, mianowicie chrzestnej babci nie dało się rozpakować w pełni, za dużo miała rzeczy w swoich trzech walizach i dwóch torbach, dom trzech sióstr nie dysponował taką ilością wolnego miejsca. Skazanej na pomoc Dorotce opadły ręce, pomiędzy Wandzią a Felicją poczuła się bliska samobójstwa, porzuciła twórcze myśli na temat przemeblowania pomieszczeń i jęła rozpatrywać możliwość natychmiastowej ucieczki. Nie miała dokąd się udać. Zeszła w końcu na dół, całkowicie znękana.
      - Istna gidia - mówiła mściwie Sylwia. - I na pewno tak ją przed wojną nazywali, był nawet taki film, "Gidia"...
      - Nie, gidia, ty idiotko, tylko "Gilda", z Ritą Hayworth - skorygowała ją Felicja. - To i lepiej, gdyby była taka gruba jak ty, zajęłaby jeszcze więcej miejsca.
      - Może jej będzie niewygodnie i prędzej się wyprowadzi - mruknęła z nadzieją Melania.
      - Nigdzie się nie wyprowadzi, powiedziała, że marzy o atmosferze rodzinnej - oznajmiła posępnie Dorotka, siadając przy stole. - Jeśli nawet kupi mieszkanie albo dom, to blisko nas...
      - Skąd wiesz? - zainteresowała się Felicja.
      - Póki stoisz, zrób jeszcze herbaty - zażądała Sylwia, Wsparta łokciami na stole, wciąż pełna żywiołowej niechęci do tej szczapowatej kretynki z Ameryki. - A otóż właśnie będą kluski. Makaron...
      Dorotka podniosła się bez słowa, demostracyjnie szurnąwszy krzesłem, bo w końcu mogłyby jej dać spokój bodaj na chwilę, zebrała na tacę szklanki i udała się do kuchni. Pogonił za nią gniewny okrzyk Felicji:
      - Pytałam cię! Może byś tak coś odpowiedziała...!
      - Właśnie odpowiadam, sama mnie o tym poinformowała, a jak chcecie słyszeć, to odczepcie się, albo może przerąbać mnie siekierą, w poprzek, nogi pójdą do kuchni po herbatę, a gęba zostanie przy stole i będzie gadała - mamrotała do siebie Dorotka przez cały czas przyrządzania napoju. Liczyła na to, że w jadalni słychać niewyraźny szmer jej głosu, co zdenerwuje wszystkie ciotki. Miała ich już po dziurki w nosie.
      - Zdaje się, że pyskuje, aż iskry lecą - ożywiła się Melania, widząc ją znów w drzwiach. - A hrabianka może myślała, że przyjedzie bogata ciocia z Ameryki i wszystko za pannę zrobi? A zasłużyć się trochę, nie łaska?
      Dorotka pozwoliła sobie na wzruszenie ramionami. Myśl, że za chwilę dowali ciotkom miłych wieści, sprawiła jej nikłą satysfakcję.
      - Najlepiej byłoby dobudować tutaj ze dwa pokoje z łazienką i ona mogłaby mieszkać z nami do samej śmierci -oznajmiła beznamiętnie. - Tak powiedziała. Kilka razy. Miałaby opiekę, bo wy wszystkie jesteście takie dobre i czułe. A ona przecież sama nie da sobie rady, za stara jest, a służba tak potwornie drogo kosztuje, że jej nie stać. I te pokoje też wypadłyby taniej, więc może da się was namówić, żebyście to od razu zaczęły. Szlafroki jej się strasznie gniotą.
      Przez chwilę wszystkie ciotki milczały.
      - Wygłupiasz się? - spytała surowo Felicja.
      - Nie. Powtarzam, co mówiła.
      - Nie dość, że kościotrup, to jeszcze wariatka - zaopiniowała Sylwia ze zgrozą.
      - A mówiłam, że to jej całe bogactwo... - zaczęła Melania wzgardliwie.
      - O bogactwie, o ile pamiętam, mówił notariusz - przerwała jej sucho Felicja. - Możeś ty ją źle zrozumiała? Gdzie ona chce te dwa pokoje?
      - Na parterze. Żeby być bliżej rodzinnego życia.
      - Jak się Marcinek od razu weźmie do roboty... - zachichotała nagle Melania.
      - To tylko patrzeć, jak przeżre dwa pałace, a nie tylko dwa pokoje! - zdenerwowała się Sylwia. - Czyście też zwariowały?! To jakaś epidemia?!
      - Kto za te pokoje ma zapłacić? - indagowała dalej Felicja.
      - Nie wiem. Może my wszystkie razem...
      - Ja na pewno nie! - wybuchnęła Sylwia.
      - ...w każdym razie nie mówiła, że ona...
       - Czy ona ci w ogóle zadała jakieś pytanie? - zaciekawiła się Melania.
      - Kilka - odparła uprzejmie Dorotka. - Ale na żadne nie udało mi się odpowiedzieć. Chociaż naprawdę próbowałam. I wcale nie wiem, czy ona tam teraz nie stoi na schodach i nie słucha...
      Pierwotna myśl, żeby spotkać chrzestną babcię samotnie, uprzedzić, co ją czeka, i ochronić przed ciotkami, zgasła w niej już dawno. Niemal od pierwszej chwili okazało się, że to raczej ciotki potrzebują ochrony, ale zdaniem Dorotki obie strony wzajemnie były siebie warte. Proszę bardzo, mogły się zderzyć ze sobą, byle tylko ona nie znalazła się w środku. Do roli bufora stanowczo nie dorosła.
      A Felicja właśnie coś takiego wymyśliła.
      - Nie stoi - oznajmiła, wyjrzawszy przedtem na schody. - A tak między nami mówiąc, to coś mi się widzi, że ona przyjechała do ciebie, więc zajmij się nią. Krystyny kazała szukać, twojej matki, a skoro twoja matka nie żyje, ty jej zostałaś. I zdaje się, że jesteś jej spadkobierczynią...
      - Z tego, co mówiła, wynika, że wszystkie jesteście jej spadkobierczyniami! - zaprotestowała rozpaczliwie Dorotka.
      - Nie wiem, czy już napisała testament...
      - Głowę dają, że nie - wtrąciła z jadowitą uciechą Melania. - Takie jak ona nie lubią pisać testamentów.
      - ...ale nawet jeśli tak, gotowa go zmienić, jak się jej nie spodobasz. Może warto, żebyś się nad tym zastanowiła...
      - Nie chcę żadnego testamentu...!
      - Już to widzę, jak odmawiasz...
      - Możesz nam oddać jej pieniądze - zaproponowała zachęcająco Sylwia. - Skoro ich sama nie chcesz, mnie się przydadzą.
      - I niewątpliwie potrafisz je roztrwonić w konkursowym tempie! - zadrwiła Melania.
      - Czy ja ci wymawiam, co ty sama trwonisz...? Dorotka uświadomiła sobie nagle, że wszystkie ciotki kłócą się ze sobą wzajemnie. Nie wiadomo, o co i po co, chyba tylko w tym celu, żeby się pokąsać. Porzuciły na chwilę kąsanie siostrzenicy, która zazwyczaj stanowiła ulubioną ofiarę i przystąpiły do obgryzania się nawzajem, co każdej z nich sprawiało wyraźną przyjemność. Na litość boską, co w nich było takiego, złośliwości same wybiegały im na usta, czy one w ogóle żywiły jakąś prawdziwą sympatię do kogokolwiek...? Nawet Marcinka prawie nie oszczędzały, chociaż po nim wszystko spływało jak woda po tłustej gęsi, jakby po polsku nie rozumiał, jedną tylko panią Stefcię traktowały przyzwoicie. Życzliwie, grzecznie, jak człowieka... I to w sposób naturalny, bez żadnej sztuczności, bez przymusu... Wszystkie trzy!
      Co nimi zatem kierowało w kontaktach rodzinnych? Stanowiły przecież bliską rodzinę, trzy siostry i córka czwartej, tkwiły w nich może jakieś przeciwne sobie geny...? Jak to coś w fizyce, jakiś plus i jakiś minus, któreś tam z nich odpychają się wzajemnie... Chociaż znów, z drugiej strony, ona sama, Dorotka, nie czuje w sobie agresywnej niechęci do nich bez żadnego powodu, ma ich całkiem dosyć, ale niewielki upływ czasu wystarcza, żeby o tym zapominała i wracała do domu, zamiast go unikać. Jeśli przypadkiem przez chwilą rozmawiają z nią normalnie, lubi je nawet, pojawia się. w niej sympatia, czułość, serdeczność i tę przyjazną, rodzinną atmosferę chciałaby zachować... Po czym w swoją serdeczność dostaje potężnego kopa i wstrząsa nią wybuch wręcz nienawiści, z roku na rok potężniejszy...
      Gdyby mogła uwolnić się od nich, wyprowadzić się... Felicja ma rację, to nieprawda, że nie chce pieniędzy. Chce pieniędzy, jeśli ta koszmarna chrzestna babcia zostawi jej spadek, Dorotka go przyjmie z okrzykami radości i szczęścia. I natychmiast zużyje na własną przestrzeń mieszkalną, może wystarczy. Pytanie tylko, czy coś takiego nastąpi, to jest rzecz pierwsza, a po drugie chrzestna babcia jeszcze żyje. I to żyje, zdaje się, z dużym wigorem, setki dociągnie...
      Przypomniała jej się rozmowa, którą podsłuchała przypadkiem już dość dawno, przed kilkoma laty. Ciotki siedziały w salonie tuż przy otwartym oknie, a Dorotka zakradała się pod nim, chcąc wejść do domu nie zauważona. Przydarzyły jej się jakieś klęski w szkole, musiała po nich odtajać, nie czuła się na siłach spotkać którąś z tych bab oko w oko już w drzwiach wejściowych. Chciała zorientować się, gdzie są, i jakoś je ominąć, po drodze ich rozmowa wpadła jej w ucho.
      - ...co byś jej nie powiedziała, zaraz się nastroszy -mówiła Felicja. - Buntuje się...
      - Wcale nie zawsze - zaprzeczyła Sylwia. - I ładna jest przecież, więc o co ci chodzi?
      - Właśnie o to. Dziewczyny w tym wieku są śmiertelnie głupie...
      - W innym wieku też... - zachichotała Felicja.
      - Niech się nie mizdrzy przed lustrem i nie wpada w megalomanię...
      - Ma od czego?
      - A chociażby te języki! Poliglotka! Idiotka poza tym, ale idiotka inteligentna...
      - Nie przesadzaj - skarciła Melanię Felicja. - Wcale nie taka idiotka i żadnych głupot właściwie nie robi...
      - Ale mogłaby robić. Kto ma ją wychowywać, jak nie my? Pyskowania tolerować nie będę, dla jej własnego dobra!
      - Sama pyskowałaś przez całe życie!
      - I na dobre mi wyszło? Tak ci się podobam?
      - Podobasz mi się raczej średnio, ale Dorotka ma w sobie ugodowość. To po Andrzejku. On zawsze chciał, żeby wszystkim było przyjemnie i gdyby się Krystyna uparła, ożeniłby się z nią. Szczególnie że powodów do zazdrości by mu nie dała, a zazdrosny był.
      - Ona też...
      - Na szczęście miała w sobie dość samokrytycyzmu...
      - Dorotką w każdym razie trzeba pokierować...
      Z całej tej rozmowy Dorotka zrozumiała, iż jest wychowywana, głównie przez Melanię, a metody wychowawcze świętemu stanęłyby kością w gardle. Istotnie jednak miała w sobie ugodowość po ojcu, postanowiła zatem wybaczyć im. w pewnym stopniu, słuchać ich ględzenia bez protestu i robić swoje. Przez jakiś czas później dziwiły się nawet jej grzeczności, aż wreszcie wszystkim przeszło, bo Dorotka wyraźnie poczuła, że gniot na zasadzie "daj kurze grzędę" przekracza jej wytrzymałość. Musiała się bronić.
      Teraz zaś wyszło jej, że broniła się i broni słusznie. Melanię przepełnia małpia złośliwość, hamowana na zewnątrz i spuszczana ze smyczy w domu, Felicja lekceważy wszystkich z wyjątkiem siebie i to mówi i robi, co jej się akurat podoba, a Sylwia jest zwyczajnie głupia z lenistwa, Mogłaby myśleć, ale jej się nie chce...
      Zajęta własnymi rozważaniami i wspomnieniami, Dorotka nie słuchała rozmowy przy stole. Dopiero Sylwia, zrywająć się z krzesła, przywróciła ją rzeczywistości.
      - A mam to w nosie! - wrzasnęła. - Otóż zrobię kupne kopytka, tak, kupne! I sos, na złość, ze śmietaną! I śledzie marynowane!!!
      - Marcinek się ucieszy - chichotała Melania.
      - A teraz idę spać...!
      - Chwileczkę, ciociu - wtrąciła się Dorotka błagalnie, chwytając Sylwię za szlafrok. - Co to jest parzybroda?
      Sylwia znieruchomiała.
      - Co...?
      - Parzybroda.
      - Nie znoszę parzybrody - mruknęła gniewnie Felicja.
      - Skąd ci coś takiego przyszło do głowy? - zainteresowała się Melania.
      - Chrzestna babcia takie chciała. Już na lotnisku mówiła, zapomniałam wam wcześniej powiedzieć. Co to jest?
      - Zgłupiała chyba - orzekła Sylwia ze zgorszeniem i wyjęła połę szlafroka z rąk Dorotki. - Kto teraz gotuje parzybrodę?! A i kiedyś, w tamtych czasach, wcale nie wierzę, że to jadała.
      - Może miała w tej Ameryce polską kuchtę ze wsi - wysunęła supozycję Melania.
      - Nie wierzę, że chce - oznajmiła stanowczo Felicja.
      - Ale mówiła. Co to jest?
      - Znajdź sobie w starej książce kucharskiej...
      - Taka potrawa, jakby gęsta zupa, w której łyżka staje -zlitowała się nad Dorotką Sylwia. - Z kartofli i kapusty, wszystko rozgotowane i rozdyźdane, a ta kapusta grubo krojona, po brodzie się plącze przy jedzeniu i dlatego to się nazywa parzybroda. Gorące musi być.
      - Pożywienie ubogich chłopów - dodała Melania. - Niemożliwe, żeby Wandzię Rojkównę karmili tym przed wojną...
      - Może gdzie na wakacjach dopadła jakiej biednej chałupy...
      - Albo rzeczywiście zaangażowała sobie polską emigrantkę...
      - Zawracanie głowy. Wymyśliła byle co, że niby taka patriotyczna. Żadnej parzybrody gotować nie będziesz, nie znoszę tego świństwa!
      - A czy ja się już rozpędziłam? - spytała Sylwia z urazą i opuściła jadalnię.
      - Zrób herbaty - zażądała Melania.
      Kładąc się do snu na kanapie, zresztą bardzo wygodnej, Dorotka zastanowiła się, jak właściwie zdoła pracować. Na dzisiaj wyrobiła sobie trochę luzu, ale jutro już musi przy? stąpić do korekty i co najmniej dwa dzieła powinny przed nią leżeć: książka w oryginale i maszynopis tłumaczenia. Należy je czytać razem, kawałek po kawałku, sprawdzając sens i trafność przekładu, jak ona ma to zrobić...? Rozstawi sobie chyba gdzieś w kącie stolik turystyczny, ale przecież spokoju jej nie dadzą. Mając ją na oczach i pod ręką, ustawicznie będą czegoś chciały, jakim cudem zdoła ukryć się przed nimi...? Chyba że w nocy, jak już wszystkie pójdą spać, tak jak teraz...
      Pomyślała, że właściwie powinna skorzystać z okazji i zabrać się do roboty od razu, ale zanim zdążyła zrealizować tę myśl, oczy jej się same zamknęły i zapadła w sen.
      
      * * *
      Felicję od rana zgniewał nieco problem pozornie odmienny, a jednak w gruncie rzeczy podobny. Jak się pozbyć z domu ich wszystkich, sióstr, siostrzenicy i gościa, przynajmniej na jedno wczesne popołudnie, i to możliwie szybko? Najlepiej już dziś. Melania, być może, pójdzie do redakcji, Dorotka na jakieś wykłady czy konwersacje, ale Sylwia, nie ma obawy, nie opuści domu, a z Wandzią jeszcze gorzej. Diabli wiedzą, jakie ma zamiary. Sylwię uda się może wysłać do sklepu, gdyby tak namówić Wandzię, żeby jej towarzyszyła? Tak sobie, ze względów krajoznawczych, niech zacznie poznawać nowy stary kraj...
      Felicja chciała zostać sama z przyczyny bardzo prostej, mianowicie dla wykonania jednego telefonu. Nie życzyła sobie, żeby ktokolwiek o nim wiedział, a obecność bodaj jednej osoby wykluczała zachowanie sekretu. Trzy gniazdka i trzy aparaty znajdowały się u niej, w pokoju Melanii na górze, i w salonie, dysponowały jednym numerem i przy podnoszeniu słuchawki brzęczały zgodnie. Gdyby któraś baba znajdowała się w domu, mogła podnieść słuchawkę bodaj odruchowo, niekoniecznie w celu podsłuchiwania, później już jednakże nie miałaby siły odłożyć jej z powrotem. A Felicja zamierzała odbyć rozmowę w cztery oczy.
      - Gdzie Dorotka? - spytała Sylwia, wyłoniwszy się ze służbówki. - Może tej Wandzi trzeba zanieść na górę jakie śniadanie albo co?
      - Można ją spytać. To chyba najprostsze?
      - To niech Dorotka idzie i spyta.
      - A niech idzie. Powiedz jej.
      - A gdzie ona jest?
      - W łazience chyba.
      W tym samym momencie Dorotka wyszła z łazienki, a równocześnie na górze wybuchł potężny łomot. Coś waliło w podłogę dość rytmicznie i z przeraźliwym hałasem. Felicja wzdrygnęła się silnie i spojrzała ku sufitowi.
      - Zdaje się, że możemy pozbyć się wątpliwości. Jeśli Wandzia nie dostała konwulsji, to znaczy, że rzeczywiście czegoś chce. Niech się sukcesorka ruszy!
      Zanim Dorotka, pełna buntu i niezdolna o poranku do działań błyskawicznych, pokonała schody, łomot na górze rozległ się jeszcze dwa razy. Ucichł, kiedy otworzyła drzwi, zapukawszy bardzo niemrawo i wyłącznie dla świętego spokoju, bo musiałaby walić pięścią i kopać, żeby dało się ją usłyszeć.
      Chrzestna babcia leżała jeszcze w łóżku i do produkcji dźwięków używała młota od krykieta na bardzo długim trzonku. Dorotka przypomniała sobie ten młot. Skąd się w ogóle wziął w domu, nie miała pojęcia, ale od wieków leżał na szafie i stanowił jakąś pamiątkę Felicji nie wiadomo po czym. Jakim sposobem chrzestna babcia go znalazła...?
      Nie musiała zadawać żadnych pytań w kwestii jej pragnień. Chrzestna babcia była wyraźnie rozdrażniona i zniecierpliwiona.
      - Czy to u was nie ma żadnej usługi? Nikt tu nie zrobi i nie przyniesie kawy z odrobiną mleka i miodu? Czekam i czekam i nic. Poproszę kawy, mocna musi być, ciepłe mleko i łyżeczka miodu, prawdziwego. Potem wstanę.
      - Rozpuszczalna...? - udało się Dorotce spytać.
      - No a na cóż mi farfocle, pewnie że rozpuszczalna!
      - Już przynoszę...
      Ledwie zdążyła zejść na dół, łomot na górze rozległ się ponownie. Na szczęście Sylwia, jak zwykle, odruchowo zagotowała już wodę i kawę można było od razu zaparzyć. Czasu wymagało tylko podgrzanie mleka.
      - Czym ona tam tak wali? - zirytowała się Felicja. -Odbierz jej to.
      - Cioci kij do krykieta - odparła Dorotka, pośpiesznie zapalając gaz pod małym rondelkiem.
      - Mój...? Oszalałaś...? Czy ja grywam w krykieta...?!
      - A czyj? - spytała zgryźliwie Sylwia, zaparzająca spokojnie herbatę. - Przecież nie mój, w żadne krykiety nigdy nie grywałam i Melania też nie. Leżał na szafie.
      - Trzeba go było stamtąd zabrać! Dorotka...!
      - Przecież idę! - rozzłościła się Dorotka. - Ona go trzyma w ręku, więc nie wiem, czy zabiorę. Mam jej wyrywać siłą...?
      Zabrała tacę z kawą, rondelkiem podgrzanego mleka i słoikiem miodu, dołożyła łyżeczkę, bo miała wrażenie, że coś tam o łyżeczce zostało powiedziane, i ponownie udała się na górę. W otwartych drzwiach swojego pokoju stała zaspana i rozczochrana Melania z wściekłym wyrazem twarzy.
      - Co tu się dzieje, do diabła, dlaczego wy nie reagujecie na te łomoty?! Co ona tam robi?! Dom się rozleci!
      Mając obie ręce zajęte, Dorotka mogła tylko wzruszyć ramionami. Klamkę nacisnęła łokciem, z pukania rezygnując całkowicie. Łomoty ucichły od razu.
      - Moje dziecko, jakaż ty powolna jesteś, a ja chciałam ciebie jeszcze poprosić, żebyś mi teczkę podała, tam leży, na tej półce pod oknem. Ja tak lubię sobie rano popatrzeć... I pod klapkę na wierzchu zajrzyj, czy tam jest mój długopis... Jak ty mi to dajesz, mleko w garnku...?! I łyżeczkę miodu, na cóż mi cały słoik, już by się rozpuściła! Zabierz to! Dorotka spróbowała się usprawiedliwić.
      - To z pośpiechu, chrzestna babciu, nie powiedziałaś wczoraj wieczorem, co ci będzie potrzebne...
      - Dziwnie tu u was, a ja się będę chciała potem wypąkać. Czy to jest możliwe?
      Przez moment Dorotka zastanawiała się, co tu właściwie nastąpiło. Chrzestna babcia zwariowała, czy ona sama źle słyszy. Może nagle zaczęła doznawać halucynacji akustycznych...?
      - Co będziesz chciała, chrzestna babciu...?
      - Wypąkać się, przecież mówię wyraźnie, czy to dla was rzecz nieznana?
       - Jak... wypąkać...?
      - Jak to jak, zwyczajnie! W wannie! Wannę macie, widziałam, bardzo staroświecka i mała, ale chyba się nada? Popłucz mi ją przedtem sterilem i gorącą wodą, to zabija baterie, i dwa ręczniki muszę mieć...
      - Ręczniki wczoraj powiesiłam w łazience - powiedziała słabo Dorotka, doszczętnie ogłuszona. Na słowo "baterie" błysnęło jej w umyśle jakieś skojarzenie z porażeniem prądem elektrycznym, jeśli się je zabije, może w ogóle wysiądzie cała instalacja... Poza tym, wanna była przedwojenna, wyjątkowo duża jak na obecne budownictwo, chyba że ktoś sobie robił indywidualnie...
      Od razu postanowiła nie myśleć na ten temat samodzielnie, na wszelki wypadek tylko uprzedzić ciotkę Felicję. Wycofała się z pokoju chrzestnej babci, spełniwszy jej życzenia i zaraz za drzwiami natknęła się na Melanię, rozwścieczoną przedwczesnym wyrwaniem ze snu i ruszającą do łazienki.
      - Niech się ciocia pośpieszy z myciem, bo ona się chce wypąkać - poradziła ponuro.
      Melania skamieniała.
      - Co...?
      - Wypąkać się chce.
      - Zwariowałaś...?!
      - Nie wiem. Tak powiedziała. - I co to znaczy?
      - Nie wiem. Jeszcze jej muszę popłukać wannę... Melania przyjrzała się siostrzenicy jakoś dziwnie i już bez słowa zniknęła w łazience.
      Pośpieszyła się rzeczywiście z prostej ciekawości. Miała szczery zamiar podejrzeć później, co też za obyczaje ta piekielna Wandzia Rojkówna przywiozła z Ameryki.
      - Jedno z dwojga - rzekła do sióstr, pijąc herbatę w kuchni. - Albo ona się chce zwyczajnie wykąpać, ale to mi się wydaje mało prawdopodobne... Albo też, jak by tu elegancko powiedzieć... Idzie o odpowietrzenie...
      - Masz na myśli puszczanie bąków? - zainteresowała się Sylwia.
      - Fonetycznie pasuje - wtrąciła Felicja w zadumie. -Dlaczego nie załatwi tej sprawy w wychodku...?
      - Może jej większa przestrzeń potrzebna? Jakiś impet temu nadaje albo co...? Dorotka... co ona tam robi?
      Dorotka zeszła właśnie na dół i dołączyła do porannej herbaty.
      - Wypłukałam jej tę wannę spirytusem salicylowym -oznajmiła z goryczą. - Żadnego sterilu, czy co to tam jest, nie mamy. I pokropiłam trochę cioci wodą kolońską, dla zapachu, może się nie połapie. Możecie mnie uważać za matoła, jeśli tak chcecie, ale zwracam wam uwagę, że matoł sam z siebie na swoje matolstwo nie poradzi. Nic więcej nie wymyśliłam.
      - A co z tymi bateriami? - spytała Felicja z lekkim niepokojem, pomijając na razie matołectwo Dorotki. - Wzięła ze sobą coś...?
      - Nie wiem. Jeszcze nie wyszła z pokoju.
      - Poczekajmy spokojnie i zobaczymy, zrobi krótkie spięcie czy nie - zaproponowała filozoficznie Melania. - Może się boi prądu w wannie i wyłączy wszystko.
      - Jeszcze działa - stwierdziła nieufnie Sylwia, obserwując elektryczny czajnik.
      Niezadowolenie Felicji rosło. W obliczu prezentowanych przez Wandzię osobliwości, siostry mogły zostać w domu, dobrowolnie, z pustej ciekawości, lub też pod przymusem, dla przeciwdziałania ewentualnym kataklizmom. Nie bardzo wiedziała, co zrobić.
      - Spadkobierczyni, idź no na górę, podejrzyj ją albo podsłuchaj. Nie muszę ci tłumaczyć, że to nieetycznie, bo sama wiesz, ale możemy chyba ratować życie i mienie...?
      - A wodę kolońską bądź uprzejma zdobywać z innych źródeł - przypomniała sobie Melania.
      - Ja w ogóle muszę wyjść - oznajmiła Dorotka dość blado, jednakże z rozpaczliwym cieniem stanowczości. - Wyjątkowo o dziesiątej mamy Greka i tylko dwa wykłady o idiomach. Mnie zależy i pójdę. Muszę się ubrać.
      - A ubieraj się, nikt ci nie zabrania. Tylko przedtem zobacz, co ona tam robi.
      - A potem kto ją będzie obsługiwał? - oburzyła się Sylwia. - Może ja, co?
      - Ty na wszelki wypadek zrób śniadanie, bo to potrafisz. Która pamięta, co oni tam jadają, w tych Stanach...?
      - Pół grejpfruta, jedno jajko i grzanki z dżemem pomarańczowym - zarządziła Melania. - Za plaster szynki już głowy nie dam. Dorotka, rusz się!
      W połowie ubraną Dorotkę ponownie wezwał na górę przeraźliwy łomot. Wcześniej doniosła na dół tylko informację, że w łazience woda się leje. O kiju krykietowym zapomniała i teraz Felicja złożyła sobie uroczystą przysięgę, że pozbędzie się dzisiaj gościa z domu chociażby tylko dla zabrania i ukrycia gdziekolwiek tego okropnego narzędzia.
      Chrzestna babcia, wyświeżona, uróżowana, w eleganckim szlafroku, miała pytania natury organizacyjnej.
      - Moje dziecko, czy to można u was na śniadanie zejść po domowemu? Czy to śniadanie już jest? Jak to miło być w rodzinie! Tam by trzeba ręczniki rozwiesić, ja przecież stara jestem, nie dam rady, a że też to nie macie zasłony do natrysku, a taką gumę do wanny przywiozłam, tylko ona frachtem idzie. Mogę już iść? A tę tacę zabierz od razu. A gdzie macie telefon, bo tu nigdzie nie widzę? Do Antosia trzeba zadzwonić, że przyjechałam szczęśliwie...
      Dalszy ciąg nastąpił przy śniadaniu i Felicja prawie przebaczyła drogiej Wandzi kij do krykieta.
      - Serek Filadelfia przywykłam jeść na śniadanie, a tosty...? Nie macie testera...?!
      Toster był, tylko przy dokonywaniu ostatnich obfitych zakupów Sylwia zapomniała o testowym chlebku. Serek Filadelfia również jej do głowy nie przyszedł. Brakowało soku z mango i takich cienkich płateczków pieczonej wołowiny, no, to nie pilne, właściwie na lunch, ale płatki kukurydziane przy śniadaniu niezbędne, mleko do nich surowe, odtłuszczane, najwyżej półtora procent...
      - Doskonale, wszystko się kupi - zapewniła Felicja z radosnym uśmiechem. - Sama pójdziesz z Sylwią, do Billi pojedziecie, tam jest wszystko. Wybierzesz, co zechcesz.
      - Sok z mango, to ja nie wiem... - zawahała się Sylwia. - Chyba na Polnej...
      - O ile wiem, nie ma zakazu kupowania na Polnej...? Możecie jechać i tam!
      Zdumiewająca wielkoduszność finansowa najstarszej siostry najbardziej zaintrygowała Melanię. Nic nie mówiąc, spoglądała podejrzliwym okiem. Sylwia podejrzeń nie miała, ucieszyła się nawet, uwielbiała zakupy bez ograniczeń, a dzięki tej całej Wandzi mogła przeżyć dodatkową przyjemność. Reszta jej nie obchodziła. Dorotka prawie nie słuchała tej spożywczej dyskusji aż do chwili, kiedy padło kategoryczne życzenie pod jej adresem.
      - Ależ jak to taksówką, a ten narzeczony mojej wnusi? Taki miły chłopiec, taki uczynny i rozumny, zawiezie nas przecież? I pomoże, od czegóż oni są, ci młodzi? Trzeba mu, powiedzieć, żeby przyjechał...
      Pod pozorem sprzątania ze stołu Felicja ściągnęła Dorotkę do kuchni.
      - Skąd go wytrzasnęłaś, tego chłopaka?
      - Z radio-taxi - mruknęła Dorotka.
      - Kto za to zapłacił?
      - A jak się cioci zdaje...?
      - Nic mi się nie zdaje, nie mam teraz czasu na zgadywanki. Kto? Ty czy ona?
       - No pewnie, że ja.
      - Na wszelki wypadek zamów go jeszcze raz i niech udaje narzeczonego. Na... czekaj... kiedy ona chce żreć ten lunch...? Pierwsza...? Wpół do drugiej...? Na jedenastą, no, kwadrans po. Dzwoń!
      - Ja muszę już wyj ść.. .
      - Zdążysz. Dzwoń od Melanii. Ja tu wyłączę aparat, niech ona nie słyszy.
      Kręcąc numer radio-taxi, Dorotka rozpaczliwie usiłowała przypomnieć sobie numer taksówki Jacka. Jacek Woliń-ski, to wiedziała, ale oni tam raczej operują numerami...
      Nagle, w ostatniej chwili, wróciła jej pamięć. Siedemdziesiąt, wiek ciotki Felicji, błysnęło jej to na moment, kiedy wsiadała. Dobra, uprze się akurat przy tym wozie...
      Udało jej się załatwić zamówienie nawet bez wielkich trudności. Taksówka numer 70 była dostępna, pracowała już od pół godziny, kierowca się zgłosił. Proszę bardzo, chce, niech ma, klient nasz pan, Jacek Woliński przyjedzie o jedenastej piętnaście pod wskazany adres.
      Odłożyła słuchawkę i zawahała się. No dobrze, przyjedzie i prawdopodobnie zachowa się jak normalny, zawodowy kierowca. Zdementuje kwestię narzeczeńsrwa, włączy licznik, będzie oczekiwał stosownej zapłaty, nie zażąda jej zapewne brutalnie i ordynarnie, ale w każdym razie sprawa pieniędzy wyjdzie na jaw, a co to za narzeczony, który swoją najdroższą wozi za forsę! Zapłacić mu, oczywiście, trzeba, diabli wiedzą ile, jest to w końcu jego praca zarobkowa... Jak ona ma to załatwić na odległość?
      Nie zastanawiając się wcale nad przyczynami, dla których usiłuje ukryć przed chrzestną babcią zjawisko tak normalne, jak istnienie taksówek, w których niekoniecznie muszą jeździć sami narzeczeni, przekonana głęboko o konieczności zachowania tego prostego faktu w tajemnicy, zdenerwowana własną bezradnością, włączyła w problem Felicję.
      - Tylko, ciociu, on taki mój narzeczony, jak i minister komunikacji. To chrzestna babcia wymyśliła. I kto mu zapłaci tym razem...?
      Felicja również musiała nieco zgłupieć, bo i jej się wydawało, że owa jazda po mieście powinna mieć charakter prywatny. Przynajmniej na razie. Później się to wyjaśni, a tymczasem niech tak zostanie, ta cała Wandzia prezentuje sobą coś takiego, że nie wiadomo, jak to rozumieć, więc chyba Dorotka ma rację...
      Decyzję podjęła od razu, chociaż z bólem serca.
      - Przywiezie je tu przecież z powrotem, nie? Ja zapłacę. Napisz mu kartkę, żeby się od nich nie upominał. I niech udaje narzeczonego...
      Bez chwili namysłu Dorotka odpracowała korespondencję. "Błagam cię!" - napisała, nie zważając już na pewność, że zostanie to niewątpliwie przeczytane co najmniej przez jedną z ciotek. - "Ona się upiera przy narzeczonym, nie zaprzeczaj, bo nie wiemy, co by z tego wynikło. Ona się rano wypąkuje. I ukryj licznik, ciotka Felicja zapłaci ukradkiem, a jeśli za mało, to ja ci później dołożę. Błagam cię!!!" Niezmiernie zadowolona z pozbycia się największego kłopotu, Felicja prawie pochwaliła Dorotkę i spuściła ją z łańcucha. Wciąż na wszelki wypadek, niepewna, czy chrzestna babcia nie zażąda kolejnych usług, Dorotka prawie wykradła się z.domu. Grek od idiomów był prawdziwy, rzeczywiście zależało jej na nim ogromnie.
      Melania doskonale czuła, że Felicja pragnie opróżnić dom i zostać sama. Utrudniłaby jej to, trochę tak sobie, na złość, a trochę z ciekawości, ale umówiona była służbowo i na zaniedbania nie mogła sobie pozwolić. Wyszła nawet wcześniej, niż musiała, zdecydowana wrócić jak najszybciej.
      Jacek Woliński podjechał pod furtkę dokładnie według zlecenia, nawet na trzy minuty przed czasem. Ciekawiło go, co będzie, i nie poczuł się zawiedziony. Z domu wyszły trzy znane mu już, mocno starsze panie, dwie chude i jedna gruba, wyskoczył elegancko i otworzył drzwiczki, dwie panie wsiadły, a trzecia została, wszystkie przywitały się z nim nader kordialnie, i ta trzecia, przy okazji całowania dłoni, wetknęła mu do ręki jakąś karteczkę, złożoną w kostkę.
      - Przeczytaj od razu! - syknęła półgębkiem.
      Jacek spełnił polecenie i z trudem powstrzymał wybuch śmiechu. Zgroza, zawarta w komunikacie "ona się rano wypąkuje", omal nie odebrała mu władzy w rękach i nogach. Tłumiąc rozweselenie, zdołał ruszyć.
      - Dokąd panie każą? - wrzasnął potężnie, bo amerykańska chrzestna babcia zaczęła już swoje i należało ją przekrzyczeć.
      - Do takiego marketu wielkiego, co tam podobno wszystko jest, jakże on się nazywa, ale wy to chyba wiecie, co to za szczęście, że się czasy zmieniły, bo przedtem, to słyszałam, nic nie było, kartofle tylko, ale Polska kraj zbożowy, koniecznie, koniecznie, musimy na wieś pojechać...
      - To nie teraz - powiedziała Sylwia na nieustającym podkładzie akustycznym, z lekkim sieknięciem pochylając się do przodu, w kierunku ucha Jacka. - Teraz najpierw do Billi, a potem chyba na Polną, na bazar, a potem to już nie wiem gdzie, ale może do domu...
      - ...seler naciowy, a tobie serka do niego nie radzę moja kochana, sałatę to bym wolała głowiastą, ona czystsza, i szimsy chyba tu macie...
      Zastanawiając się, co też ta Amerykanka może mieć na myśli, chipsy czy schrimsy, czyli krewetki, dziko rozweselony Jacek posłusznie jechał na Chełmską, do Billi...
      
      * * *
      Osamotniona w domu Felicja natychmiast usiadła przy telefonie. Numer już miała, na ustalaniu go spędziła bez mała pół nocy, ale wreszcie znalazła. Od wieków już, nie ufając pamięci, nabrała zwyczaju zapisywania sobie wszystkiego, głównie nazwisk i dat, i nazwisko notariusza, który się z nimi kontaktował, również gdzieś miała. Do zdobycia jego numeru telefonu list Wojciechowskiego nie był jej wcale potrzebny.
      Już po kwadransie, wypełnionym pomyłkami i sygnałem zajętości, uzyskała połączenie. Umówiła się na jutro. Nic więcej do szczęścia na razie jej nie brakowało, wpadającą ze zdyszanym pośpiechem Melanię powitała uśmiechem satysfakcji.
      - Cóżeś taka zadowolona? - spytała Melania podejrzliwie. - Wyglądasz jak kot, który zeżarł śmietankę...
      - Żadnych kotów! - zastrzegła się Felicja odruchowo.
      - ...chociaż osobiście nie jestem pewna, czy koty nie wolą ryb...
      - ...chociaż osobiście nie jestem pewna, czy nie wolałabym kota niż Wandzi Rojkówny. W życiu nie przyszłoby mi do głowy, że będziemy ją miały na karku.
      - Nie ma jej...?
      - Pojechały do sklepu.
      Melania odwiesiła futro i zdjęła kozaczki. Z torebką w ręku i aktówką pod pachą weszła za Felicją do kuchni.
      - Słuchaj, coś mi się widzi, że, jak dotąd, ona nie wydała ani grosza. Ma w końcu forsę czy nie? Odsuń się, chcę herbaty.
      - Sama jestem ciekawa, chociaż gówno mnie to obchodzi - odparła Felicja, otwierając zmywarkę do naczyń. -Zaraz, czekaj, włączę pralkę, bo już pełna. Gdzie proszek? Kto, do diabła, schował proszek?!
      - Tu stoi, czy ty już zupełnie ślepa jesteś...? Organizacyjnie zawszę byłaś idiotką. Można było najpierw włączyć wodę, a potem się tu kotłować.
      - Nie umrzesz chyba z pragnienia przez te dwie minuty...? Nie lubię, jak mi się coś przestawia. Proszek ma stać tu, a nie gdzieś tam. Wiem, gdzie mam sięgnąć ręką...
      - Sięgniesz obok i też dobrze...
      - A jak ja nie chcę sięgać obok...?!
      - Sięgaj, do diabła, gdzie ci się podoba! Zamknij to w każdym razie! I włącz!
      - Też możesz włączyć, paraliż cię nie tknął. Nie masz już w całym domu innego miejsca dla siebie, tylko tę kuchnię? Zdaje się, że zostawiłaś sobie cały pokój?
      - Odczep się od mojego pokoju, ja ci twojego nie wymawiam. Herbatę mam tutaj. Możesz wreszcie stąd odejść?
      - Mogę. Zrób herbatę i dla mnie.
      Nie zamierzając kłócić się z najstarszą siostrą akurat teraz i chcąc wrócić do właściwego tematu, Melania nalała wody, prztyknęła czajnikiem i wypłukała imbryczek. Zajrzała do metalowego pudełka z mieszanką.
      - Herbata nam wychodzi - oznajmiła, odmierzając cztery czubate łyżeczki. - Mamy więcej czy trzeba będzie pogonić Dorotkę?
      - Co tak nagle zaczęłaś o nią dbać? Nawet jeśli, do sklepu niedaleko.
      - Nie mają tu jaśminowej. Pytam, do cholery, nie możesz normalnie odpowiadać? Nie wiem, co Sylwia kupiła wczoraj...
      - Nie wczoraj, tylko przedwczoraj.
      - Wszystko jedno. Nie kupiła herbaty?
      - Kto tak powiedział? Kupiła. Zauważyłabym, gdyby nie.
      - I gdzie ona jest?
      - Kto, Sylwia? Pojechała z Wandzią.
      - Kretynka i chyba cholery z tobą dostanę. Nie Sylwia, tylko herbata. Gdzie ona jest, ta świeżo kupiona?
      - A skąd ja mam to wiedzieć? W którejś szafce, przypuszczam. Zanim zużyjemy tę z pudełka, Sylwia zdąży wrócić, więc co cię to właściwie obchodzi?
      Melania pomyślała, że Felicja ma rację, rzeczywiście, Sylwia zdąży wrócić, co ją zatem obchodzi, gdzie wepchnęła zapas herbaty, sama ją znajdzie. Pohamowała rosnącą furię. Wyraźne zadowolenie Felicji wciąż wydawało się jej podejrzane.
      - Z tego wszystkiego zapomniałam, o co mi chodziło -mruknęła z resztkami gniewu, kiedy już obie siedziały przy stole i popijały ulubiony napój. - A, wiem! Słuchaj, jak myślisz? Czy ta Wandzia udaje idiotkę, czy rzeczywiście jest? - Moim zdaniem udaje - odparła Felicja beztrosko. -Ale głowy za to nie dam.
      - A co z tym wypąkaniem? Naprawdę tym sposobem likwiduje wzdęcie? Ogólnie biorąc, czytałam, że dla starszych osób jest szkodliwe i niewskazane... Felicja zachichotała.
       - Ty chyba głupia jesteś? Młodziutka się znalazła... Wzdęcie sama masz w głowie i nie rób z siebie oślicy większej niż jesteś. Wandzia mówi po polsku doskonale, bez żadnego akcentu, ale nie wymagajmy od niej za wiele. Ona jednak mimo wszystko, chciała się zwyczajnie wykąpać. W wannie. Przez tyle lat w obcym kraju jakieś słowa mogły się jej pomylić. Bóg raczy wiedzieć, kto to był ten jej mąż, który z nią rozmawiał po polsku. - Sądzisz, że kaleczył język...?
       - Nic nie sądzę. Diabli go wiedzą. Sądzę, że samej Wandzi mogło się pokręcić. I te baterie, kazała Dorotce myć wannę, może to były zwyczajne bakterie? Wiesz nie gorzej ode mnie, że oni tam mają fioła na tle higieny. Melania poczuła niezadowolenie z samej siebie, mogła to wszystko odgadnąć bez pomocy Felicji. Zmylił ją doskonały, czysto polski akcent Wandzi, Polacy na obczyźnie rzadko go zachowują, przeważnie mówią po polsku z angielska, No tak, ale Wandzia po angielsku do dziś dnia się nie nauczyła, środowisko, z którym mogła rozmawiać, wywarło swój wpływ, szczególnie jeśli nikogo nie dopuściła do słowa... - Nie pamiętasz przypadkiem, czy ona była głupia także za młodu? - spytała, usiłując nie ujawniać skruchy. - Dziecko, nie dziecko, ale coś ci może wpadło w ucho i pamięć?
      - Wiem, że była bogata - odparła Felicja, zamyślając się.
      - Te świecidełka na niej... Diamenty to były, o ile pamiętam. I jej ojciec, taki gruby, miał coś w sobie... Teraz oceniam to jako pewność siebie, biedni ludzie tego nie miewają, chyba że są naukowcami. Do ostatniego tchu gotowa jestem upierać się, że naukowiec to nie był.
      - A Wandzia...?
      - Co Wandzia? Jako naukowiec, mam wrażenie, że odpada...?
      - Nie wygłupiaj się. Bogata z domu, bogata z męża... I co, my teraz mamy za nią płacić?
      - Dużo się na razie jeszcze nie napłaciłaś...?
      - A ty?
      - Ja też nie. Poza tym żarciem, które Sylwia kupiła i nie wiem, czy się na coś przyda.
      - Marcinek zeżre wszystko. Ale ciekawa jestem, ile wytrzyma Dorotka...
      Popatrzyły na siebie wzajemnie. W wyrazie ich oczu było wszystko, i złośliwa ciekawość, i wzajemne zrozumienie, i głębokie zainteresowanie na tle "czy też się Dorotce opłaci...?", i nawet odrobina wzgardliwego współczucia. Poza wszystkim, Dorotka stanowiła coś w rodzaju polisy ubezpieczeniowej na przyszłość, jej znajomość języków obcych, dotychczas niedostatecznie wykorzystywana, mogła oznaczać wielkie pieniądze. Nadzieję na jeszcze większe pieniądze prezentowała sobą Wandzia z domu Rojkówna. Pod warunkiem, że te pieniądze rzeczywiście miała... - Szczerze mówiąc, jestem ciekawa - wyznała Melania.
      - Z głodu nie umrę, przy odrobinie uporu mogłabym nawet wyjść za mąż, chociaż nie wiem po co. Pisać reportaże i felietony mogę nawet do końca życia...
      - Jesteś pewna, że nie dostaniesz sklerozy? - przerwała jej Felicja z jadowitą życzliwością.
       - Myślisz, że to rodzinne albo zaraźliwe? Nie mam nałogów, emerytura jakoś mi wystarczy. Ale ciekawa mogę być?
      - Możesz - przyzwoliła Felicja.
      - No to jestem. Cholera. Nie mówię, że zaraz, dziś czy jutro, jednakże chciałabym się dowiedzieć, co właściwe ta zołza, Wandzię mam na myśli, chce osiągnąć i o co jej chodzi. Robi wrażenie wariatki. Że też, do diabła, musiałaś zgubić list od Wojciechowskiego...!
      - I co by ci dał list od Wojciechowskiego?
      - Coś tam może by się dało odczytać między wierszami i jakieś wnioski wyciągnąć. I jego adres był chyba na kopercię. Można by napisać albo zadzwonić. Nie pamiętam, podał tam swój numer telefonu?
      - Nie wiem. Też nie pamiętam. Ale Wandzia coś tu już wykrzykiwała, że chce dzwonić do Antosia. Musi mieć jego numer.
      Melania przez chwilę rozważała sprawę w milczeniu.
      - Głupio trochę - oceniła. - Zadzwonić i tak od razu wywalić kawę na ławę? Czy ta Wandzia ma pieniądze i kto ją powinien utrzymywać? Nietaktowne pytanie. Albo jeszcze gorzej, jeśli ma, to jak z niej wyrwać? Istne harpie!
      - Nikt ci nie każe dzwonić - zwróciła jej uwagę Felicja, wzruszając ramionami. - Zobaczymy, co będzie dalej...
      - A, właśnie! Rany boskie!
      Gwałtownie zerwała się z krzesła. Zaskoczona Melania podniosła się również.
      - Co się stało?
      Felicja już pędziła ku drzwiom.
      - Zapomniałam jej zabrać ten kij...!
      Melanię aż dreszcz przeleciał na myśl, że dzisiejsze rozrywki akustyczne mogłyby się powtarzać, kto wie czy nie codziennie. Pozbierała swoje rzeczy i podążyła za siostrą aa górę.
      W pokoju Sylwii i Dorotki, teraz przydzielonym Wandzi, kija do krykieta nie było. Nie leżał ani na szafie, ani pod żadnym łóżkiem. Stojąc na środku pomieszczenia, Felicja bezradnie rozglądała się dookoła.
      - Gdzie, na litość boską, ona mogła go schować? Do sklepu przecież nie zabrała, zauważyłabym, gdyby wsiadała z nim do taksówki! I na dół nie zniosła...
      - To duże - zauważyła Melania. - Nie wszędzie się zmieści. Poszukajmy porządnie, mnie też on interesuje.
      Zajrzały do szaf i za meble, Felicja obmacała szuflady komody, Melania położyła się na podłodze i z tej pozycji sprawdziła, czy nie widać gdzieś drewnianego młota albo wystającego skądś trzonka. Przetrząsnęły odzież, częściowo leżącą na tapczanie Dorotki, bo nie było jej gdzie schować. Kij znikł, niczym senne widziadło.
      - To jest po prostu niemożliwe! - zdenerwowała się Felicja. - Specjalnie pozbyłam się jej z domu, żeby zabrać ten drąg!...
      - A, to dlatego...! - wyrwało się Melanii.
      - Co dlatego?
      - Nic, nic. Rzeczywiście, co ona z nim zrobiła...? Czekaj, sprawdzę w łazience.
      W łazience również kija nie było. Wyszły do holu i popatrzyły na siebie, stropione.
      - Nie wyrzuciła go chyba za okno...? - powiedziała Melania niepewnie.
      Felicja mimo woli wyjrzała przez uchylone okno i dostrzegła nadjeżdżającą taksówkę.
      - No to koniec. Już wracają. Jedyna nadzieja, że ona też nie wie, gdzie go wtryniła, i może nie znajdzie. Idę na dół, a ty się tu jeszcze rozejrzyj...
      
      * * *
      - To jakże to, to wy nie macie telefonu Antosia? - spytała przy kolacji chrzestna babcia, zmartwiona i oburzona. - Ja też nie mam, on był w pamięci mojej słuchawki zapisany, ja nawet nie wiem, jakie tam szyfry były, a słuchawka w Nowym Jorku została. Ale Antoś wszak mówił, że w liście podał i wy tu macie. To jakże to...?
      Odpowiedziało jej milczenie kamienne. Żadna z sióstr nie miała ochoty wyznać, że list od Antosia tajemniczo przepadł, a Dorotka jeszcze nie była pewna, jaką decyzje, powinna podjąć. Oddać im ten list podstępnie czy ukryć go na zawsze...? Poza wszystkim, doskonale wiedziała, że żadnego numeru telefonu tam nie ma, Wojciechowski nie podał, może zapomniał, a może chciał uniknąć rozmów z kochaną Wandzią, co nie zdziwiłoby nikogo. W każdym razie... No dobrze, niech mają.
      Chrzestna babcia niezdolna była długo czekać na odpowiedź.
      - A notariusz, to on już musi mieć, a do tego notariusza trzeba mnie zawieźć, wszystko musze, uporządkować, jutro najlepiej, ten narzeczony Dorotki, bardzo miły chłopiec, on mnie zawiezie, a was przy tym nie potrzebuje, i tak wam wszystko powiem, jak zarządziłam. Od razu nawet powiem, dla was będzie. Jutro sobie życzę. I numer do Antosia wezmę od niego, bo to nigdy nie wiadomo, Antoś ze zdrowiem nie najlepiej, taki nerwowy się zrobił ostatnimi czasy i nigdy nie wiadomo, może być wywał albo zalew, a ja mam z nim takie różne interesy...
      Nie słuchając dalszego ciągu, odrobinę oszołomiona wywałem i zalewem, Dorotka delikatnie podniosła się z krzesła i opuściła salon. Do wizyty w łazience miała prawo i nawet nie musiała zabierać tam ze sobą pustych szklanek. Wyciągnęła list zza sedesu, odczekała chwilę, z kopertą w ręku udała się do kuchni, nalała wody do czajnika, prztyknęła, zabrała tacę i wróciła do stołu, list zostawiając na blacie kredensu.
      Wiedziała, którą ciotkę wybrać. Chrzestna babcia gadała o Antosiu, jego żonie, dzieciach i wnukach, które to wnuki były niedobre i nie chciały starszych osób odwiedzać. Za jej plecami Dorotka mrugnęła do Felicji i oczami wskazała drzwi. Felicja zareagowała błyskawicznie.
      - Pomogę ci - powiedziała, zrywając się z miejsca. - Zaparzę jaśminową...
      Chrzestna babcia zmieniła temat, nie stawiając nawet kropki po zdaniu.
       - ... a tam białe wino mamy, kupiłyśmy, to tak miło wieczorkiem na deser białego wina się napić, ono lżejsze niż czerwone, to przynieście dziewczynki, kieliszki to nie takie, inne macie chyba...?
      - No...? - spytała z lekkim niepokojem Felicja, odwracając się ku Dorotce już w drzwiach kuchennych.
      Dorotka odstawiła tacę na blat koło zlewozmywaka.
      - List - rzekła ponuro, czyniąc gest brodą. - Był za sedesem. Upuściłam mydło i zobaczyłam go przy okazji. Trochę mokry, zdaje się, że tam kapie. Ciocia go czytała w łazience?
      Felicja obejrzała się i chwyciła kopertę. Sprawdziła, owszem, to był zaginiony list od Wojciechowskiego. Nie miała na kogo zwalać winy, pamiętała o naderwanej umywalce, Marcinek jeszcze do pracy nie przystąpił, zaledwie ją raz obejrzał. Istotnie, chyba poszła tam spojrzeć z listem w ręku...
      - Czytałaś go?
      - Nie zdążyłam. Nawet nie zgadłam od razu, że to ten, ale tam jest nadawca.
      W gruncie rzeczy Dorotka nie lubiła łgarstw. Wiedziona odruchami zazwyczaj mówiła prawdę i wolała ją mówić, ale teraz kwestię listu obmyśliła sobie z góry, kierując się logiką: Nie dorosła jeszcze do stawiania ciotkom spokojnego oporu, awanturami denerwowała się okropnie, a do znoszenia złośliwych krytyk i gniotącego potępienia nie miała już siły. Z dwojga złego wybrała obłudę.
      - Wyjmij te wysokie kieliszki - powiedziała Felicja, nie komentując sprawy swoich lektur. - Czy one wstawiły to wino do lodówki? Przecież nie będziemy piły ciepłego, chyba że grzane, ale jak grzane, to czerwone, a skoro ona chce białe...
      - Nie miałam kiedy się zapytać - przerwała jej Dorotka, pobrzękując szkłem. - Jak było z rachunkiem za taksówkę? Kto zapłacił?
      - Ja. Przyzwoicie. Chociaż o mało mnie szlag nie trafił, co ci strzeliło do głowy z tym narzeczonym, musiałaś chłopaka od razu podrywać...?
      - Wcale go nie podrywałam, pomógł mi na lotnisku dobrowolnie, z litości...
      Felicja jej nie słuchała.
      - Ten drąg gdzieś przepadł. Też nie miałam kiedy ci 0 tym powiedzieć, nie mogłaś wrócić trochę wcześniej? Gdzie ty się błąkasz po mieście? Rób sobie, co chcesz, nie wiem, gdzie ona go schowała, obie z Melanią szukałyśmy, masz go jej zabrać, jeśli się znajdzie! Siłą albo podstępem, albo jak ci się podoba. Zimne, chwalić Boga... Korkociąg jest na stole, nie szukaj. Weź orzeszki i zrób herbatę.
      - Zaraz, a co to było, ten wywar... nie, wywal...
      - Sama jestem ciekawa, co ona jeszcze powie. Nie zawracaj mi teraz głowy.
      Kiedy Dorotka wkroczyła z herbatą, list ód Wojciechow-skiego zdążył już zmartwić chrzestną babcię i dyskusja na temat wizyty u notariusza była w pełnym toku. Należało znów zamówić Jacka. Felicja, mówiąc równocześnie z Wandzią, . nalegała na odłożenie wizyty do pojutrza, z notariuszem trzeba przedtem uzgodnić termin przez telefon, jutro zadzwonić i na pojutrze się umówić. Wandzia miała nad nią tę przewagę, że, mówiąc sama, słyszała równocześnie głosy świata, do czego Felicja nie była zdolna, zgadzała się ze zdaniem rozmówcy, lub też protestowała, czyniła to jednakże z lekkim opóźnieniem i niedokładnie było wiadome, czego jej "tak" i "nie" dotyczy. Felicja rozmówcy nie słuchała wcale, traktując go jak coś w rodzaju podkładu muzycznego i nie miała pojęcia, jaki skutek dały jej perswazje.
      Dowiedziała się tego później, kiedy chrzestna babcia postanowiła przygotować się do snu i udała się na górę, żabie* rając ze sobą Dorotkę. Sylwia opuściła towarzystwo jako pierwsza, bo o dziewiątej wieczorem oczy jej się same zamykały. Przy stole zostały tylko Felicja i Melania.
      - W ogóle nie słuchałam tego jej ględzenia - powiedziała Felicja. - Było w tym coś ważnego?
      - Jak zwykle - odparła cierpko Melania. - Z reguły nie słuchasz, co się do ciebie mówi.
      - Bzdura. Jak mnie interesuje, to słucham.
      - Wobec tego niewiele cię interesuje...
      - Przestań bredzić! Jedzie jutro do tego notariusza czy nie?
      Okazji do drażnienia siostry Melania nie zamierzała zmarnować.
      - Ale zęby ma zrobione fenomenalnie - rzekła z westchnieniem szczerego podziwu. - Widziałaś, jak rąbała orzeszki i migdały? Tylko jej chrupało! To się nazywa szczęka...!
      - Może ma inplanty. Czekaj, na co to ten Antoś jest chory? Na wywar...? Nie, to Dorotka mnie zmyliła...
      - Na wywał i zalew. Ciekawe, czy to przejęzyczenie jednorazowe, czy trwałe. Ja chyba zacznę sobie zapisywać.
      - A zapisuj, jak chcesz. Pytam, co z notariuszem? Na co się zdecydowała?
      - Trzeba było słuchać, chociażby z prostej grzeczności, tobyś wiedziała.
      - Ale nie słuchałam...
      - Ja też mogłam nie słuchać.
      - Ale słuchałaś!
      - Kto tak powiedział? Mogłam tylko udawać, że słucham. Szczególnie że mówiłyście równocześnie...
      - Nic podobnego. To ona wpada w słowo i nie dopuszcza nikogo do głosu...
      - Ty też.
      - Nonsens! Głupia smarkata jesteś!
      - Bóg ci zapłać za dobre słowo...
      - Odpowiesz mi wreszcie czy nie?!
      Odpowiedzi na swoje pytanie Felicja nie doczekałaby się zapewne aż do jutra, bo Melanii sytuacja podobała się coraz bardziej, ale z góry zeszła Dorotka. Wyjaśniła rzecz od razu.
      - Nie, namyśliła się, że jutro zadzwoni, a umówi się z nim na piątek, pojutrze. Znalazła jego numer w notesie, Czy ja bym mogła trochę sobie popracować?
      - A czy ktoś ci przeszkadza? - zdziwiła się Felicja, -Zrób herbatę i pracuj sobie.
      - A co robisz? - zainteresowała się Melania.
      - Sama nie wiem - odparła smętnie Dorotka. - Jakiś kretyn przetłumaczył norweski tekst o drewnie. Nie wiem kto; bo nie dostałam strony tytułowej z nazwiskiem, ale tyle on umie po norwesku, co ja po chińsku...
      - Co ty powiesz, to chińskiego jeszcze nie znasz? - zdziwiła się Felicja ponownie, tym razem drwiąco, i obie z Melanią zachichotały, zdaniem Dorotki zupełnie idiotycznie. W swojej znajomości języków obcych nie widziała nic śmiesznego, a tym bardziej nic nagannego, o co im chodziło? Miała znać ten chiński czy nie?
      Nie chciało jej się teraz dyskutować z nimi i rozstrzygać kwestii. Poszła do kuchni, wróciła z herbatą dla nich i dla siebie, rozłożyła na stoliku turystycznym różnojęzyczne teksty i usiadła na kanapie. Dokładnie w tym momencie rozległ się potężny łomot, dobiegający z góry.
      - Na litość boską...! - jęknęła Felicja.
      - Znalazła ten drąg - odgadła Melania. - Lećże do niej, bo niepotrzebnie obudzi Sylwię.
      - I zabierz jej tego pagaja...!
      Z początkami histerycznej furii Dorotka popędziła po schodach. Chrzestna babcia leżała w łóżku i czytała książkę. Kija krykietowego nie było nigdzie widać.
      - Moje dziecko, przynieś mi z łazienki taki waporek we flakoniku, niebieski on, albo może zielony, do sprejania. Niech on sobie tu przy mnie stoi.
      Jedyne co można było w łazience określić mianem flakonika do sprejania, Dorotka odgadła, że ma to być jakiś zapach w spray'u, czyli psikany, po pierwsze było różowe, a po drugie miało kształt krótkiej, grubej rury. Przyniosła to. Okazało się, że odgadła trafnie, chrzestna babcia podziękowała jej wylewnie i poprosiła o podanie tych drugich okularów, które zostały tam, na stoliczku pod oknem. Dorotka podała.
      Ledwie zdążyła zejść na dół, łomot wybuchł ponownie. Nie słuchając wściekłych syków ciotek, żądających kategorycznie odebrania Wandzi kija, zawróciła na górę.
      Chrzestna babcia zrobiła się lekko rozdrażniona.
      - Jakoś tu ciągnie od tego okna, przymknij trochę, moje dziecko, ale całkiem nie zamykaj, tak zrób jakoś, żeby wiało w drugą stronę, a nie prosto na mnie. Niedobre te okna macie, górą ich nie można uchylić, a jakby złoczyńca jakiś, to gorzej dla niego...
      Bez słowa, a za to z mglistym wyobrażeniem złoczyńcy, który by wdarł się na piętro i chrzestną babcię uciszył radykalnie, Dorotka spełniła polecenie. Zmieniła ustawienie skrzydeł okiennych i zabezpieczyła to uchylone dwoma kwiatkami w doniczkach, bo innej możliwości nie było. Znów zeszła na dół.
      - Gdzie drąg? - warknęła Felicja.
      Dorotka, nie siadając jeszcze na kanapie, przez chwilę patrzyła w sufit i nadsłuchiwała.
      - Nie wiem. Ona chyba na nim śpi. W rękach trzyma książkę, to co miałam zrobić?
      - Jak załomocze jeszcze raz, leć na górę szybciej - poradziła Melania. - Może nie zdąży go schować.
      - Może zatem najlepiej czatować po prostu pode drzwiami? - spytała Dorotka zgryźliwie i usiadła. Felicji pomysł się spodobał.
      - Dlaczego nie? Możesz przecież wziąć te papiery i tam usiąść, chociażby na podłodze. Albo na stołku z łazienki...
      - Weź ode mnie stojącą lampę - podsunęła Melania. -Tę z kąta.
      - I pod tyłek podłóż poduszkę, to ci nie będzie twardo... Dorotka patrzyła na nie, niepewna, czy ma to wszystko traktować poważnie. Sprawę rozstrzygnęła chrzestna babcia, eksplodując dźwiękami z góry.
      - Cholery dostanę - powiedziała Melania głośno i z głębokim przekonaniem.
      Chrzestna babcia znów trzymała w rękach wyłącznie książkę. W Dorotce niemal mignął podziw dla jej zdumiewającej zręczności. Jak też nadążała z ukrywaniem narzędzia...? Siłą woli przecież nie mogła tak łomotać!
      - Moje dziecko, uchyl to okno porządniej, wcale powietrze nie leci. I przestaw mi termofor na jedynkę, za mocno już grzeje. Czyście patrzyły w telwizji, jaka jutro pogoda?
      Dorotka rozwarła zaciśnięte zęby.
      - Nie wiem. Zdaje się, że nie.
      - To tak nie można, zawsze trzeba popatrzeć, ktoś tego musi pilnować, bo inaczej całkiem nie wiadomo, czego się spodziewać. Niedobra ta książka, wcale mnie nie interesuje, musisz mi jutro znaleźć inną. Czasopisma już wolę, podaj mi to kolorowe, tam leży...
      - Czy nie mamy w domu jakich proszków nasennych? -spytała Melania na dole. - Ona chyba cierpi na bezsenność.
      - Wolałabym, żeby cierpiała trochę ciszej - skrytykowała Felicja. - Mieć nie mamy, ale można kupić. Chociażby w nocnej aptece...
      - Teraz zaraz? Nie da się, to sprzedają na recepty.
      - No to trudno, hrabianka na spadek musi zapracować. Nic za darmo.
      - Trzeba oglądać pogodę w telewizji - oznajmiła Dorotka i usiadła na kanapie. - Mogę oglądać, jak jestem w domu, ale jak mnie nie ma...
      - To niech ona sama ogląda - mruknęła Melania.
      - Sylwia może - zarządziła Felicja. - Ona lubi... Kolejny łomot wstrząsnął domem dokładnie po sześciu minutach. Dorotka zdążyła ogłuchnąć na gadanie ciotek, przeczytać uważnie całe trzy zdania i znaleźć dwa błędy.
      - Nie idę...! - warknęła dziko i nagle zmieniła decyzję. - Albo dobrze, idę. I już tam zostanę!
      Błyskawicznie zebrała swoje papiery i popędziła na górę. Chrzestna babcia tym razem stwierdziła z niezadowoleniem, że to czasopismo jest do bani i życzy sobie innego. Dorotka zeszła na dół po cały stos tygodników i miesięczników, nie bacząc, iż niektóre pochodzą z ubiegłego roku, przyniosła to, po czym zajęła posterunek na podeście klatki schodowej. Stołkowi łazienkowemu dała spokój, zabrała tylko lampę i poduszkę z pokoju Melanii i usiadła na ostatnim stopniu. Od tego momentu z pokoju chrzestnej babci nie dobiegł najlżejszy dźwięk. Idąca w końcu spać Melania natknęła się na swoją siostrzenicę, dość wygodnie siedzącą na schodach, pogrążoną w pracy i wyraźnie rozweseloną.
      - I co się tak cieszy? - spytała podejrzliwie, bo zadowolona Dorotka aż korciła, żeby ją trochę przydeptać.
      - Nic takiego - odparła Dorotka beztrosko. - Chude drzewo mniej się wije. A naprawdę suche drewno mniej się wygina, jedyne właściwe słowo, to "mniej", i tak w każdym zdaniu. Wyjątkowo śmieszny tekst. A, właśnie! Zdaje się, że znalazłam sposób na chrzestną babcię? Trzeba tu siedzieć, wtedy nie wali i niczego nie chce. Odpracuję tu całe to norweskie drewno, o ile mi ciocia nie pożałuje lampy i poduszki.
      Na słowo "pożałuje" złośliwe uwagi cofnęły się Melanii do gardła. Nie życzyła sobie uchodzić za skąpiradło, przeciwnie, chciała być szczodra i wielkoduszna, a zarówno lampa, jak i poduszka były jej akurat potrzebne jak dziura w moście. Wzruszyła ramionami i dała Dorotce spokój.
      
      * * *
      Felicja, jeśli chciała, potrafiła zaprezentować się pozytywnie.
      - Nie umieram z głodu i stać mnie jeszcze na utrzymanie rodziny - rzekła z doskonale wyważoną odrobiną szlachetnego smętku. - Ale na pełną beztroskę nie mogę sobie pozwolić. Muszę wiedzieć, na czym stoję, i planować wydatki racjonalnie. Poinformował nas pan jakiś czas temu, że Wanda Parker zamierza kupić mieszkanie, ma z czego żyć i nie będzie stanowić żadnego obciążenia. Tak się nastawiłam.
      - I słusznie - przyświadczył notariusz, ponieważ w tym miejscu popatrzyła na niego pytająco.
      - Nie wiem właśnie, czy słusznie. Chciałabym się upewnić, bo może zostały stworzone jakieś pozory, którym pan uwierzył?
      Notariusz się nawet nie obraził.
      - Konkretny i dokonany przelew bankowy nie może być pozorem. Trochę się, proszę pani, znam na tych sprawach.
      - Nie wątpię. Ja nie. Sytuacja, jaka się wytworzyła, jest chyba trochę myląca. Wanda Parker mieszka u mnie i już mam za sobą wydatki, których nie planowałam. Sam pan rozumie, że inaczej potraktuję ubogą staruszkę, która marzyła o powrocie do starego kraju, a inaczej osobę zamożną, która obciąża mnie fanaberiami. Nie, oczywiście, że nie wyrzucę jej z domu ani nie zacznę głodzić, ale spróbuję jakoś taktownie załatwić sprawę tych wydatków. Muszę tylko wiedzieć, czy ją na to stać. Uboga staruszka będzie musiała żyć na tym samym poziomie co my i nikt jej złego słowa nie powie, milionerce, proszę bardzo, mogę dostarczać wynajętych kierowców i kawioru, pytanie tylko, kto za to zapłaci, bo ja nie dam rady. Wanda, jak dotąd, nie wydała ani grosza i nawet nie pyta, ile co kosztuje. Pojęcia nie mam, co zrobić, i dlatego przyszłam do pana.
      Zamilkła dyplomatycznie. W jej milczeniu był nacisk, któremu notariusz poddał się bezwiednie.
      - Spraw moich klientów, jak pani się zapewne orientuje, ja nie mogę omawiać z postronnymi osobami...
      - Ale może pan swojemu klientowi doradzić. W tej chwili ja jestem pańską klientką.
      - No tak. Niech się przez chwilę, zastanowię... Uboga staruszka nie wchodzi w grę.
      Felicja westchnęła i okazała zatroskanie.
      - Z tego wynika, że Wanda Parker... Powiem szczerze.
      Tak się zachowuje, jakby kwestie finansowe dla niej nie istniały...
      - Według mojej najlepszej wiedzy, rzeczywiście nie istniały dla niej chyba nigdy w życiu. Zawsze ktoś za nią płacił, najpierw mąż...
      - Najpierw rodzice. Jeszcze przed wojną.
      - Pani ją znała przed wojną? - zdziwił się notariusz i nawet nie musiał udawać z grzeczności, bo Felicja na swoje lata wcale nie wyglądała.
      - Pamiętam ją z tego chrztu. Miałam wtedy osiem lat, a dziecko w tym wieku już dużo słyszy i zapamiętuje. Moi rodzice znali jej rodzinę doskonale.
      - No tak. Zatem rodzice. Potem mąż. Amerykański plenipotent nawiązał za mną kontakt, tego nie muszę ukrywać i mam pełny obraz prowadzonych tam interesów. Później zaś pan Wojciechowski, upoważniony przez panią Parker, płacił za wszystko, korzystając z jej konta. Ona rzeczywiście może nie wiedzieć, ile kosztuje podstawowe utrzymanie...
      - I mieszkanie?
      - Nawet pałac... - wyrwało się notariuszowi.
      - Tym lepiej. Czy ona w ogóle załatwiła jakoś te swoje sprawy finansowe? Pytam, proszę pana, bo w trakcie rozmowy z panem udaje mi się myśleć. Otóż od pierwszej chwili powiadomiła nas, że jej spadkobierczynią będzie moja siostrzenica. Bardzo to miłe, tyle że nie istnieje tu żadne naturalne pokrewieństwo, a zatem moja siostrzenica mogłaby dziedziczyć tylko na podstawie testamentu.
      - Hm - powiedział notariusz. - Hm... Hm...
      - Tak...? - zainteresowała się uprzejmie Felicja.
      - Fakt sporządzenia testamentu w zasadzie nie jest żadną tajemnicą...
      Felicja mu przerwała, bo coś jej błysnęło.
      - Wyznam resztę. Za moją siostrzenicę czuję się w wysokim stopniu odpowiedzialna...
      W tym momencie notariusz przypomniał sobie Dorotkę i jej stwierdzenie, że ciotki wciąż jeszcze nie zauważyły, że dorosła. Pomyślał, że chyba miała trochę racji. Felicja ciągnęła dalej.
      - Ona pracuje, zarabia średnio, na zaspokajanie potrzeb Wandy Parker na pewno jej nie stać. Bardziej niż mnie. A już zaczęła płacić. Mam ją od tego powstrzymać czy nie? Może zaistnieć sytuacja, że moja siostrzenica się zadłuży, wszystko, co zarobi, wyda na chrzestną matkę... to jest, tego... jak by tu... chrzestną babkę powiedzmy. Po czym, za kilka lat, bo, mówmy brutalnie, Wanda nie jest nieśmiertelna... Dostanie majątek lub też okaże się, że nie dostanie nic i będzie miała życie wysoce utrudnione. Nie chciałabym tego. Mogę przeciwdziałać, pytanie, czy powinnam. Nie chcę robić Wandzie przykrości, ani jakoś jej ograniczać, ale jakiś racjonalizm trzeba tu zachować. Pan mnie rozumie?
      - Rozumiem doskonale. Pani Parker dzwoniła do mnie dzisiaj, jestem z nią umówiony na jutro i nie ma wątpliwości, że w sprawie testamentu. Wyraźnie mi to powiedziała. Postanowienia testamentowe stanowią tajemnicę, jeśli spadkodawca sobie tego życzy, i z pewnością ich nie ujawnię. Ale... hm... nie ma przeszkód, żebym udzielił pani jakiejś rady ogólnej...
      - O to mi właśnie chodziło - powiedziała Felicja, której wcale nie o to chodziło. - Ona, oczywiście, dysponuje swobodnie swoim stanem posiadania?
      - Całkowicie swobodnie.
      - To też chciałam wiedzieć. Mogę zatem delikatnie dać jej do zrozumienia, że za wynajętą na cały dzień taksówkę trzeba zapłacić...?
      Notariusz przez chwilę nie odpowiadał i patrzył na nią jakoś dziwnie.
      - Mnie naprawdę na to nie stać tak raz za razem - zapewniła go Felicja, tknięta niepokojem.
      - Pan Wojciechowski do pań nie pisał?
      - Pisał. Ale tak jakoś mało konkretnie. Nie na ten temat.
      - Pani Parker jest osobą dość wiekową...
      Felicja znów popatrzyła pytająco. Niewiele było osób, które na znak zapytania w jej spojrzeniu powstrzymałyby się od udzielenia odpowiedzi. Właściwie tylko Melania, nikt inny.
      - Należy zrozumieć... przyjąć... Pogodzić się z pewnymi cechami charakteru osoby w tym wieku... Pani Parker, o ile wiem, była dość trudna we współżyciu już od pewnego czasu...
      - Chce pan przez to powiedzieć, że, zamiast zapłacić, ona się obrazi?
      - Nie jest to, jak mogę mniemać, wykluczone...
      W tym momencie Felicja przeklęła Wojciechowskiego. Nie mógł, podlec, napisać poufnego listu albo podać numeru telefonu, jeszcze przed przyjazdem Wandzi? Coś z tą Wandzią było nie tak, diabli wiedzą, co. Omal nie zrezygnowała z walki o wiedzę.
      - Sądzę, że ma pan telefon Wojciechowskiego - powiedziała stanowczo. - A jeśli nie, co najmniej telefon i adres jej amerykańskiego plenipotenta. Mogę, w ostateczności, poszukać telefonu Wojciechowskiego przez informację, bo mam jego adres, ale chyba prościej będzie, jeśli dostanę te rzeczy od pana?
      - Plenipotenta mam, Wojciechowskiego nie - odparł notariusz równie stanowczo. - Nie chciałbym, żeby to wyszło ode mnie. Od razu powiem, że od plenipotenta telefonu pana Wojciechowskiego pani nie dostanie. Zastrzegł sobie.
      - To gangster?
      - Wręcz przeciwnie. Bardzo porządny człowiek.
      - Zatem przez informację - westchnęła Felicja, myśląc równocześnie, że trzeba będzie wykorzystać Dorotkę z jej znajomością angielskiego. - Niech się pan nie dziwi, dla mnie to jest poważna sprawa...
      - Nie dziwię się wcale.
      - Nie idzie już o mnie, ani o moje siostry. Ale Dorotka... Moja siostrzenica może na tym wszystkim wyjść jak Zabłocki na mydle. W grobie musiałabym się przewracać do końca świata! Wie pan co, etyka etyką, a ja muszę wiedzieć, na czym stoję. Zna pan sytuację i ma pan jakieś sumienie, ludzkie, oprócz zawodowego, niechże mi pan da jakąś wskazówkę!
      - Proszę, daję przecież. Trudny charakter. Kapryśny. Ogromny majątek. Komu przypadnie, dowiemy się we właściwym czasie. Przypominam pani, że pani Parker, sporządziwszy testament u mnie, nazajutrz może następny napisać własnoręcznie w domu. I będzie on prawomocny. Czy pani, na moim miejscu, potrafiłaby powiedzieć więcej?
      Felicja dała spokój. Zasadniczą informację właściwie uzyskała. Na wszelki wypadek postanowiła jeszcze złapać Wojciechowskiego...
      
      * * *
      - Ty mnie z nią tak nie zostawiaj! - wysyczała dziko kompletnie wytrącona z równowagi Sylwia. - Nie dotknę obiadu...! Ciebie nie ma, Melanii nie ma, Dorotki nie ma, dobrze, że chociaż Marcinek przyszedł, bo już bym chyba zwariowała!
      - A co się stało? - zaciekawiła się Felicja.
      - Stało...! Stawało cały czas! Tu mi na ręce patrzyła, cebulkę nie tak się kroi, wody nie tyle się nalewa, nie taki garnek, nie taka patelnia, nie ten nóż, nie ten widelec, to najpierw, a to potem, a najlepiej równocześnie! Książkę jej znaleźć, program w telewizorze do bani, bo co, bo ja go pewnie układam...?! Tu podgrzać, tam posolić, łyżkę mi z ręki wyrywa, obłędu z nią można dostać! Jak mam z nią zostać sama w domu, wychodzę...!!!
      - Dobrze, nie zostaniesz, to wyjątkowo - łagodziła Felicja. - Gdzie ona teraz jest?
      - Nad Marcinkiem się znęca, chwała Bogu! Wyraźnie mu powiedziałam, że jak jej stąd nie zabierze, mowy nie ma o żarciu...!
      - Bardzo rozsądny argument - pochwaliła Felicja i nadstawiła ucha. Z odleglejszych rejonów domu, od strony ogrodu, dobiegał dość monotonny szmer monologu Wandzi. Marcinka nie było słychać.
      - Całą wodę powylewała i kalafior mi się przypalił! -warknęła jeszcze Sylwia. - Kazała ciasteczka przynieść i musiałam za nie zapłacić!
      Felicja zostawiła ją w kuchni, odwiesiła swoje futro i weszła do salonu. Chrzestna babcia toczyła konwersację z młodzieńcem tuż przy oszklonych drzwiach, zastawionych teraz Stolikiem i fotelami. Popijali kawkę nad talerzem ekierek i babeczek śmietankowych, systematycznie znikających w jamie ustnej Marcinka.
      - ...i powiedziałam mu od razu, wszyscy słyszeli, żadna tajemnica, a oni to sobie lubią przygotować zawczasu, że najwięcej dla Dorotki, mojej chrzestnej wnusi. I tak mu jutro podpiszę. Niech ma posag do zazdrości, bo to widzisz, kochany chłopcze, przez te posagi same nieszczęścia się zdarzają, tak jak ten z Lucynką, co ci mówiłam przed chwilą, o, już jesteś, Feluniu, chodź tu do nas, kawki się napij, a co to wyście miały za patyki tam, w ogrodzie, takie brzydkie, wyrwałam i wyrzuciłam, talerzyk niech tu ktoś przyniesie...
      Felicja spojrzała w ogród przez wielkie szyby i ciemno jej się w oczach zrobiło. Ze starannie hodowanych na nasienie ostróżek niezwykłego koloru nie było ani jednej, droga Wandzia usunęła wszystkie...
      
      * * *
      Jacek Woliński nastawiony już był na ewentualne wezwania na Jodłową. Załatwił sobie nawet po kumotersku, że gdyby tam, to tylko on, nie kryjąc przy tym, że w grę wchodzi interesująca dziewczyna. Młoda i żeńska część społeczeństwa do spraw uczuciowych nastawiona była przychylnie, nazajutrz zatem, bez większych zachodów Dorotki, zawiózł chrzestną babcię do notariusza.
      Po trzech godzinach przywiózł ją z powrotem do domu. Zorientował się już doskonale, że regulowanie rachunków napotyka jakieś tajemnicze przeszkody i gotów był nawet wozić chrzestną babcię za darmo, tak bardzo zaciekawił go ten dom i wszystkie zamieszkałe w nim baby. Chrzestna babcia poza tym dostarczała dodatkowej uciechy.
      - Tylko te dziewczynki mi zostały - mówiła rzewnie po drodze, określając tym mianem także siedemdziesięcioletnią Felicję i prawie sześćdziesięcioletnią Sylwię. - Nikogo innego nie mam, a pieniędzy przecież do grobu nie wezmę. Dom bym kupiła, ale tak mi dobrze z nimi, jak rodzina, sama jedna zostałam, szklanki wody nie ma kto podać, taka podła była ta moja Mirabelka, ona z Porto Rico, narzekała i narzekała, udawała głuchą, a jakie koszty! Ode mnie chciała pieniędzy! Rozumiesz, takich pieniędzy w gotówce, w papierach, a kto takie rzeczy trzyma w domu? A tu moja wnusia, taka dobra dziewczynka, niech wam razem dobrze będzie, a na ślubny prezent dam jej mój naszyjnik, chyba że co zrobią w ambasadzie, to od niej sobie pożyczę. Pożyczy mi chyba, nie?
      Pytanie brzmiało tak natrętnie, że Jacek z zapałem przyświadczył. Jasne, oczywiście, że Dorotka pożyczy chrzestnej babci wszystko co trzeba. Bawił się szampańsko.
      - Tak zrobiłam, jak najlepiej - usłyszał w drodze powrotnej. - Powiem im, bo na co nam tajemnice. Zrobimy uroczystą kolację, dla uhoredowania, a dlaczego ty masz nie przybyć, kochany, ja cię zapraszam, zaraz dzisiaj zrobimy, czy to trzeba coś kupić? Szampana, jak ty myślisz, czy one mają w domu szampana? Może zwyczajnie, przez telefon zamówić?
      Jacek wiedział na pewno, że przez telefon może zamówić pizzę i piwo, co do szampana miał wątpliwości. Nic mu nie szkodziło zawieźć starszą panią do sklepu z winami na Solidarności, po czym okazało się, że za szampana musiał sam zapłacić. Na szczęście stać go było na to. Nie zmarkotniał, słuchał dalej mieszanej opowieści o rozdysponowaniu majątku i nieczułej służbie z Ameryki Środkowej, a także absolutnym sobkostwie pozornych przyjaciół. Na ostrygi już się przezornie nie rzucił, nabył jeszcze tylko kawior, ponadto dzielnie zniósł kolejne zlecenie, jakim został obarczony. Starszą panią ogromnie interesował jej fracht, który może już przyszedł... Rachunek za taksówkę, tym razem regulowała Melania.
      - Bardzo panią przepraszam - rzekł Jacek przy tej okazji. - Ale zostałem zaproszony do pań na uroczystą kolację dla uhoredowania, specjalnie to sobie zapamiętałem, jak rozumiem testamentu.
      - Dla CZEGO? - zainteresowała się gwałtownie Melania.
      - Uhoredowania testamentu. Dzisiaj.
      - No, jak dla uhoredowania, to rzeczywiście trzeba to uczcić. W takim razie przyjdź na tę kolację. O której to ma być?
      - Nie mam pojęcia. Ale szampan uprzejmie proszę zamrozić, bo sam za niego zapłaciłem. Nie wymawiam, broń Boże!
      - I słusznie. Trzeba było nie płacić. Ale dolicz to do rachunku, ile ci tam wypada...? I przyjdź byle kiedy wieczorem, zrobimy przyjęcie z dziewiętnastego wieku...
      Przyjęcie bezbłędnie wywęszył Marcinek, zatrudniony przy podpieraniu drągiem naderwanej umywalki, natomiast spóźniła się na nie Dorotka, która, do reszty utraciwszy w domu warunki do pracy, użebrała dla siebie kąt w zaprzyjaźnionym wydawnictwie. Prawie skończyła korektę norweskiego drewna, a skończyłaby ją całkowicie i spóźniła się jeszcze bardziej, gdyby nie to, że ostatnia osoba opuszczała instytucję i należało zamknąć drzwi.
      Chrzestna babcia osobiście pomagała nakrywać stół, co polegało na wydawaniu licznych poleceń.
      - Nie tak serwetki, kochana, w wachlarzyk ułóż. Świece postaw, bez świec to żadna uroczystość. Łyżeczki przysuń do talerza, a gdzie przyprawy? Przynieś podstawki do kieliszków, jak to, nie macie podstawek do kieliszków? A ja widziałam, że macie, to przynieś. Przesuń trochę te talerze, nierówno stoją, no i gdzież te przyprawy...?
      Melanię to wszystko razem więcej śmieszyło, niż irytowało, Felicja była wściekła, miała własne poglądy na nakrycie stołu i nie przywykła, żeby nią ktoś komenderował, ponadto tych ostróżek Wandzi darować nie mogła. Sylwia, bez Wandzi, z wyraźną przyjemnością zajmowała się przyrządzaniem potraw, przeważnie tkwiła w kuchni i było jej zupełnie wszystko jedno, co one tam, na tym stole, ustawią, za to napatoczył się Marcinek, który po pracy mył ręce co najmniej jak chirurg przed operacją, ale wreszcie musiał te ablucje zakończyć. Trafił prosto pod ogień i już nie przestał być zajęty.
      Jacek przybył z kwiatami, dołożywszy je do kosztów kawioru, skoro odpadł mu koszt szampana. Wciąż jeszcze brakowało Dorotki, Melania zatem zaserwowała drinki w niejakim oddaleniu od nakrytego stołu, żeby wypadło bardziej salonowo. Chrzestna babcia była prawie zachwycona.
      - No i proszę, a mówiłam, tu rozbudować trzeba, liwingu rumu wam brakuje. Jak to miło tak rodzinę mieć przy sobie! A gdzież moja wnusia, czemu jeszcze jej nie ma? Dlaczego ona tak późno wraca, chłopcy na nią czekają, dwóch takich ładnych narzeczonych, ja rozumiem, panienka powinna się cenić, ale już by mogła być. Daj mi jeszcze, Meluniu, tej mieszanki, bardzo dobrą zrobiłaś...
      - Uważaj, co robisz, Wandzia nam się urżnie - mruknęła półgębkiem Felicja do rozbawionej Melanii.
      - A niechby nawet. Może zaśnie i nie będzie łomotać...
      - Ale zapomni, co chciała powiedzieć. Upij ją, jeśli chcesz, tylko nieco później.
      - Tak cię ten jej testament ciekawi?
      - A ciebie nie, co...?
      - Mnie nie dotyczy. Nie umrę z ciekawości.
      Felicja wzruszyła ramionami i nie sprzeczała się z nią, bo miała swój prywatny kłopot. Bez względu na treść testamentu zastanawiała się, jak by tu skłonić cholerną Wandzię do sięgnięcia po jakieś fundusze. Szampanem niech się Melania martwi, kawioru można nie dostrzegać nawet w trakcie jedzenia, ale co będzie jutro? Wandzia, najwyraźniej w świecie, uwielbiała kosztowne rozrywki.
      Wszyscy siadali już przy stole, kiedy wreszcie pojawiła się Dorotka. Została powitana rozczuleniem chrzestnej babci tak wielkim, że prawie nie pozwolono jej umyć rąk. Dwie minuty, spędzone w łazience, to było stanowczo za długo!
      - Otwórzcie tego szampana! Zdrowie Dorotki trzeba wypić, od razu, bo to moja spadkobierczyni i zaraz wam wszystko opowiem...
      W tym momencie dwie siostry bez słów wyjawiły swój stan uczuć i umysłów. Felicja podała oszronioną butelkę Marcinkowi, Melania przytomnie wyjęła mu ją z rąk i wetknęła Jackowi. Marcinek się wcale nie obraził, Jacek zaś, na szczęście, otwierał szampana nie po raz pierwszy w życiu, Nie uronił ani kropli, a strzelił umiarkowanie, nie tłukąc żyrandola.
      - Wandziu, twoje zdrowie! - powiedziała Felicja z elementarnej grzeczności.
      - Ależ wasze, kochani moi, wasze! I Dorotki!
      Dorotce, wciąż jeszcze ogłuszonej nieco norweskim tekstem i nagłym znalezieniem się na uroczystym przyjęciu, zaniepokojonej obecnością Jacka i myślą o rachunku za taksówkę, było idealnie ganc pomada, czyje zdrowie wszyscy piją. Chrzestna babcia jej, proszę bardzo, ona może wzajemnie...
      Chrzestna babcia nie marnowała już okazji.
      - U notariusza byłam i testament napisałam, żeby wszystko było porządnie. Podzieliłam na połowę i jedna cała połowa będzie dla Dorotki, a druga dla was, kochane dziewczynki, a wy już między sobą się pogodzicie. To dużo pieniędzy, bo ja oszczędnie żyję...
      - Ile? - zaciekawił się nietaktownie Marcinek.
      - Nie wiem, dziecino. Ale dużo...
      - Jak możesz sama nie wiedzieć, ile masz pieniędzy? -zdziwiła się Sylwia, bardzo zainteresowana tematem.
      - A bo to się zmienia z dnia na dzień, kochana moja, Antoś miał zawsze wyliczone, ale ja nie pamiętani. No i popatrzcie, on też nie ma tego numeru telefonu, że też ten Antoś sam nie zadzwoni, tak mnie zaniedbał, czy tam się co złego nie stało, może on chory, ale prędzej ta podła Żejna mu nie pozwala, ona taka niedobra! Sama by chciała wszystko...
      - A świadkowie? - przerwała jej Sylwia.
      - Co świadkowie? Jacy świadkowie? Świadków to mnóstwo, każdy widział...
      - Do testamentu podobno potrzebni świadkowie. Tak czytałam. Wszędzie zawsze piszą, że pod testamentem muszą być podpisani świadkowie. Dwie sztuki.
      - Ciekawe, co to może być ta Żejna - szepnęła Melania do Jacka, którego miała najbliżej. - Imię, z pewnością, ale jakie?
      - Przypuszczani, że Jane - odszepnął. - Fonetycznie najbliżej...
      - O świadków, moje dziecko, to już notariusz zadbał, on tam to załatwił jak należy. Zawsze najlepiej takie rzeczy notariuszowi zostawić, jak była taka straszna awantura parę lat temu, tam u nas, w Nowym Jorku, jak umarł taki jeden, jakże on się nazywał, Kulas chyba, nie, Plajka, dzieci z dwóch małżeństw się pokłóciły i do tego jeszcze trzy żony, wszyscy wtedy mówili, że trzeba było z notariuszem testament spisywać, toby nie było problema. A tak, to nawet przed sądem stawali...
      Felicja całkowicie przestała słuchać, zajęta obmyślaniem rozmów telefonicznych, które będzie musiała przeprowadzić. Później, rzecz jasna, jak już wszyscy zasną. Jaka tam wypada różnica czasu i w którą stronę? Wcześnie u nich czy późno...? I jak unieszkodliwić Melanię, żeby nie podniosła słuchawki? Wyłączyć jej aparat podstępnie, może nie zwróci uwagi...
      Melania przeciwnie, zaczęła słuchać z większym natężeniem, bo Wandzia się rozpędzała, iskrzyła plotkami i lada chwila mogła zacząć operować jakimś niezwykłym językiem. Już problema nie było, czy ta Wandzia w ogóle zdała kiedyś maturę...? Ponadto zainteresowała ją Sylwia, wyraźnie usiłująca przerwać to gadanie i wrócić do tematu testamentu, co jej tak zależy, u licha...?
      Do Sylwii właściwie dopiero teraz dotarło, że po pierwsze ta Wandzia chyba naprawdę jest bogata, po drugie starsza od nich wszystkich, a po trzecie zapisała im jakiś majątek. Jeśli istotnie coś takiego nastąpiło, ona, Sylwia, pierwszy raz po tylu latach... przeszło dwudziestu chyba...? ...zyskałaby szansę na posiadanie własnych pieniędzy. Mogłaby już nie wisieć na Felicji, robić, co zechce, nie wyliczać się z każdego grosza... Czy aby ta Wandzia rzeczywiście załatwiła to porządnie...?
      Niezmiernie zadowolony z życia Marcinek pożerał wszystko, co miał w zasięgu ręki, i słuchał z wielką uwagą wszystkiego, co ktokolwiek mówił. Komunikat starszej pani, że nie tylko siostrzenica, ale także trzy ciotki po niej dziedziczą, ucieszył go nadzwyczajnie. Już widział te pieniądze w rękach Felicji i Melanii, może nawet Sylwia zacznie płacić za rozmaite usługi, pośrednio część tego mienia przejdzie na jego własność, byle tylko nie musiał zbyt długo czekać! Im szybciej, tym lepiej. Z zaciekawieniem łypał okiem na spadkodawczynię, która stwarzała wielkie nadzieje, rąbała jak leci, nie żałując sobie ani kawioru, ani śledzia, ani kaczki pieczonej, ani panierowanych kotlecików, ani wina i szampana. Osobie w tym wieku musiało to chyba zaszkodzić...? Dostanie jakiejś porządnej niestrawności i kto wie, czy nie umrze...? Marcinkowi miło było nawet pomyśleć, że umrze z przyjemnością po takim doskonałym żarciu...
      Jacek również słuchał i śmieszyło go to gadanie ogromnie. Z Dorotką rozmawiać nie mógł, bo przedzielała go od niej Melania, ale przyglądał się jej z żywym zaciekawieniem. Dorotka, mimo zmęczenia i kompletnego nieprzygotowania do imprezy, wyglądała wyjątkowo ładnie, włosy rozczochrały jej się twarzowo, a wino dołożyło rumieńca i razem wziąwszy stanowiła widok ponętny. Podobała mu się. Życzył jej jak najlepiej i testamentowe obietnice chrzestnej babci cieszyły go ze względu na nią, aczkolwiek znajomość życia kazała powątpiewać w miliony. Ale niechby chociaż tysiące...! Tyle że, zdaje się, chrzestna babcia ma twarde życie i żelazny organizm...
      Dorotka trochę już przyszła do siebie i odzyskała siły. W żadne miliony w ogóle nie wierzyła i słuchała piąte przez dziesiąte. Testament niewiele ją obchodził, wolałaby dostać od chrzestnej babci jakiś prezencik ciepłą rączką. Skoro twierdzi, że ma dużo i jest bogata, mogłaby może pozbyć się jakichś dziesięciu czy dwudziestu tysięcy dolarów bez szkody dla zdrowia, a wówczas Dorotka spróbowałaby pomyśleć o mieszkaniu dla siebie. Jak dotąd, chrzestna babcia przynosi same straty... Straty natychmiast skojarzyły się jej z Jackiem. Przyjrzała mu się niespokojnie, ale nie wyglądało na to, żeby miał pretensje. Przeciwnie, uśmiechnął się radośnie i mrugnął do niej jednym okiem. Podobał się jej. Tu, w tym domu, dwóch słów z nim zamienić nie zdoła, trzeba będzie się jakoś umówić...
      - ...a ty pamiętasz, moje dziecko, takich Wężykowskich? - zwróciła się chrzestna babcia do zamyślonej Felicji. - Albo może oni się nazywali Żmijkowscy, takie coś, co się wije, pamiętasz ich? Oni się przez waszą babkę chcieli rozwodzić, chociaż o ile ona starsza była! Ale jak wyglądała! Ja na fotografii ją mam, albumy frachtem przyjdą, a może one już przyszły? To się trzeba będzie jutro koniecznie dowiedzieć, no pytam cię, moje dziecko, czy ich pamiętasz?
      Melania spróbowała kopnąć pod stołem nie słuchającą Felicję, ale trafiła w siedzącego obok niej Marcinka. Marcinek drgnął silnie i gwałtownie usiłował przełknąć to, co miął w ustach.
      - Me pamękam - wybełkotał grzecznie i z żalem. Czego jak czego, ale refleksu chrzestnej babci można było pozazdrościć.
      - Ależ nie ty, dziecko drogie, ty za młody jesteś, to przed wojną było, ja Felunię pytałam! I ty nie mów z pełnymi ustami, bo ja na szczęście rozumiem, ale kto inny mógłby się zmistykować. Czy my już wcale szampana nie mamy?
      Melanii tym razem udało się kopnąć siostrę. Felicja musiała ocknąć się sekundę wcześniej, bo pytanie w kwestii szampana usłyszała.
      - Szampana? Kto tak powiedział? Mamy, oczywiście, przecież Sylwia kupiła! Sylwia...
      Do Sylwii dotarło.
      - Stoi w lodówce. A może leży. Dorotka...
      Dorotka podniosła się niemal odruchowo i ruszyła do kuchni. Chrzestna babcia nie popuszczała.
      - Czy ty pamiętasz tych Wężykowskich, czy nie? Ona takie warkocze miała, prawie czarne, dookoła głowy...
      - Żadnych Wężykowskich... - zaczęła gniewnie Felicja i zreflektowała się. Ostatecznie, pytanie zadawała jej spad-kodawczyni. - Wężykowskich...? I warkocze...?
      - Oni na chrzcinach byli.
      Felicja, wbrew sobie i z wielką niechęcią, wysiliła pamięć.
      - A, na chrzcinach... Zaraz, taka gruba baba z warkoczami dookoła głowy? I chudy mąż koło niej, mnie się wydawał okropnie wysoki...
      - Bo ty dzieckiem byłaś!
      - To to byli Wężykowscy? No owszem, ich pamiętam, ale nazwiska nie.
      - A może oni byli Żmijkowscy...
      - Żmijkowscy! - ucieszyła się nagle Felicja. - Tak, byli tacy! Przypominam sobie! Znajomi. I co ci Żmijkowscy?
      - Jak to co? Nic. Byli.
      - I co, że byli?
      - A cóż by miało być? Nic.
      Felicja osłupiała. Żeby ktoś jej kazał przypominać sobie z trudem i z odległej przeszłości coś, co okazuje się niczym, od tego doprawdy z dawien dawna odwykła. Ta idiotyczna Wandzia musiała zmysły postradać, to jest nie do zniesienia!
      Melania na widok wyrazu twarzy siostry nie wytrzymała i zachichotała. Chichot przeszedł jej ulgowo, bo akurat wróciła Dorotka z zimnym szampanem. Przez stół podała butelkę Jackowi, bo prawie każda kobieta, odruchowo i bezmyślnie, butelkę do otwierania poda temu mężczyźnie, który jej się najbardziej podoba. Marcinek w grę nie wchodził. Zadowolona była przy tym, że nie musi tego otwierać sama, nie umiała i źle jej wychodziło.
      Wandzia poniechała wznoszenia toastów i snuła jednym ciągiem wspomnienia z młodości. Szampan jej się skojarzył...
      - ...i wtedy właśnie, jak mój Stasieczek drugi milion do banku odłożył, na kolację mnie zaprosił, z szampanem, bo powiedział, że milionerem człowiek może się nazwać dopiero, jak ma co majniej dwa. Jeden, to jeszcze nic, dwa co majniej. A przy pięciu i też przy szampanie dał mi ten naszyjnik, który wam pokazywałam... czy może nie pokazywałam? Ale pokażę. Nawet zaraz pokażę...
      Zerwała się z krzesła i dziarskim krokiem wbiegła na schody. Przy stole przez moment panowała cisza.
      - Ma kondycję starsza pani - mruknął Jacek z podziwem.
      - Myślicie, że ona naprawdę przyniesie jakiś naszyjnik? - spytała niedowierzająco Melania.
      - Za chwilę się przekonasz - zapewniła ją Felicja głosem suchym jak pieprz.
      - Może on diamentowy? - powiedziała Sylwia z nadzieją. - W życiu nie widziałam porządnego, diamentowego naszyjnika...
      - Ciekawa rzecz, czy te pięć milionów im zostało? - zainteresował się rzewnie Marcinek. - Bo może zaoszczędzili drugie tyle...?
      - A może roztrwonili? - podsunęła drwiąco Dorotka, uparcie w tej kwestii wyzuta z optymizmu. - Może strącali na giełdzie?
      Melania ocknęła się nagle.
      - Zaraz, czekajcie, co ona powiedziała? Co majniej?
      - Co majniej - potwierdził z uciechą Jacek.
      - To naprawdę trzeba zapisywać!
      - Rany boskie, co ona tam robi? - zirytowała się Felicja, bo z góry dobiegł jakiś łomot, odmienny niż walenie kijem krykietowym. - Dorotka...
      - Nie idę - oparła się Dorotka gniewnie. - Jeszcze pomyśli, że ją chcę podglądać!
      - Ja mogę - zaofiarował się z zapałem Marcinek i nawet dość szybko wstał z krzesła.
      - Zwariowałeś - utemperował go Jacek z naciskiem. Marcinek się zawahał i niepewnie popatrzył na Felicję.
      Felicja równie niepewnie popatrzyła na Melanię. Melania wzruszyła ramionami i z uznaniem popatrzyła na Dorotkę.
      - To co...? - spytała Sylwia.
      Odpowiedzi udzieliła sama Wandzia, zbiegająca ze schodów niczym młoda dzieweczka. W ręku trzymała lśniący przedmiot.
      - To ten właśnie - rzekła, kładąc go z czułością na stole. - Obejrzyjcie sobie, Stasieczek mnie kochał, a potem już nikt, tylko pamiątki mi po nim zostały, szmaragdy mi jeszcze kupił i szafiry, ale to już tak byle kiedy, na imieniny, albo co. A ten właśnie pamiątkowy, przy tych pięciu milionach go dostałam. I potem Antoś tak się na mnie złościł, jak go na piknik włożyłam, na barabaraku, a przecież musiałam się w coś ubrać...
      - Barabaraku - powiedziała oszołomiona Melania półgłosem. - Co to może być?
      - Jezu, nie wiem - mruknął Jacek.
      - Barbecue - podsunęła odruchowo Dorotka. - Zaczynam wierzyć, że chrzestna babcia rzeczywiście ma antytalent językowy...
      - ...bo tam była wtedy ta okropna Marta, co tak z góry na mnie patrzyła, a co ona sobie myśli, że ja sroce spod ogona wypadłam...
      Monologu chrzestnej babci nikt już nie słuchał, ponieważ przedmiot na stole skupił na sobie uwagę bez reszty. Lśnił i świecił własnym blaskiem. Był najprawdziwszym w świecie naszyjnikiem diamentowym, przy czym diamenty miały rozmiar dużych orzechów laskowych. Nikt z obecnych czegoś takiego nigdy w życiu nie widział.
      Sylwia pierwsza sięgnęła po klejnot i obejrzała go z bliska, w upojeniu i z nagłymi wypiekami na twarzy. Odebrała go jej Melania, potem już przechodził przez wszystkie ręce, Felicja okazała powątpiewanie.
      - Czy to aby prawdziwe? Wygląda jak sztuczne. Z Jablonexu...
      Marcinek grzecznie wyjął jej naszyjnik z dłoni, podniósł się, znów z wyjątkową, jak na siebie, energią, rozejrzał się dookoła, podszedł do okna i zamaszystym gestem szurnął po szybie. W świetle lampy i świec zalśniła długa rysa.
      - Prawdziwe! - oznajmił z triumfem.
      - Zgłupiał do reszty - mruknął Jacek.
      - Szklarza załatwisz własnym kosztem - powiadomiła triumfatora Felicja.
      - ...a ciągle się upierał, żeby w sejfie trzymać. Takim bankowym. A na co mi to w bankowym sejfie, ani włożyć na siebie, ani nawet popatrzeć, więc żebym zrobiła imitacje. No to zrobiłam i te imitacje do tej pory tam leżą, a niech sobie leżą, każdy myśli, że odwrotnie. Rubin Stasieczek dał mi tylko jeden, ale za to bardzo duży i z diamentami dookoła, wisiorek taki, też wam pokażę...
      - Słuchaj, ona się naprawdę urżnęła - szepnęła Melania do Felicji.
      - Ale nie widzę, żeby jej się spać chciało...
      - Dlaczego szklarza, nic się przecież tej szybie nie stało - martwił się Marcinek.
      Dorotka odebrała mu naszyjnik i obejrzała ponownie. Był nieziemsko piękny. Smętnie pomyślała, że gdyby dostała go w prezencie, nie miałaby siły sprzedać, nawet w obliczu śmierci głodowej. Jeśli spadek po chrzestnej babci ma mieć taką postać, niech ona sobie żyje do skończenia świata, bo spadkobierczyni korzyści nie odniesie żadnych. No, chyba tylko zaspokojenie poczucia estetyki...
      Chrzestna babcia doszła właśnie do szczytu euforii. Znów pobiegła na górę. Bez żadnych łomotów tym razem przyniosła worek zamszowy i wysypała na stół jego zawartość. Zawartość wszystkim zaparła dech.
      Szmaragdy, szafiry i rubin nie okazały się przereklamowane. Stasieczek chrzestną babcię rzeczywiście musiał kochać, ponadto kłopotów finansowych mieć nie mógł. Nawet Jacek, usiłujący trzymać się z daleka i zachować rezerwę, przejął się widokiem, Sylwia zaś bez mała straciła przytomność. Melania ostatecznie porzuciła wszelkie wątpliwości w kwestii stanu majątkowego Wandzi, za to Felicja zaniepokoiła się, czy przypadkiem całe jej mienie nie przybrało tej roziskrzonej formy, bo w takim wypadku byłoby właściwie niedostępne. Płacić w sklepie rubinowym wisiorem...?
      - A to też będzie dla was, moje dziewczynki kochane, ten naszyjnik Dorotka od razu dostanie, twój narzeczony powiada, że jakby co, to mi go pożyczysz, bo ty dobre dziecko jesteś, a resztę po mojej śmierci dostaniecie wszystkie. Ładne to, prawda? I na co by mi było w bankowym sejfie trzymać...
      Brzęknięcie dzwonka u furtki usłyszała tylko Dorotka, jak zwykle wysłana do kuchni po herbatę, bo szampan szampanem, a herbaty wszystkie ciotki musiały się napić. Wyjrzała przez okno, rozpoznała w świetle lampy amanta Melanii i bez namysłu otworzyła drzwi. Paweł Drążkiewicz zamierzał zabrać Melanię na spotkanie z niezbyt ważną postacią publiczną, a potem na malutką kolacyjkę, ale bez wielkiej szkody dla zawodu mógł zmienić plany, Dorotka zaś też miała w sobie odrobinę dziedzicznej złośliwości. Oznajmiła, że odbywa się właśnie huczne przyjęcie i zaprosiła go z wielkim zapałem. Melania separowała gacha od rodziny wszelkimi siłami, zatem niech ma, niech też swoje przeżyje, Felicja nie ominie okazji ponatrząsania się z najmłodszej siostry...
      Paweł Drążkiewicz wszedł do salono-jadalni nie zauważony, zbliżył się do stołu z powitalnym uśmiechem na ustach i zamarł niczym słup soli. To, co leżało na tym stole i migotało w dłoniach siedzących wokół osób, wydało mu się halucynacją, na biżuterii bowiem znał się nieźle.
      Pierwsza dostrzegła go rozpromieniona Wandzia, z domu Rojkówna.
      - A oto gościa mamy, kto to taki? Miły chłopiec, panienki, przywitać się proszę, przedstawcie mi tego pana, czy to też rodzina? Proszę, proszę, szampana już nie ma, ale wino jest, niech tam który z chłopców przyniesie kieliszek, proszę bardzo, Feluniu, Meluniu, Sylciu...
      Jak dla Sylwii, do pokoju mogło wejść stado nosorożców, ewentualnie żyraf, nie zwróciłaby na nie żadnej uwagi nawet gdyby głowami przebiły sufit. Klejnoty Wandzi zaprzątały ją bez reszty. Felicja i Melania jednakże spojrzały i zareagowały natychmiast, każda inaczej. W Felicji wybuchły uczucia mieszane, z jednej strony wcale sobie nie życzyła, żeby ktokolwiek oglądał ten majątek w precjozach, już i tak zbyt wielki tłum go widział, a drugiej błysnęła jej rozkoszna myśl, że teraz dopiero będzie można wytykać Melanii interesowność gacha, z trzeciej, zgodnie z przewidywaniami Dorotki, ujrzała okazję natychmiastowej rozrywki, najmłodsza siostra denerwowała ją ostatnio niewymownie i mogła się trochę zemścić. Melanii natomiast o mało szlag nie trafił, ten kretyn wszedł już rozebrany, bez płaszcza, w eleganckim garniturze, nie sposób wyrzucić go za drzwi i nie ma siły, musi go włączyć do towarzystwa. Felicja sobie nie pożałuje, dobrze, że chociaż Sylwia straciła przytomność...
      Powitany wylewnie przez główną panią domu, Paweł Drążkiewicz ocknął się z zapatrzenia. Został przedstawiony jakiejś upiornie żywej staruszce i jakimś młodzieńcom, usadzony przy stole, zaopatrzony w rozmaite płyny. Z pewnym trudem i dopiero po bardzo długiej chwili mniej więcej zrozumiał, co się tu odbywa, trzy osoby bowiem mówiły do niego równocześnie. Największą uwagę starał się poświęcić wysykiwanym wprost do ucha informacjom Melanii, bo i zależało mu na niej, i mówiła z sensem, ale drugie ucho, obarczone nadmiernie, ogromnie mu przeszkadzało. W dodatku przed oczami mu lśniło i migotało coś w rodzaju skarbów Sezamu, poczuł się oszołomiony i nawet gdyby uparł się zrealizować pierwotne zamiary, nie dałby rady, ponieważ w ogóle zapomniał, po co przyszedł.
      Herbata już dawno stała na stole, Marcinek wykańczał sernik, a Jacek otwierał kolejną butelkę wina, kiedy euforycznie rozszalała chrzestna babcia nagle sklęsła. Wiek zapewne przypomniał o sobie.
      - No dobrze już, dobrze, pozbierajcie to, do woreczka poproszę. Sylciu, wrzuć tu ten pierścioneczek. Ja sobie pójdę spać, a wy się jeszcze bawcie, tylko hałasu nie róbcie wielkiego. Co tam jeszcze zostało? Naszyjnik nie, on dla Dorotki, tam coś jeszcze pod talerzykiem widzę, o, bardzo dobrze, to już wszystko. Sama pójdę, nie potrzebuję żadnego odprowadzania, termos niech mi tylko któraś z was przyniesie, z gorącą herbatą proszę, ale to za chwilę...
      Przez całe dwie minuty w jadalni panowała błoga cisza. Potem wszyscy zaczęli mówić razem.
      - No proszę, niektóre kobiety coś takiego mają przez całe życie... - to Sylwia.
      - Nareszcie będzie można spokojnie porozmawiać... - to Felicja.
      - A jakby się chciało wycenić, to oni biorą dziesięć procent, ale ja mam takiego kumpla... - to Marcinek.
      - Chrzestna babcia naprawdę dała mi to na własność...?! - to Dorotka, z niedowierzaniem.
      - Nie słuchaj gadania mojej siostry, ona się lubi wygłupiać... - to Melania.
      - Na miejscu starszej pani wolałbym wszystko porozdawać ciepłą ręką, żeby nikt na moją śmierć nie czekał... - to Jacek.
      - Skąd panie wzięły taką niezwykłą powinowatą...?! -to Paweł.
      - Gdzie ty to chcesz nosić? Do dyskoteki, czy gdzie tam chodzicie? Pierwszy lepszy bandyta to z ciebie zerwie! - to znów Sylwia, tym razem konkretnie, do Dorotki. - Gdzie ty to schowasz? Pokaż mi to, chcę popatrzeć!
      - Jak jej oczy z głowy wyjdą, trzeba będzie palcem z powrotem na miejsce wpychać - nie wytrzymała Melania.
      - To nawet nie jest nasza powinowata - sprostowała Dorotka, podając Sylwii naszyjnik przez ręce Jacka. - To chrzestna matka mojej matki, czyli moja chrzestna babcia i tak każe do siebie mówić. Wróciła na zawsze ze Stanów Zjednoczonych i nie ma żadnej rodziny...
      - Na litość boską, odchromol się od kumpla i nabierz wody do pyska - zgromił Marcinka Jacek. - To łakome rzeczy, a takie wiadomości łatwo się rozchodzą. Puknij się...
      - No proszę, nie wali - zauważyła Felicja, kierując ucho ku sufitowi. - Miałam rację...
      Melania otworzyła usta, żeby z oburzeniem zaprotestować, to ona miała rację, a nie Felicja, ale ugryzła się w język. Nie powinna w tej chwili narażać się siostrze. W dwie sekundy później pogratulowała sobie powściągliwości, ponieważ na górze wybuchł znajomy łomot.
      - Cholera, w złą godzinę wymówiłam - mruknęła Felicja. - Hrabianka będzie uprzjema... Teraz, w tym naszyjniku, to już może infantka...?
      - Wiem, tej herbaty w termosie - odmruknęła Dorotka i podniosła się z krzesła.
      Jacka bardzo korciło, żeby iść za nią do kuchni i wreszcie zamienić bodaj kilka zdań, ale pomyślał, że jutro także będzie dzień, a przy stole robiło się ciekawie. Felicja znalazła sposób na przypomnienie Melanii daty urodzenia, Sylwia zerwała się od stołu i zaczęła przed lustrem przymierzać naszyjnik, Paweł Drążkiewicz dyplomatycznie wypytywał o ten czczony testament, Melania z całej siły umniejszała swój udział w spadku. Wróciła Dorotka, zabrakło herbaty, Marcinek poczciwie zaofiarował się zastąpić ją w kuchni, Sylwia oddała naszyjnik siostrzenicy i udała się za nim, wymamrotawszy coś o herbacie za tydzień, bo Marcinek, jak wiadomo, wszystko robi w tempie błyskawicznym. Wróciła z komunikatem, że zeżarł resztą kaczki. Felicja przerwała na chwilę znęcanie się nad siostrą i też poszła do kuchni, Melania skorzystała z okazji i zaprosiła Pawła do siebie na górę. Jacek był zdania, że tak wspaniałego przedstawienia w życiu nie widział, doznał wrażenia, że przyjęcie się kończy i powinien się żegnać, ale wreszcie mógł przysiąść się do Dorotki, zrezygnował zatem z dobrego wychowania. Nagle znaleźli się przy stole sami, bo Sylwia gdzieś znikła, być może w łazience.
      - Rany boskie - powiedział, zawierając w tych słowach milion treści i uczuć.
      Dorotka go zrozumiała.
      - No owszem, sam widzisz. To znaczy, dzisiaj poszła dalej, ale na ogół co wieczór jest tu jakaś szopka. Pojęcia nie mam, co zrobić z tym naszyjnikiem...
      - Ona tę całą biżuterię przywiozła ze sobą, tak zwyczajnie, jak chustki do nosa?
      - Chyba tak. I przecież nikt jej nie rewidował! Ale dopiero teraz wyszło na jaw, że ona ma coś takiego i trzyma to w domu, o Boże drogi!
      - Musisz ją namówić, żeby jednak zaniosła do banku. Dla niniejszych rzeczy gardła ludziom podrzynali. A tak na marginesie, Dorota, słuchaj, żeby nie było nieporozumień, ja się piszę na usługę. Mogę wozić starszą panią...
      - Ale ona ci przecież nie zapłaci!
      - Jak dotąd, nie narzekam. Dlaczego ma nie zapłacić?
      - Jeszcze ani razu za nic nie zapłaciła! Ciotka Felicja jest zła jak diabli, nie wiem, jak one to rozwikłają, i pewnie na mnie spadnie. Prawdę mówiąc, nie wiem, co zrobić, może jutro się zastanowię, bo dzisiaj jestem ogłuszona...
      Przy stole pojawiła się nagle Sylwia, a z góry zszedł Paweł Drążkiewicz. Marcinek wkroczył z tacą pełną szklanek, za nim ukazała się Felicja, po chwili zeszła także i Melania. Przyjęcie wcale nie ulegało zakończeniu. Marcinek w prostocie ducha przyniósł sobie talerzyk z resztkami wędlinki i spożywał to systematycznie, Melania wygrzebała skądś jeszcze jedną butelkę wina. Jacek policzył, to już czwarta, na sześć osób... no nie, na początku było siedem, a babcia ciągnęła zdrowo... Cztery wina i dwa szampany, zważywszy brak alkoholu wysokoprocentowego, nie taka znowu orgia... A, prawda, koktajliki na początku, może to ją wzięło...
      O wpół do jedenastej odpadła Sylwia, jak na nią było to wyjątkowo późno. W godzinę później Melania zdołała usunąć Drążkiewicza, wsłuchanego w barwne opowieści Felicji o najmłodszej siostrze. O północy nie było już żadnych gości, Melania, wściekła, poszła na górę, w jadalni pozostała Felicja z Dorotką.
      - Posprzątaj ze stołu - poleciła. - Będziesz musiała trochę podzwonić...
      Zdumiona Dorotka chciała zapytać, do kogo ma dzwonić o tej porze, ale Felicja wyszła z pokoju i znikła jej z oczu. Wzruszyła ramionami i przystąpiła do zbierania naczyń. Felicja pojawiła się w kuchni, własnoręcznie wkładała wszystko do zmywarki.
      - Zadzwonisz do informacji w Nowym Jorku - powiadomiła siostrzenicę, która od razu przestała się dziwić. - Musisz zdobyć telefon Wojciechowskiego, sądzę, że należy z nimi rozmawiać po angielsku, co nie sprawi ci chyba trudności. Z Wojciechowskim mogę rozmawiać już sama, jego adres mamy. Zostaw te resztki i bierz się do roboty.
      Na nowo zdumiona faktem, że Felicja ma w ręku kopertę z adresem Wojciechowskiego, nie zgubiła jej, nie dziwiąc się za to wcale chęci kontaktu z Antosiem, Dorotka usiadła przy telefonie. Informację w Nowym Jorku osiągnęła szybciej niż własną, warszawską, ale numer pana Wojciechowskiego okazał się zastrzeżony. Nie zbiło jej to z pantałyku, poprosiła o spytanie pana Wojciechowskiego, czy pozwoli go, wyjątkowo, ujawnić, czy też zechce raczej zadzwonić do niej. Podała nazwisko i telefon. Pan Wojciechowski niczego nie życzył sobie ujawniać, wolał zadzwonić sam.
      - Majątek za to gadanie zapłacimy - mruknąła tkwiąca obok Felicja.
      - Nic nie poradzą, ona musiała go zapytać. Niech się. ciocia cieszy, że w ogóle był w domu...
      Na pierwsze brzęknięcie Felicja sama chwyciła słuchawkę. Gestem usunęła Dorotkę z pokoju. Dorotka znów wzruszyła ramionami, uświadomiła sobie, że czyni to bez mała co chwila, i pomyślała, że gotowa dostać takiego tiku, jeszcze może przerodzi się w drgawki... po czym udała się do kuchni i podjęła zapełnianie zmywarki do naczyń.
      - Nie, to nie Dorotka - powiedziała w jadalni Felicja do słuchawki. - Tu Felicja, ostatni raz widzieliśmy się, jak miałam dwanaście lat, a pan szedł na wojnę.
      - A, ta dziewczynka! - ucieszył się Wojciechowski z tamtej strony. - Moje dziecko, doskonale cię pamiętam! Co tam u was, Wandzia chyba dojechała?
      - Dojechała doskonale. A ja nie będę owijać w bawełnę. Dlaczego pan jej nie dał swojego numeru telefonu?
      Wojciechowski milczał przez chwilę, wreszcie wydał z siebie coś jakby pufnięcie.
      - No dobrze, to też nie będę owijał. Wandzia jest dosyć trudna, a ja już nie młody. Trochę muszę od niej odetchnąć...
      - Rozumiem. To teraz drugie pytanie. Wiemy już, że Wanda jest bogata. My nie. Jaki jest sposób na to, żeby zaczęła za siebie płacić? Ja nie mówię, że jej żałuję kawałka chleba, ale szampany, wynajęte taksówki, różne budowlane propozycje, osobista usługa... nas na to nie stać. Co trzeba zrobić?
      Wojciechowski znów trochę pomilczał.
      - Nie ma sposobu - wyznał z westchnieniem - Wandzia nie umie płacić. I ma taki jakiś uraz... No, to chyba skomplikowane. Razem, równocześnie, uważa, że jest bogata i od każdych dziesięciu dolarów natychmiast zbiednieje. Rozpacza i... co tu gadać... histeryzuje. Ona w ogóle nie nosi przy sobie żadnych pieniędzy, nigdy nie nosiła.
      Felicja poczuła się oszołomiona i bezradna.
      - To co właściwie mamy zrobić...?
      - Nie wiem. Upoważnienie chyba od niej dostać, plenipotencję na dysponowanie kontem. Konto ona ma, sam dla niej załatwiałem. Ale to nie będzie łatwe. Ta dziewczynka, Dorotka... Czy Wandzia ją polubiła?
      - Polubiła nas wszystkie - odparła Felicja ponuro. -A Dorotka uczy się i pracuje, nie może koło niej siedzieć bez przerwy. Pan ją lepiej zna, miałam nadzieję, że coś pan nam doradzi. Dorotka dostała od niej naszyjnik diamentowy, nie wiem, czy należy to traktować poważnie...
      - W zasadzie tak, ale Wandzia ten naszyjnik będzie pożyczać, więc broń Boże sprzedać... No cóż, przyznani się, wiedziałem, że Wandzia bierze ze sobą całą biżuterię i włosy mi na głowie dęba stały, ale co miałem zrobić...? Jej własność. Bardzo cię przepraszam, drogie dziecko, ale numeru telefonu wam nie podam, bo Wandzia ma dużą siłę woli. Jednakże tak bardzo chciała wrócić do starego kraju, że może z nią jakoś wytrzymacie...?
      - W każdym razie spróbujemy. Trochę tu u nas ciasno. Zamierzała kupić mieszkanie...
      - To ci od razu mogę powiedzieć. Sama nie kupi. Ktoś musiałby to dla niej załatwić.
      - Bez pieniędzy...?
      - Toteż mówię. Plenipotencja. Ona ma tam przecież notariusza? Z nim się musicie porozumieć. Ja ze swej strony wyjaśniałem mu, że Wandzia nie jest łatwa, może trochę zbyt delikatnie... No dobrze, zadzwonię do niego jeszcze raz, może... zaraz... może od razu w poniedziałek. U was pojutrze jest poniedziałek?
      - Nie. U nas pojutrze jest niedziela. U was też.
      - A... To po niedzieli, w poniedziałek. Tyle mogę, chociąż już miałem nadzieję...
      - ...że się od niej odczepi raz na zawsze i po wieki wieków, amen - powiedziała złym głosem Felicja do wchodzącej Dorotki i odłożyła słuchawkę. - Gratuluję ci chrzestnej babci, wyjątkowa osoba.
      - A co...?
      Felicja była tak wściekła, że nie zdołała się pohamować.
      - Między wierszami widać, że wypchnął ją do Polski, żeby się jej wreszcie pozbyć. Musiała mu tam nieźle dokopać. Nic dziwnego, że bogata, skoro grosza jednego nie wydaje. Licz się z tym, że nigdy nie będzie miała przy sobie pieniędzy i za nic nie zapłaci, więc rób, jak uważasz. Cud boski chociaż, że dzisiaj nie łomotała, ale może się urżnęła i zasnęła od razu. Mnie w każdym razie nie stać na szampana codziennie.
      - Mnie też nie...
      - Nie pozbędziemy się jej. Chyba że sama jej kupisz mieszkanie.
      - Ja...? Za co?!
      - Nie wiem. Słyszałaś, co Wojciechowski mówił...
      - Nie słyszałam. Byłam w kuchni.
      - Trzeba było słuchać.
      - Przecież sama ciocia kazała mi wyjść!
      - Trzeba było nie wychodzić. Za grosz rozumu nie miałaś i nie masz. Brakuje mi już cierpliwości do ciebie, a z Wandzią sama się kotłuj. Sukcesorka wielka!
      - Przecież wy też...
      - Tylko mi tu nie pyskuj! Zabierz resztę ze stołu, trzeba uprać naczynia, wszystko brudne.
      - Włączyć pralkę?
      - Sama włączę. Te swoje brylanty schowaj, niech tu nie leżą na wierzchu, bo jeszcze kto przez okno zobaczy...
      Do reszty otumaniona Dorotka, odgadując, że Wojciechowski musiał udzielić jakichś wysoce nieprzyjemnych informacji, które Felicję wyprowadziły z równowagi, poniechała wszelkiej dyskusji i zgarnęła ze stołu lśniący klejnot, odrobinę umazany lodami pistacjowymi. Nie wymyśliła jeszcze, gdzie go schować. Do pracy chwilowo nie czuła pociągu, dała spokój resztkom norweskiego drewna, diamenty wetknęła pod poduszkę na kanapie i zamknęła się w łazience.
      Wiedziała, że rozzłoszczona Felicja nie tak od razu pójdzie spać...
      
      * * *
      - Nic mnie ta stara gangrena nie obchodzi - powiedziała gniewnie Melania w kuchni, smarując sobie masłem opieczoną bułeczkę. - Niech śpi do uśmiechniętej śmierci, jestem głodna, zamierzam zjeść śniadanie i usiąść do roboty. Mogłam ci sama powiedzieć to wszystko, co wygłosił ten Antoś przez telefon. Niepotrzebnie podwyższyłaś rachunek.
      - On sobie podwyższył lepiej - mruknęła Felicja, zajęta jajkiem na miękko. - Miałam nadzieję, że jednak co powie.
      - No to chyba powiedział? - zauważyła Sylwia, zadowolona z życia, jak zwykle o poranku. - Robimy dzisiaj wystawny obiad?
      - Idiotka - powiedziała Felicja dobitnie i z wielkim naciskiem.
      Trzy siostry siedziały w kuchni przy śniadaniu. Dorotka zdążyła już opuścić dom pod pozorem ważnego spotkania z cudzoziemcem, bo chciała wreszcie skończyć korektę. Naszyjnik, po krótkim namyśle, ukryła w nadtłuczonym porcelanowym wazoniku, wegetującym na wierzchu zabytkowego kredensu. Nikt tego wazonika nigdy nie używał, a nie było obawy, że kiedykolwiek zostanie wyrzucony. Zapewne nie ukryłaby skarbu wcale, zapominając o nim i zostawiając go pod poduszką, gdyby nie to, że wypadł na podłogę przy uprzątaniu pościeli.
      - Od początku coś takiego węszyłam - podjęła temat Melania, dokładając do bułki kawałek sera. - Podejrzany mi był ten jej brak ukochanych przyjaciół i tajemniczość Wojciechowskiego. Ten nieszczęsny człowiek ma rodzinę, a Wandzia mu wisiała nad karkiem, nie wytrzymał z nią wreszcie i kukułcze jajo podrzucił nam.
      - Nadzwyczajna pociecha - pochwaliła Felicja. - Ty je wysiedzisz czyja?
      - Dorotka chyba, nie? Główna spadkobierczyni!
      - Ciekawe, czy Wandzia nie nałgała...
      - Jak to, nałgała? - zainteresowała się Sylwia, przypiekająca nad gazem następne bułeczki. - Gdzie mogła nałgać? Przecież majątek widziałyśmy na własne oczy!
      - W tym gadaniu o testamencie - wyjaśniła jej łaskawie Felicja. - Diabli wiedzą, kto naprawdę po niej dziedziczy i czy w ogóle odwaliła co trzeba. Zamierzam zadzwonić dzisiaj do notariusza, w obliczu rady Antosia nie widzę innego wyjścia.
      Melania w zadumie nadgryzła bułkę i duża kropla rozgrzanego masła kapnęła jej na szlafrok.
      - Cholera... Ale czekaj no, bo tak mi się widzi, że za tę jej zastępczynię musi robić Dorotka. Nie bez powodu Antoś pytał, czy Wandzia ją lubi.
      - Oszalałaś? Ta gówniara...?!
      - Pełnoletnia jest...
      - No to co? Ale głupia!
      - Nie taka głupia, jak by się zdawało. Między sobą rozmawiamy...
      - A Wandzia tam czasem na schodach nie stoi...?
      - Nie stoi - oznajmiła Sylwia, wyjrzawszy za drzwi. - Poza tym, zaczyna przecież dzień od walenia.
      - Długo śpi - mruknęła Melania i zgarnęła nożem ze szlafroka rozmazane masło. - Szampan jej służy...
      - Nie wywołuj wilka z lasu - zgromiła siostrę Felicja. - Naprawdę myślisz, że z tą plenipotencją będą kłopoty?
      - Dorotka to żaden kłopot. Masz ochotę sama się pętać po bankach?
      - Nie mam. Może masz rację...
      Sylwia usiadła wreszcie przy stole i doprawiła sobie herbatę odrobiną mleka.
      - Poza tym, dziedziczymy przecież po niej wszystkie -przypomniała. - Jeśli nie zełgała o Dorotce, to nie zełgała i o nas. Bardzo się z tego cieszę.
      - Masz już na podorędziu jaki arszenik albo co?
      - I z taką rozsądną myślą chcesz robić wystawny obiad?
      - Głupie jesteście obie. Nie będzie chyba żyła wiecznie?
      - My też nie...
      - A jeśli przestaniemy się jej podobać, może zmienić testament...
      - A tam. Zawracanie głowy. Nie będzie się jej chciało. I nie wiem, dlaczego mamy się jej przestać podobać, mnie nie robi różnicy, mogę gotować to, co ona lubi...
      Śniadanie zostało spokojnie zjedzone, a chrzestna babcia nadal nie czyniła żadnego hałasu. Melania na wszelki wypadek przeszła obok jej pokoju na palcach i po raz pierwszy pożałowała, że nie kupiła sobie maszyny elektrycznej, znacznie cichszej. Pisać czy nie...? Jeszcze tę zołzę obudzi, a nie ma pod ręką ani Dorotki, ani Marcinka, pewnie sama musiałaby się nią zająć. Chociaż... a, co tam, niech się Felicja trochę wysili, a jeśli nie, to Sylwia...
      Przystąpiła do pracy.
      O wpół do drugiej pojawił się Marcinek. Wczorajsza wystawa jubilerska wstrząsnęła nim głęboko i gorliwie pragnął podłapać jakąkolwiek robotę. Ta rodzina miała czym płacić. Zmartwiła go nieco wieść, że ciągle wchodzi w grę naderwana umywalka, którą, tak naprawdę, należałoby umocować na przyzwoicie zacementowanym wsporniku, a zatem zdemontować wszystko, wyjąć stary, obluzowany wspornik, przygotować cement i kawałki cegieł, wmurować porządnie nowe żelastwo, poczekać, aż zwiąże... W dodatku Felicja chciała szybko, nie dopuszczała nawet myśli o wyłączeniu wody na dłużej niż jeden dzień. A Marcinkowi majaczyły się jakieś trzy tygodnie...
      Rozpoczął jednakże tę skomplikowaną operację, delikatnie węsząc obiad. Z kuchni apetycznie zalatywała cebulka. Zaczął, rzecz jasna, od całkowicie beznadziejnej próby podparcia urządzenia drągiem, przyniósł z ogrodu dwa nowe kawały drewna i udało mu się obruszyć umywalkę więcej. Puściła uszczelka, przy każdym odkręceniu kranu woda sikała na podłogę i na nogi użytkownika. Teraz już nie było siły, niezbędny się stawał remont generalny. Marcinek nawet umiał to wszystko zrobić, ale bardzo nie lubił pośpiechu, postanowił najpierw zgromadzić materiały. Cement Felicja gdzieś miała, kawałki cegieł również, brakowało piasku i kątownika na nowy wspornik, razem wziąwszy, Marcinkowi udało się te wstępne prace nieźle przeciągnąć. Z kuchni zalatywały wonie coraz smakowitsze.
      - Z obiadem to się pewnie poczeka na panią Wandę? -spytał podstępnie Felicję, która pomagała mu przeszukiwać pralnię, bo wydawało się jej, że jakiś kawał żelaza gdzieś tu się plątał. - Póki jej nie ma, może zdjąć umywalkę...
      - Nie masz wspornika, nie masz piasku, zdejmiesz, jak już będziesz zakładał - odparła Felicja stanowczo i nagle uświadomiła sobie, co Marcinek powiedział. - O rany boskie...!
      Wybiegła z pralni, zawahała się na progu kuchni i posłuchała ku górze. Z pokoju Melanii dobiegał niezbyt głośno terkot maszyny do pisania. Melania pisała szybko i terkot brzmiał dość monotonnie, mógł w ostateczności służyć jako akompaniament do snu, ale w końcu ile czasu...?!
      Sylwia obejrzała się na nią.
      - Obiad mam gotowy. Skromny, ale bardzo dobry, sos mi wyszedł. Może by kto obudził Wandzię? Czy ona tak będzie spała do jutra?
      Takie samo pytanie Felicja zadała Melanii, zajrzawszy do jej pokoju. Melania oderwała palce od klawiatury.
      - Gdyby każdego szampana miała przez cały dzień przesypiać, gotowa jestem sama go kupować. Święty spokój. Aż szkoda zakłócać. Dopiero teraz widać, jak nam było przedtem dobrze.
      - Metoda żydowskiej kozy - przyświadczyła Felicja. -. Ale trzeba chyba do niej zajrzeć, bo może umarła.
      - Jak umarła, to już jej nie pomożesz. Chcę skończyć artykuł.
      - Zajrzę jednak, na wszelki wypadek. Te drzwi nie skrzypią. Wstrzymaj się przez chwilę z trzaskaniem.
      Cichutko nacisnęła klamkę i powoli uchyliła skrzydło.
      Melania, mimo woli zaciekawiona, zatrzymała dłonie w górze i wygięła się na krześle do tyłu, żeby widzieć siostrę. Felicja parę sekund trwała w uchylonych drzwiach, po czym otworzyła je szerzej i weszła do środka. Wyszła prawie od razu, dzierżąc w dłoni kij do krykieta.
      - Wreszcie jest! Skorzystałam z okazji, żeby jej to zabrać. Schowam na razie u ciebie.
      - Nie obudziła się?
      - Śpi jak zabita.
      - A oddycha w ogóle?
      - Nie wiem. Nie sprawdzałam. Zajęłam się tym drągiem.
      - To może sprawdź dla świętego spokoju.
      Felicja wetknęła kij pod biurko Melanii i nieco już mniej ostrożnie wróciła do pokoju chrzestnej babci. Podeszła do łóżka, popatrzyła, podeszła z kolei do okna i odsunęła zasłonę. W pokoju zrobiło się widno. Wróciła do łóżka, przyjrzała się Wandzi z uwagą i dotknęła jej ręki. Melanii zdrętwiały uniesione dłonie, ponadto nie widziała ze swego miejsca głębi pokoju, podniosła się zatem i stanęła w drzwiach.
      - Co jest...?
      Felicja ponownie pomacała śpiącą postać, wyprostowała się i obejrzała na siostrę.
      - O ile ja się znam na medycynie...
      - Wygłupiasz się - rzekła stanowczo Melania i podeszła do łóżka. - O, cholera... Ona ma dziwny kolor...?
      - Pomacaj ją, bo może mnie się tylko wydaje. Melania pomacała bez wahania, wzdrygnęła się lekko i spojrzała na siostrę z niesmakiem.
      - Wydaje ci się? Straciłaś czucie? Przecież ona jest lodowato zimna! To niemożliwe, żeby żywy człowiek był taki zimny!
      - Człowiek jak człowiek, ale Wandzia...? Mierzymy jej temperaturę?
      - Chyba tym termometrem zza okna. Moim zdaniem ma poniżej zera. Zdaje się, że powinnyśmy się zdenerwować?
      - To na pewno, ale oprócz tego... Gdzie dzwonić? Do pogotowia czy do Malika?
      Doktor Malik już od dziesięciu lat był lekarzem rodzinnym, głównie z tej racji, że mieszkał bardzo blisko i nie był drogi. Lubił nawet je wszystkie prywatnie, bo bardzo starały się prezentować mu wyłącznie swoją lepszą połowę, unikając starannie wzajemnych złośliwości i mizdrząc się czule do osoby aktualnie chorej. Chorowały wprawdzie rzadko, ale osobista znajomość z lekarzem była zbyt cenna, żeby narażać ją na szwank.
      - Do Malika - zadecydowała Felicja prawie bez namysłu. - Po pierwsze może go nie być w domu i zyskamy trochę czasu...
      - I do czego ci ten czas?
      - Jeszcze nie wiem. Na wszelki wypadek. Niech on zadecyduje, co trzeba zrobić, to się później załatwi...
      - W takim razie ty dzwonisz. Jesteś najstarsza i masz prawo do sklerozy.
      - Mam nie tylko prawo, ale także sklerozę. Niekiedy okazuje się bardzo przydatna. A miałam dzwonić do notariusza... Teraz nie wiem, dzwonić czy nie?
      - Chyba przyczyna upadła. Wątpię, czy Wandzia w tym stanie podpisze jakąś plenipotencję. Zastanawiam się nad czym innym...
      - Mianowicie?
      - Odkryłyśmy ją już czy odkryjemy dopiero za chwilę? Po obiedzie, na przykład?
      Felicja rozważała przez chwilę tę myśl.
      - Osobiście wolałabym po obiedzie. Głodna jestem i Sylwia będzie wściekła, bo jej się coś tam rozgotuje albo przypali.
      Melania nie wytrzymała.
      - I Marcinek biedny padnie trupem z niedożywienia. A więcej trupów już nam chyba nie trzeba? Czekaj, na co ona właściwie umarła? Serce...? Ma dziwną twarz.
      - Nie wydaje mi się wcale dziwna...
      - Kolor. Słabo widać, ale jednak. Przyjrzyj się, trochę jakby żółta, a trochę sina...
      - Jeśli żółta, to wątroba, ale mnie się wydaje raczej kremowa. A to sine ledwo widać. Chorowała na serce?
      - A skąd ja mam to wiedzieć? Należało spytać Wojciechowskiego.
      - Rozmawiając z Wojciechowskim, wyobraź sobie, nie wiedziałam jeszcze, że dziś znajdziemy Wandzię w takim złym stanie...
      - Słuchaj, a może to letarg...?
      - Malik chyba wykryje? Nie zakopiemy jej przecież w ogrodzie jeszcze przed wieczorem!
      - Istotnie, szczególnie gdyby Marcinek miał kopać grób...
      - Odczep się od Marcinka. Niech zamontuje umywalkę. Chociaż, właściwie, teraz już nie musi się z tym śpieszyć...
      Z dołu rozległo się wezwanie Sylwii, zawierające w sobie komunikat o rozgotowanym makaronie. Siostry podjęły decyzję. Wandzia, w przeciwieństwie do makaronu, mogła poczekać, nie robiło jej to już chyba wielkiej różnicy. Zamknęły drzwi jej pokoju i zeszły na parter. Obie czuły się strasznie głodne, odkrycie, raczej dość makabryczne, zwiększyło ich apetyt, zamiast go radykalnie unicestwić.
      Marcinek żywo interesował się panią Wandą. Został wyprowadzony z błędu, nie przebywała na mieście, tylko jeszcze spała. Zdziwił się nieco, ale uwierzył, że tak wygląda działanie szampana na organizm osób starszych.
      - I potem będę jej ten obiad odgrzewać? - zatroskała się Sylwia. - No dobrze, odgrzeję na parze, tylko niech ona mi się do tego nie wtrąca. A może ona wstanie dopiero na kolację, to zje razem z Dorotką. A gdyby wstała zaraz, dam jej byle co, takie śniadanko... A może prześpi całą dobę...
      Doba odpadła, bo w późniejszych godzinach popołudniowych doktor Malik był w domu i przybył w ciągu pięciu minut. Został powiadomiony o wizycie powinowatej w zaawansowanym wieku i jej podejrzanym stanie, wykrytym dopiero co. Udał się na górę. Towarzyszyły mu obie, Felicja i Melania. Sylwia, zorientowana już w sytuacji, nie wykazując przesadnej ciekawości, pozostała przy stole nad kolejną szklanką herbaty, a Marcinek skorzystał z okazji, żeby wykończyć podsychające już nieco ciasto bez zakalca, a za to z rodzynkami.
      Doktor Malik był dobrym, doświadczonym lekarzem, obeznanym z metodami staroświeckimi.
      - Przykro mi bardzo - rzekł ze współczuciem. - Krewna pań nie żyje już od ładnych paru godzin... Okno było otwarte?
      - Uchylone - odparła Felicja. - Zawsze spała przy uchylonym.
      - Zatem oceniam czas zejścia na ubiegły wieczór. Między dziesiątą a, powiedzmy, pierwszą w nocy. Chorowała na coś?
      - Nie wiemy. Przyjechała zaledwie tydzień temu, nawet mniej. Wydawała się zdrowa.
      - Takie starsze osoby, szczególnie z zachodnich krajów, zazwyczaj mają całą dokumentację chorobową i wożą ją wszędzie ze sobą. Na oko nie widzę przyczyn zejścia, nie mogę wystawić świadectwa zgonu. Może ona tu ma jakieś papiery, wyniki różnych badań...?
      - Papiery ma - włączyła się z westchnieniem Melania. -Taką teczkę. Dorotka jej podawała prawie co wieczór albo rano, nie mogłam nie słyszeć, skoro mam pokój naprzeciwko. Na stoliku podobno leżała... o, to chyba.
      - Tu leżą dwie teczki - zauważyła Felicja.
      - Wolałbym nie ruszać, ale może panie zajrzą?
      Bez wielkiego zapału Felicja zajrzała do jednej z teczek, a Melania do drugiej.
      - Jest - powiedziała Felicja. - Wygląda mi to na EKG...
      - Tu są tylko finansowe, o ile mogę ocenić - oznajmiła równocześnie Melania.
      - Finansowe mnie nie interesują - odciął się doktor stanowczo. - Proszę te... Tak, zgadza się. Zdrowotne. Momencik.
      Obie siostry w milczeniu przeczekały parę minut, w czasie których doktor Malik ze zmarszczoną brwią czytał wykresy, łacińskie opinie i wyniki rozmaitych analiz. Potem podniósł głowę, a twarz miał zatroskaną.
      - Bardzo mi przykro. Wyjątkowo zdrowa osoba. Serce jak dzwon, idealny przewód żółciowy, cukier w normie, żadnych stanów zapalnych, przewód pokarmowy funkcjonalny w stu procentach, płuca bez najmniejszych zmian, ciśnienie jak u młodej dziewczyny. Stała opieka lekarska, stwierdzam to po datach...
      - Dbała o siebie ta Wandzia - mruknęła pod nosem Melania, usiłując usunąć z tonu kąśliwość.
      - ...naprawdę nie wiem, na co mogła umrzeć. Jest lekkie zasinienie, ale trudności z oddychaniem przecież nie miała...?
      - Trzeba zadzwonić do Wojciechowskiego - zadecydowała posępnie Felicja. - Może on będzie o czymś wiedział. Gdzie ta cholerna Dorotka, przecież ja się po angielsku nie dogadani!
      Doktor Malik miał dobre serce, wiedział już doskonale, co czeka te nieszczęsne kobiety i bardzo im współczuł. Ponadto przyczyna śmierci starszej pani ciekawiła go z medycznego punktu widzenia, bo może jednak cierpiała na coś, czego nie chciała ujawniać w swoich dokumentach, a co wykryje się dopiero przy sekcji.
      - Jeśli idzie o język, chętnie służę. Znam angielski. Co trzeba zrobić?
      Ponowne poszukiwanie Wojciechowskiego po pierwsze ujawniło, że Dorotka zna angielski lepiej niż doktor, a po drugie okazało się, mimo to, skuteczne. Wojciechowski oddzwonił.
      - Niech pan lepiej usiądzie - poradziła mu Felicja bez wstępów. - Wanda nie żyje.
      Od tamtej strony dobiegły dźwięki, wskazujące, że Wojciechowski raczej się zerwał i przy okazji coś stłukł.
      - Jak to nie żyje...? Co się stało?! Wypadek...?!
      - Nie, umarła sama z siebie dziś w nocy. Nie wiemy, na co i dlaczego. Jest tu akurat lekarz, pyta, czy pan nie wie czegoś o jakiejś jej ukrytej chorobie, bo z badań nic nie wynika.
      - Boże drogi...! Wandzia umarła...! Nareszcie...! To jest, nie to chciałem powiedzieć...
      - Nic, nic, ja rozumiem - zapewniła go Felicja łagodnie. - Ale pan ją znał doskonale przez te wszystkie lata i musi pan wiedzieć, czy była na coś chora.
      - Chora...! Daj nam Boże wszystkim połowę tego zdrowia! Zdrowa była nie do wiary, mogła setki dociągnąć!
      - A szampan?
      - Co szampan...?
      - Pociągała wczoraj szampana, aż miło było popatrzeć. Szampan jej nie szkodził?
      - Przeciwnie, dobrze jej robił. Ożywiała się. I spała potem doskonale. I umarła nagle? Może tam u was jakiś wirus lata? Na wirusy nie była odporna, unikały jej. To znaczy, ona ich... to znaczy, jakoś ją omijały...
      - Trudno im się dziwić - wyrwało się Felicji. - No nic, więc jednak była zdrowa i nie miała powodu umrzeć. Dziękuję panu.
      - Będę dzwonił - obiecał szalenie przejęty Wojciechowski. - Chciałbym wiedzieć, co wykaże... no, szczegółowe badanie...
      Odłożywszy słuchawkę, Felicja niepewnie popatrzyła na doktora Malika. Niczego mu nie musiała powtarzać, bo telefon akurat działał świetnie i głos Wojciechowskiego rozlegał się w całym pokoju. Doktor Malik popatrzył na nią wzajemnie ze zwiększonym współczuciem.
      - Nie da rady. Mimo wieku nieboszczki świadectwa zgonu nie wystawię. Trzeba dzwonić na policję i jest to, niestety, moim obowiązkiem...
      
      * * *
      Niejaki Edzio Bieżan, po odniesieniu sukcesu w likwidacji afery finansowej, z wydziału przestępstw gospodarczych został przeniesiony do wydziału zabójstw i awansowany na nadkomisarza. Komunikat o nagłym zgonie zdrowej osoby dotarł do niego bardzo szybko i nie wywołał w nim wstrząsu, bo zawierał w sobie informację, że osoba przeżyła lat osiemdziesiąt osiem, zatem pewną skłonność do śmiertelnego zejścia miała prawo posiadać. Przepisy jednakże czegoś od niego żądały.
      Sprawa przewiezienia zwłok do prosektorium dla dokonania sekcji została załatwiona błyskawicznie, Edzio zaś, po krótkim wahaniu, postanowił sam wstąpić do dotkniętego nagłym zgonem domu, miał go bowiem prawie po drodze do własnego. Wiedział, że żona akurat ma dyżur w szpitalu, wróci późno i trafią na siebie we właściwym czasie, może nawet spotykając się w drzwiach. Uparcie kochał swoją żonę i lubił przebywać w jej towarzystwie. Specjalnie wziął dyżur w sobotę, kiedy ona również była zajęta, z nadzieją, że niedzielę, też razem, będą mieli wolną.
      Pozamykał akta w szafach i opuścił miejsce pracy.
      
      * * *
      Doktor Malik z dobrego serca doczekał przybycia wozu do przewożenia nieboszczyków, pogadał chwilę z lekarzem policyjnym i udał się do siebie. W razie potrzeby mógł być dostępny w ciągu pięciu minut osobiście, a przez telefon jeszcze prędzej.
      Dorotka wróciła do domu akurat w chwili, kiedy do ponurej karetki wnoszono długi pakunek. Najpierw na ten widok osłupiała, a potem przeraziła się śmiertelnie.
      - Jezus Mario, co się stało? - spytała zdławionym głosem stojącą w progu Felicję. - Co to jest?
      - Twoja chrzestna babcia - odparła Felicja zimno.
      - O Boże...! Ale dlaczego...?! Co się stało...?!
      - Nic. Umarła.
      Dorotka nie zrozumiała, co ciotka do niej mówi. Nie mogła pytać dalej, bo odjęło jej mowę. Została przez Felicję wepchnięta do środka.
      - Księżniczka, jak zwykle, przyszła na gotowe - powitała ją jadowicie Melania. - W sobotę wykładów nie ma, wydawnictwa nie pracują, gdzieś się podziewała do tej pory? Nie mogłaś wrócić trochę wcześniej?
      - Po co? - zdziwiła się Sylwia. - Przecież Wandzi by nie wskrzesiła? Chcesz obiad? To znaczy nie, teraz już będzie kolacja. Nie teraz, za godzinę. Możesz sobie zrobić herbaty, a przy okazji i nam.
      Zaparzanie herbaty było czynnością tak automatyczną, że Dorotka mogła załatwić to bez angażowania swoich sił umysłowych. Oszołomiona i wstrząśnięta wydarzeniem, w które wahała się uwierzyć, wkroczyła z tacą do jadalni, zdolna już do formułowania wypowiedzi.
      - Zakalec wyszedł - powiedziała słabo. - Już nie ma. Będzie ciocia musiała upiec nowy. Nic nie rozumiem, naprawdę chrzestnej babci coś się stało? Co?! Zaszkodziła jej wczorajsza kolacja? Naprawdę ona nie żyje?
      - A co, myślisz, że ją żywą wynieśli, zrolowaną w brezentowej płachcie? - spytała drwiąco Felicja.
      - To była foliowa - wtrącił delikatnie Marcinek. Dorotka patrzyła na nich przez chwilę.
      - Nie - powiedziała rozpaczliwie. - Ja to muszę sprawdzić!
      Zerwała się od stołu i popędziła na górę. Stanęła w progu pokoju nie tak dawno swojego, a ostatnio chrzestnej babci. Pokój był pusty, chrzestna babcia rzeczywiście znikła. Mogła jeszcze wyjść z domu żywa, a one mogły się z niej tylko nabijać, ta ewentualność istniała, Dorotka weszła do wnętrza i gwałtownie otworzyła szafę, futro chrzestnej babci wisiało, płaszcz również. Nie do wiary, chyba naprawdę ją wynieśli...
      - Sama jestem ciekawa, co stwierdzą - mówiła Felicja przy stole w jadalni. - Może to był wylew?
      - Miała niskie ciśnienie - przypomniała jej Melania.
      - To już nie wiem. Chyba że Sylwia ją otruła, ale nie bardzo widzę, czym by mogła...
      - A może klimat jej zaszkodził? - powiedziała Sylwia z nadzieją. - Pół świata przeleciała...
      - Nie pół, tylko jedną czwartą.
      - Wszystko jedno. A powietrze u nas nie takie znowu czyste, albo może napiła się wody z kranu...
      - Jak to w ogóle było? - spytała Dorotka błagalnie, siadając znów przy stole. - Kiedy? Czy ktoś przy niej był? Ona była na coś chora? Wczoraj, tym winem... upiła się na śmierć? To chyba niemożliwe!
      - Spała i spała, aż Felicja poszła obudzić ją na obiad...
      - I wtedy się okazało, że jest nieżywa...
      - Był doktor Malik. Powiedział, że nie wie, co jej się stało...
      - Wojciechowski twierdzi, że była zdrowa jak byk...
      - A teraz, chcemy czy nie chcemy, musimy ją pochować...
      - Ciekawe jak, skoro nie wystawił świadectwa zgonu. Wszystkie firmy pogrzebowe żądają świadectwa zgonu...
      - To dlatego nie łomotała...
      Wszystkie ciotki mówiły naraz, a Marcinek je wspomagał. Dorotka słuchała, wciąż oszołomiona. Felicja przypomniała sobie nagle.
      - A, właśnie! Tyś ją chyba widziała, jak jej zaniosłaś tę herbatę w termosie. Jak wyglądała? Jak się czuła?
      - Nijak. Normalnie. Leżała już w łóżku, a ten drąg schowała, jak zwykle, ale wiem gdzie. W pościel, pod siebie. Kazała sobie podać lusterko.
      - I podałaś jej?
      - No pewnie. Dlaczego nie?
      - I co potem?
      - Nic. Wyszłam. Nie dopytywałam się bardzo, czy jeszcze by czegoś nie chciała, bo tego... No... I teraz mam wyrzuty sumienia...
      - Ona chyba później raz walnęła - wtrącił smutnie Marcinek.
      Natychmiast zwrócił na siebie powszechną uwagę.
      - Walnęła? - spytała podejrzliwie Felicja. - Nie słyszałam...
      - Tylko raz? - zdziwiła się kąśliwie Melania.
      - Nic nie słyszałam - powiedziała niespokojnie Dorotka. - Ale może jej coś upadło...?
      - Co jej mogło upaść, to ty sama najlepiej wiesz...
      - Ja bym chciała wiedzieć, jak będzie z tym pogrzebem - powiedziała niecierpliwie Sylwia. - Gdzie ją pochowamy? Na Powązkach czy na Brodnic?
      - A miała w tej kwestii jakieś życzenia? - zaciekawiła się Melania. - Bo nie przypominam sobie?
      - Może napisała coś w testamencie - podsunął Marcinek.
      - Tam ją pochowamy, gdzie będzie prościej - warknęła Felicja. - Kto tam się przy furtce kotłuje...?
      Kotłującym się przy furtce gościem był Edzio Bieżan. Nie od razu trafił na dzwonek, ponieważ Felicja zapomniała zapalić zewnętrzne światło. Został wpuszczony bez żadnych korowodów. Cała rodzina, z Marcinkiem na dodatek, zdawała sobie sprawę, że muszą oczekiwać rozmaitych dziwnych wizyt i zapewne kłopotów, skoro z nagłym zejściem chrzestnej babci wyraźnie coś nie grało.
      - Trzeba było wezwać jakiegoś młodego idiotę, który by nic nie myślał i wystawił to świadectwo zgonu bez słowa, bo dla takiego osiemdziesiąt osiem lat to już próchno ostateczne - zdążyła mruknąć Melania. - A nie Malika...
      Edzio Bieżan wszedł, przedstawił się, usiadł przy stole i przyjął zaproszenie na herbatę. W oczach zgromadzonych w jadalni osób ujrzał ocean ciekawości i ziarnko maku niepokoju. To było w porządku, zero niepokoju wydałoby mu się podejrzane.
      - Ja może niepotrzebnie zawracam paniom głowę - rzekł poczciwie na wstępie. - Wyników sekcji jeszcze nie mamy, ale każdy nagły zgon musi być sprawdzany, przepisy takie. Pomyślałem, że wstępna rozmowa nam nie zaszkodzi, a może panie akurat nie są zajęte...
      - Jesteśmy - skorygowała Felicja. - Właśnie omawianiem tej sprawy. Proszę bardzo, możemy pana włączyć.
      - To miło - ucieszył się Bieżan i nieznacznie przyjrzał się wszystkim po kolei. - Chciałbym z pierwszej ręki usłyszeć, jak to było. Skąd ta nieboszczka, obywatelka amerykańska, w ogóle się paniom wzięła?
      Zanim usłyszał odpowiedź, stwierdził, że cztery baby siedzące przy stole różnią się przede wszystkim wiekiem. Najstarsza, zdaniem Edzia, mogła zbliżać się do siedemdziesiątki, ale trzymała się świetnie, pełna życia i energii. Drugą z kolei, dodatkowo wyróżniająca się tuszą, gruba blondyna, bez wątpienia przekroczyła pięćdziesiąt, chociaż przy odrobinie starań mogłaby się do tego nie przyznawać. Trzecia wyglądała na czterdzieści parę, interesująca kobieta, z inteligencją wypisaną na twarzy. Czwarta, dwudziestolatka mniej więcej, stanowiła już nowe pokolenie, wydawała się jakaś przygłuszona, aczkolwiek bardzo ładna. Ciemne włosy, wcześniej zapewne upięte w ogromny kok, rozsypały jej się wokół twarzy i na ramiona, w niczym nie ujmując urody. Wszystkie starsze, też to było widać, w młodości musiały być niemal piękne, a już na pewno atrakcyjne. Towarzyszący im młodzieniec, średniego wzrostu i średniej postury, miał okrągłą, sympatyczną twarz, upstrzoną nielicznymi piegami, geniusz z niego nie tryskał, ale robił wrażenie samej poczciwości i życzliwości dla świata.
      Sprawę obywatelki amerykańskiej wyjaśniła ta najstarsza, Felicja, spojrzeniem i gestem uciszywszy siostry. Bieżan odgadł, że to siostry, podobne były do siebie.
      - Jest to facetka, którą ja sama pamiętam z dzieciństwa, jeszcze przedwojennego. Była chrzestną matką naszej czwartej siostry, wyjechała do Stanów Zjednoczonych tuż przed wybuchem wojny. Rodziny, jej i nasza, były ze sobą zaprzyjaźnione, ale wszelki kontakt się urwał. Okazuje się, że straciła wszystkich i w ostatnich latach zaczęła szukać swojej! chrzestnej córki... Zaraz, list panu wszystko najlepiej wyjaśni. Gdzie jest list od Wojciechowskiego?
      - Miała go ciocia w rakach wczoraj o północy - podpowiedziała usłużnie Dorotka.
      Felicji gniewnie błysnęło w oku.
      - I co z nim zrobiłam?
      Dorotka też była zdania, że list Wojciechowskiego wyjaśni najwięcej, oszczędzając im starania się o jakieś, nie wiadomo jakie, dowody, wysiliła się zatem rzetelnie, żeby przypomnieć sobie nocne poczynania ciotki. Trzymała ten list w ręku, kopertę razem z zawartością, kiedy dzwoniły do informacji w Nowym Jorku. Potem rozmawiała z Wojciechowskim, a ręce przy tym miała wolne. Nigdzie nie chodziła, nie oddalała się od telefonu, tu, w jadalni... Ze zmarszczoną brwią Dorotka podniosła się od stołu, podeszła do stolika z telefonem, obejrzała leżące tam papiery, schyliła się ku książkom telefonicznym ułożonym na półeczce pod spodem, rozejrzała się i wyjęła list od Wojciechowskiego zza doniczki z najbliższym kwiatkiem. W milczeniu podała go Bieżanowi.
      - A, odłożyłam go? - ucieszyła się Felicja beztrosko. - Dobrze, że pamiętałaś!
      Przez kilka pierwszych zdań Bieżan nie rozumiał, co czyta, bo zaintrygowała go ta osobliwa i tak błyskawiczna zmiana nastrojów. Ta baba najwyraźniej w świecie wściekła się na siostrzenicę za przypomnienie, że miała ten list i w parę sekund później równie wyraźnie pochwaliła ją ze szczerego serca. Wariatka czy co...?
      Zmobilizował się, zaczął jeszcze raz od początku i przeczytał korespondencję z uwagą. Dała mu wiele do myślenia.
      - I co? - spytał ogólnie z wielkim naciskiem, uniósłszy głowę znad lektury.
      Odpowiedzi nikt mu nie skąpił.
      - No i zgadza się, przyjechała, zamieszkała u nas i zaczęła cieszyć się życiem rodzinnym - zaczęła Melania z lekkim przekąsem. - Trochę ta uciecha była uciążliwa...
      - Łomotała - wyrwał się Marcinek.
      - Miała mnóstwo planów - wpadła im w słowo Felicja.
      - Raczej kosztownych, ale jej notariusz zapewniał nas, że stać ją na to...
      - Udowodniła chyba, nie? - odezwała się z urazą milcząca dotąd Sylwia. - Wczoraj pokazała wyraźnie...
      - Ponadto Antoś potwierdził? - zauważyła jadowicie Melania, przy czym Bieżan zorientował się, że swoje słowa kieruje do najstarszej siostry. - Ciekawe, że nie zauważyłam pierwszego telefonu... Zdaje się, że było co czcić...?
      - A co? Miałaś zaburzenia wzrokowe...?
      - A co panie czciły? - udało się wtrącić Bieżanowi.
      Odpowiedziała mu Dorotka, bo Felicja i Melania, wspomagane komentarzami Sylwii, zajęte były sobą chwilowo bez reszty. Jakiś facet imieniem Paweł żywo wchodził w zakres ich subtelnej sprzeczki, zdolnej jadem przepalić betonowy strop. Edzio usiłował słuchać na cztery strony świata.
      - Wczoraj właśnie chrzestna babcia była u notariusza i potem przyjechała z szampanem - powiedziała Dorotka smętnie, a zarazem z dziwną determinacją. - Kazała uczcić sporządzenie testamentu...
      - Kolacja była bomba - pochwalił z uznaniem Marcinek.
      - ...ogłosiła treść, wszystkie po niej dziedziczymy, nawet przez chwilę myślałam, że może ten szampan jej zaszkodził...
      - Ciągnęła zdrowo... - wtrącił znów Marcinek.
      - I pokazała nam klejnoty - wpadła mu w słowo Sylwia, zainteresowana rozmową na dwa fronty. - Nadzwyczajne! Dorotka dostała naszyjnik...
      - Wszystko razem odbywało się właśnie dla uczczenia chwili - ciągnęła Dorotka, przy czym w jej tonie Bieżan wywęszył teraz ton rozgoryczenia. - Owszem, dostałam naszyjnik, który podobno ona miała ode mnie pożyczać, co nie ma żadnego znaczenia, bo i tak nie znam miejsca, w którym mogłabym się w czymś takim pokazać. No i w ogóle było to czczenie testamentu...
      - Uroczysta kolacja - powiedział żywo Bieżan. - Byli jacyś goście?
      Dorotka zawahała się. Marcinek nie miał oporów.
      - Oprócz nas, tutaj, jeszcze dwie osoby. Jacek, on kierowca, niezły kumpel, znamy się i pan... zaraz... Paweł... jak mu tam...
      Melania w pewnym stopniu miała rozbieżny słuch. Felicję zostawiła sobie na później.
      - Paweł Drążkiewicz - rzekła sucho. - Dziennikarz. Mój kolega po fachu. O co chodzi?
      - O bezinteresowne uwielbienie - zachichotała Felicja.
      - A czy on był Duchem Świętym, żeby pięć lat temu wiedzieć, co Wandzia przywiezie? - oburzyła się Sylwia.
      Bieżan, mgliście bo mgliście, ale zaczynał łapać atmosferę.
      - A ten drugi gość, Jacek, przepraszam, nie dosłyszałem nazwiska...
      - Woliński - powiedziała Dorotka z westchnieniem. - Z radio-taxi. Taksówka numer siedemdziesiąt. To chrzestna babcia wymyśliła...
      - Nie pięć lat temu, tylko dziesięć - sprostowała zimno Melania. - O Wandzi nikt nie wiedział...
      - Czas robi swoje - przypomniała Felicja z wyraźną przyjemnością.
      - Narzeczony Dorotki - poinformowała Sylwia życzliwie.
      Bieżan z całego serca pożałował, że tej całej wizyty nie nagrywa. W najśmielszych marzeniach sennych nie ośmieliłby się spodziewać takiej rozmowy wstępnej. Gdyby śmierć starszej pani okazała się rzeczywiście podejrzana, miał już zatrzęsienie materiału, bo i motywy, i ewentualnych sprawców, ponadto widać było, że nikt tu nie tonie w rozpaczy. Nikt nawet nie usiłuje udawać żalu po nieboszczce. Co prawda krótko ją znały, więc może nie zdążyły jej pokochać...
      Z drugiej znów strony nie wygląda na to, żeby próbowały cokolwiek ukrywać. Z doskonałą beztroską wyjawiają fakty wysoce obciążające, wręcz, można powiedzieć, same się podkładają. Bogata staruszka zmarła nagle w gronie spadkobierców bez racjonalnych powodów medycznych, czy one nie zdają sobie sprawy, jakie podejrzenia muszą się tu lęgnąć...?
      - Ułóżmy to sobie - zaproponował, potrząsając listem. - Parę miesięcy temu dowiedziały się panie, że Wanda Parker ze Stanów Zjednoczonych szuka waszej rodziny...
      - Krysi - poprawiła Sylwia. - Jej matki - dodała, wskazując Dorotkę. - Krysia dawno nie żyje, więc zdecydowała się na Dorotkę.
      - Określiła ją mianem chrzestnej wnuczki - poinformowała uprzejmie Melanią.
      Bieżan chciał się trzymać porządku chronologicznego.
      - Moment. O całej sprawie powiadomił panie notariusz. Jak rozumiem, upewnił się, że chodzi o właściwe osoby...
      - Jeśli ma pan jakieś wątpliwości, możemy panu pokazać zdjęcia rodzinne. Zdaje się, że Wandzia ma takie same. Podobno idą frachtem...
      - Nie, ja nie mam wątpliwości. Dostały panie ten list z datą przyjazdu starszej pani. Starsza pani przyjechała w terminie?
      - Dwadzieścia minut opóźnienia - powiedziała mechanicznie Dorotka.
      - Przybyła tutaj, chociaż widzę z listu, że rezerwowała hotel...?
      - Sama chciała - mruknęła Dorotka z wyraźniejszym rozgoryczeniem. - Wolała rodzinę.
      - Rozumiem. Poczuła się u pań jak w rodzinie i już została. A co z tym mieszkaniem, które zamierzała kupić? Coś w tym kierunku zrobiono?
      Felicja i Melania popatrzyły na siebie.
      - Prawdę mówiąc, nie wiemy - rzekła Felicja. - Wandzia zaczęła już coś mówić, że zostanie u nas, a ten dom się rozbuduje. Nie umiem sobie tego wyobrazić, bo miejsca tu trochę mało. Antoś... to znaczy pan Wojciechowski ostrzegł mnie przez telefon...
      - A, to jednak...! - sarknęła Melania.
      - Ostrzegł panią, że co?
      - Że ona sama niczego nie załatwi i wszystko trzeba zrobić za nią i dla niej. Zapewne byśmy zrobiły, ale pojawił się jeden kłopot... No dobrze, powiem. Finansowy.
      Bieżan niemal osłupiał. Na litość boską, przecież za chwilę ta baba mu powie, że zabiły facetkę, żeby urwać łeb kłopotom finansowym! Albo niewinna jak dziecko, albo niewiarygodnie bezczelna, bo niemożliwe, żeby była tak upiornie głupia...
      - Za nic nie chciała płacić - uściśliła wypowiedź siostry Sylwia, prezentująca oburzenie i satysfakcję, wymieszane razem. - Za taksówkę, za zakupy, nic kompletnie. No mówię panu, coś okropnego! A pieniądze szły jak woda!
      - To kto płacił, skoro ona nie chciała?
      - My wszystkie po kolei - wyznała Melania. - Zaczynając od mojej siostrzenicy, a kończąc, zdaje się, na mnie. A może na Jacku. Ale za szampana mu zwróciłam.
      Bieżan znów uczepił się chronologii.
      - Zatem, chwileczkę, zamieszkała u pań i co dalej?
      - Łomotała - wtrącił życzliwie Marcinek.
      - Proszę...?
      - Łomotała w podłogę co wieczór.
      - I co poranek - dodała Sylwia.
      - Po co, na Boga?!
      - Bo nie ma u nas dzwonków na służbę - wyjaśniła jadowicie Felicja. - Łomotała rzeczywiście, waliła w podłogę kijem krykietowym.
      - Przywiozła go ze sobą w tym celu...?
      - Nie, to nasz. Znalazła go na szafie. I tym sposobem wzywała do siebie obsługę, jak czegoś chciała. Trzeba było lecieć do niej na górę, tam był jej pokój - wskazała palcem sufit - i dowiadywać się, że potrzebne jej coś z dołu. Dawno się tyle nie nalatałam po schodach.
      - Zdaje się, że głównie latała Dorotka - zauważyła Sylwia sprawiedliwie.
      - Jak była. Ale postarała się unikać przebywania w domu...
      - Rozumiem z tego, co słyszę, że zdążyła także być u tego notariusza i załatwić sprawę testamentu. Panie o tym wiedziały?
      - Trudno było nie wiedzieć, o niczym innym nie mówiła przez dwa dni. Wmawiała w nas, że po niej dziedziczymy. Głównie Dorotka.
      - I to prawda?
      - Tego, niestety, nie wiemy. Ale sądzę, że notariusz panu powie.
      - O ile naprawdę u niego była - wtrąciła sucho Melania.
      - Jacek twierdził, że tak. Czekał na nią pod bramą przeszło dwie godziny...
      - Zdaje się, że ktoś przyjechał - powiedział Marcinek, podchodząc do okna i uchylając firankę. - Taksówka. Chyba właśnie Jacek. I jeszcze coś dużego.
      Pogawędka urwała się Bieżanowi całkowicie. Wszystkie baby rzuciły się do okna, Dorotce kazano otworzyć drzwi. Rzeczywiście był to Jacek. Stanął w progu jadalni.
      - Przywiozłem - oznajmił beznamiętnie. - Witam państwa.
      - Co przywiozłeś, syneczku? - spytała słodko Felicja.
      - Fracht pani Wandy. Chyba panie o tym wiedzą?
      - Jezus Mario - powiedziała Melania jakimś dziwnym głosem.
      Jacek przyjrzał się jej, nieco zaskoczony, a potem spojrzał na Felicję.
      - Rozumiem, pani Wanda zapomniała uprzedzić. Albo może chciała paniom zrobić niespodziankę. No owszem, siurpryza niezła, bo dosyć dużo tego...
      - A skąd wziąłeś ten fracht? - spytała Felicja, nadal z podejrzaną słodyczą. - I co ci wpadło do głowy, żeby go tu przywozić?
      Teraz Jacek zdziwił się wyraźnie.
      - Pani Wanda tak sobie życzyła. Dała mi wczoraj kwity i upoważnienie, poświadczone przez tego notariusza. Musiała to u niego załatwić przy okazji. Kazała przywieźć tutaj, bo niby gdzie? Wszystko zostało zapłacone z góry, chociaż przyznam, że na wszelki wypadek wziąłem ze sobą pieniądze. Naprawdę nic o tym nie powiedziała? Nie mówię wczoraj, bo wieczór był wesoły, ale dzisiaj...? Nie ma jej...?
      - Dzisiaj mamy wieczór jeszcze weselszy - powiadomiła go Melania.
      - Nie, już jej nie ma - rzekła Sylwia i wróciła na swoje krzesło.
      Dorotka przepchnęła się obok Jacka, weszła do jadalni, usiadła przy stole i wsparła brodę na zwiniętych pięściach. Wzrok utkwiła w kurzym piórku, które wyłaziło ze starej, acz ozdobnej poduszki na kanapie, starannie unikając spojrzenia na kogokolwiek z obecnych. Felicja robiła wrażenie, jakby z wysiłkiem próbowała nie pęknąć. Bieżan przyglądał się scenie z szalonym zainteresowaniem i pilnował samego siebie, żeby się przypadkiem nie odezwać.
      Jacek był wyraźnie zdezorientowany.
      - Rany boskie, coś tu nie gra? Gdzie pani Wanda, do licha, niechże sama wyjaśni! Myślałem, że to w porozumieniu z wami...? Ludzie chcą rozładować, gdzie mam im pokazać miejsce? Wnieśliby od razu, tam jest parę ciężkich rzeczy...
      - Może niech po prostu zapakują w siebie - zaproponowała Felicja, tracąca właśnie resztki opanowania. - Albo przywiążą do komina na dachu...
      - Przestań się wygłupiać! - rozzłościła się na nią Melania. - Mówiłam, żeby powyrzucać rupiecie...!
      - Nigdy nic podobnego nie mówiłaś! Wyrzucaj swoje!
      - Ja nie mam rupieci!
      - Jest przecież jeszcze kawałek podłogi - zwróciła im uwagę Sylwia, wcale nie przejęta. - Poza tym, pokój Wandzi... - Ty, co tu jest grane? - zwrócił się podejrzliwie Jacek do Marcinka.
      Marcinek pokręcił głową i westchnął.
      - Duża chryja, stary. Pani Wanda robi za trupa, znaczy tego, chciałem powiedzieć za nieboszczkę, nie wiadomo dlaczego. A ten gość, to glina, znaczy tego, chciałem powiedzieć pan superkomisarz policji. Nie, starsza pani nie wpadła pod samochód, tu wykorkowała, w swoim łóżku. Podziabać ją muszą. Tango nie z tej ziemi.
      - Co tam w ogóle jest w tym frachcie, co ona przywiozła, fortepian? - wściekała się Felicja. - Gdzie chcesz to stawiać, tutaj? I przełazić wierzchem?!
      - Albumy z fotografiami, słyszałaś przecież - odpowiedziała jej spokojnie Sylwia na pierwszą część pytania. - Sama wspominała.
      - Ostrzegam cię, że ja za odsyłanie i magazynowanie płacić nie zamierzam - mówiła równocześnie Melania lodowatym głosem. - Lepiej się zastanów...
      Jacek milczał, ogłuszony nieco komunikatem i wpatrywał się w Marcinka niemal ze zgrozą. Od formułowania myśli i wygłaszania komentarzy na razie się wstrzymywał. Bieżan usiłował widzieć, słyszeć i zapamiętywać wszystko, co się tu działo.
      - Niech zaniosą na górę i nie zawracajmy sobie głowy - zadecydowała Sylwia za Felicję. - Potem się rozpakuje i gdzieś tam umieści. Niech im Jacek powie. Dorotka, zobacz, jak tam jest, i zrób trochę miejsca.
      - W służbówce! - warknęła Felicja. - Może się ten jej majdan zmieści w służbówce!
      Dorotkę poderwało od stołu, bo jakoś jej to kurze piórko dobrze zrobiło i zdołała sobie przypomnieć, że z chwilą zejścia chrzestnej babci służbówka będzie wolna. Sylwia wróci na górę, a ona zyska pomieszczenie dla siebie. Zawalenie go na nowo tobołami odbiera jej wszelkie szanse.
      - Tam jest miejsce - powiedziała pośpiesznie. - To znaczy będzie, jeśli ja się wyniosę...
      - Też do kostnicy? - spytała zgryźliwie Melania.
      - Wandzia nie leży w kostnicy, tylko w prosektorium - poprawiła z przyzwyczajenia zła jak diabli Felicja.
      - Nie, do służbówki - odparła równocześnie Dorotka. -Jacek, powiedz im, niech niosą na górę. Idę zobaczyć...
      W tym momencie Bieżan poniechał rezerwy. Skoro już był tu na wszelki wypadek, to i dalej, też na wszelki wypadek, powinien chociaż obejrzeć pokój starszej pani, zanim go przemeblują. Nigdy nie wiadomo...
      - Chwileczkę - włączył się. - Też pójdę, jeśli panie pozwolą, i rzucę okiem. Może coś pomogę.
      Jacek popatrzył pytająco na Felicję, która wzruszyła ramionami i machnęła ręką. Zrozumiał, że ma robić, jak uważa. Za sobą, od strony drzwi wejściowych, usłyszał tupot butów konwojenta, odwrócił się ku niemu.
      - Dobra, wnosimy...
      Bieżan na górze delikatnie powstrzymał Dorotkę i przed nią wszedł do pokoju. Zatrzymał się, uczyniwszy dwa kroki, i popatrzył. Łóżko. Duże, ze zmiętą pościelą, wezgłowiem przystawione do ściany. Nocna szafka. Stolik pod oknem. W kącie tapczan, przy nim biureczko. Wielka szafa, komoda, nad komodą piękne lustro, obok jakby serwantka, cała zapchana książkami, pod oknem również półki na książki, coś dużego, płaskiego, opartego o ścianę, fotel, w głębi jeszcze jakieś regały i pudła. Pokój w ogóle wielki, rozczłonkowany, trochę w literę L. Wszędzie pełno papierów, czasopism, na nocnej szafce i stoliku mnóstwo drobnych przedmiotów, wśród nich termos, szklanki, filiżanka, kosmetyki, lusterko na rączce...
      Dorotka poczuła się zmuszona do objaśnień.
      - To był przedtem nasz pokój, ciotki Sylwii i mój, a teraz chrzestnej babci. Tu spała, na łóżku. Ja się od ciotki Sylwii odgradzałam parawanem, o, tym... Jakbym zabrała biurko, ono się mieści w służbówce, już sprawdzałam, to tu będzie więcej miejsca, ale i tak, sam pan widzi, że na podłodze jest. I na moim tapczanie można coś położyć, skoro i tak śpię na dole. Tylko trochę odkopać te kupy...
      Na tapczanie Dorotki spoczywał cały stos odzieży i Bieżan mimo woli zareagował.
      - A te ubrania...?
      - Och, to nic. Ugniecie się trochę. I można nawet łóżko przesunąć, pchnąć kawałek do tamtej ściany...
      Namiętna gorliwość Dorotki do wprowadzania ulepszeń zainteresowała Bieżana. Coś w tym miała, żeby cały fracht chrzestnej babci udeptać w tym pokoju.
      - Ale razem ze wszystkim panie obie już się tu nie zmieszczą...?
      - Toteż właśnie - przyświadczyła gwałtownie Dorotka. - I wtedy pozwolą mi zamieszkać w służbówce! O Boże, od lat o tym marzę! Mieć miejsce dla siebie, chociaż tyle co kot napłakał! Porozrzucana jestem po całym domu i wiecznie mi wszystko ginie, ciotka Sylwia przepisała sobie jakieś potrawy na odwrotnej stronie mojej korekty, ciotka Felicja zagubiła moje hiszpańskie przysłowia, bo tam były puste strony i robiła sobie na nich notatki...
      Zamilkła nagle, bo na schodach za nimi rozległy się różne odgłosy. Wnoszono fracht. Dorotka rzuciła się w głąb pokoju, w pośpiechu przewlokła fotel do kąta, cały stos papierów jęła przerzucać na parapet okienny. Bieżan poniechał pytań, przymierzył się do łóżka, które nawet nie drgnęło, tkwiło w miejscu jak przyrośnięte. Dał spokój i w tym momencie konwojent z Jackiem wnieśli pierwszą skrzynkę.
      Istotnie, Dorotka miała rację, zmieściło się wszystko, dwie skrzynie drewniane i sześć solidnych pudeł rozmaitych rozmiarów, rzetelnie oblepionych taśmą, tyle że teraz trzeba było obchodzić dookoła cały ten bagaż, elegancko ułożony na środku pokoju. Podłoga, dotychczas wolna, straciła swój podstawowy walor.
      - No i proszę, wszystko weszło - powiedziała drwiąco Melania, kiedy furgon odjechał, a Dorotka i Bieżan wrócili do salonu, - Nie musiałaś udostępniać swojego sanktuarium.
      - Ciekawe, gdzie one teraz będą spać - mruknęła na to Felicja z resztką protestu.
      Jacek dobił do towarzystwa. Nie dlatego, że ostatni napiwek dla konwojentów, który wydał mu się niezbędny, wyłożył z własnej kieszeni, tylko z ciekawości i lekkiego niepokoju. Wciąż jeszcze nie rozumiał, co tu się właściwie stało i jaką śmiercią starsza pani zginęła, chciał się tego dowiedzieć dla siebie, a dodatkowo pikała go troska o Dorotkę, z czego na razie nie zdawał sobie sprawy. Dorotka na jego widok doznała wyraźnej ulgi, ale również nie zdołała sobie tego uświadomić.
      Marcinek w przenoszeniu uczestniczył. Pomógł wnieść i ustawić jedno pudło. Miał nadzieję, że po takich wysiłkach i przeżyciach wszyscy zjedzą kolację, i nie zawiódł się. Sylwia z własnej inicjatywy napomknęła coś o posiłku i wyniosła się do kuchni.
      Bieżan spojrzał na zegarek, odruchowo porównał go z zegarem ściennym, który chodził tak samo, pomyślał o żonie, kończącej właśnie swój dyżur, i poczuł w sobie mglisty niedosyt. Intrygowała go panująca w tym domu atmosfera, jakaś chyba nietypowa, nie zbrodnicza z pewnością, ale też i wyzuta z żalu po świeżo zgasłej krewnej... Nie, nie krewnej, może powinowatej...? Jakby o niej w ogóle nie pamiętano, chociaż całe zamieszanie nastąpiło z jej powodu. Na niego nikt nie zwracał najmniejszej uwagi, wszystkie obecne tu osoby najwyraźniej w świecie policję miały w nosie. Nie istnieje na świecie przestępca, który policję ma naprawdę w nosie, chyba że kretyn. Prawdziwego, porządnego kretyna tutaj nie widział. W dodatku gnębiło go coś, czego nie potrafił sobie uświadomić, jakieś niedopatrzenie...? Zapomniał o czymś...? Czegoś zaniedbał...? Czego, do stu piorunów?!
      Za nic w świecie nie mógł sobie przypomnieć, o co mu mogło chodzić. Zawahał się, iść do domu czy przyjąć zaproszenie na kolację. Gdyby miał pewność, że nieboszczka została zamordowana, rzecz jasna zostałby nawet do rana, ale przecież wstąpił tylko na wszelki wypadek, po drodze do domu, właściwie dla sporządzenia jutro wyjaśniającej notatki bez dodatkowej straty czasu. Nie będzie tracił rzadkiej okazji przebywania razem z żoną dla byle czego, a może nawet bez powodu...
      Otworzył usta, żeby się. grzecznie pożegnać i w tym momencie odezwał się Marcinek, którego, oprócz permanentnego łaknienia, ssała także ciekawość.
      - Pewnie trzeba będzie te wszystkie rzeczy rozpakować? To ja mogę, nawet jutro.
      - Jutro, jutro... - zastanowiła się Felicja. - A umywalka?
      - Umywalka to lepiej w dzień powszedni, bo może będzie trzeba coś dokupić. A jutro niedziela.
      - Wyniosłabym biurko - powiedziała żywo, zachęcająco i z nadzieją Dorotka. - Teraz nie przejdzie.
      Bieżan zdecydował się zostać.
      - Tak między nami mówiąc, nie jestem pewna, czy w ogóle możemy dotykać tych rzeczy Wandzi, dopóki nie zostanie ustalona sprawa spadku - zauważyła złośliwie Melania. - Bo kto wie, co ona tam ma. Może nie wszystkie precjoza przywiozła, może drugie tyle wysłała frachtem?
      - Gówno mnie obchodzą jej precjoza - rozzłościła się znów Felicja. - Nie będzie taki nabój stał w nieskończoność w moim domu! Zresztą, niech Dorotka rozpakuje, podobno to ma być jej!
      - Oj, oj, nie wiadomo...
      - Gdzie one w ogóle są, te jej precjoza, teraz się okaże, że zginęły! Gdzieś je chowała na górze, a w tym domu wszystko ginie...!
      - To ginie, co sama zgubisz...
      - Idiotka! Trzeba było chociaż podglądać! Dorotka...!
      - Nie podglądałam i już przepadło. Nic nie poradzę.
      - Jedno przynajmniej ocalało, następczyni tronu ukryła osobiście. Dorotka...
      W tym momencie Sylwia wezwała do kuchni siostrzenicę. Bieżan, który na tle owych precjozów bezskutecznie usiłował się wtrącić, pomyślał, że na miejscu tej Dorotki dawno uciekłby z domu. Chyba słusznie pragnie kawałka miejsca dla siebie. Dorotka podniosła się od stołu i ruszyła ku drzwiom.
      - Na kredensie w wazoniku - rzuciła po drodze.
      - Marcinek - rzekła rozkazująco Felicja.
      Marcinek reagował wprawdzie niespiesznie, ale prawidłowo, jak dobrze wytresowany pies. Też się podniósł i w skupieniu obejrzał różne przedmioty na wierzchu kredensu. Wazoników znajdowało się tam tylko dwa, jeden wysoki, wąski i przezroczysty, a drugi porcelanowy, pękaty i nad-pęknięty, tak że wielkiego wyboru nie było, ale Marcinek nie pożałował sobie niczego. Ani pudła na kapelusze, ani doniczki z kwiatkiem, ani świecznika na trzy świece, ani małego globusa na wysokiej podstawce, ani ozdobnej drewnianej baryłki, stanowiącej pamiątkę z Bułgarii, ani drucianego szkieletu abażura. Bieżan czekał cierpliwie, nic nie mówiąc.
      Marcinek zdjął wreszcie z kredensu ów pękaty, nadkruszony wazonik, zajrzał do środka i odwrócił naczynie do góry dnem przed Felicją. Na stole zalśniło, błysnęło, zaiskrzyło się. Bieżan wstrzymał dech.
      - No proszę, jest - zadrwiła Melania. - Wyjątkowo jeszcze nie zdążyło zginąć.
      - No może - zgodziła się Felicja z powątpiewaniem, niepojętym w obliczu faktu. - A gdzie reszta? Ja nie wiem, nie znam się na spadkach, może każą nam zgromadzić wszystko w jednym miejscu...
      - Co ty powiesz, nie znasz się na spadkach, ale jak mama umarła, jakoś się znałaś...?
      - Mama się znała, nie ja... I gdzie to wszystko jest?
      - To jedno w każdym razie nie wchodzi w grę. Ma właścicielkę...
      Bieżan zdołał się wreszcie wtrącić.
      - Przepraszam, jak rozumiem, pani Dorota dostała to w prezencie...?
      - A owszem, wczoraj - przyświadczyła chętnie Melania. - Wobec licznych świadków.
      - I dużo było takich rzeczy - dołożył równie chętnie Marcinek. - Pani Wanda pokazywała. Bardzo ładne i mówiła, że prawdziwe.
      - I gdzie ta reszta...?
      - Przestań się tak dopytywać, gdzie reszta i gdzie reszta, skąd mamy wiedzieć, do diabła, niech ci Wanda odpowie z tamtego świata...!
      Wkroczyła Sylwia z garnkiem parówek w sosie koperkowym, za nią Dorotka z herbatą i roladą owocową. Bieżan zjadł kolację, przyjrzał się chowaniu diamentowego naszyjnika z powrotem w wazoniku na szafie, wrócił do domu, ucieszył swoją, acz kochającą, to jednak zmęczoną żonę komunikatem, że nie jest głodny, dla uczczenia wspólnego wieczoru posiedział z nią przy lekkim winie i wreszcie poszedł spać, wciąż przepełniony uczuciem, że czegoś mu tu brakuje, czegoś zaniedbał i o czymś zapomniał. W głowie czuł jakby zamęt, nie wiadomo skąd pochodzący.
      Jacek znalazł się w lepszej sytuacji. Przeczekał wszystko i na samym końcu zdołał pogadać z Dorotką w samochodzie, dzięki czemu zyskał jako tako jasny obraz wydarzeń...
      
      * * *
      Za kwadrans dwunasta w poniedziałek Bieżan zdołał w pełni zrozumieć otrzymany od patologa dokument. Na wszelki wypadek zadzwonił do niego.
      - Ja się tylko upewniam - rzekł grzecznie. - W tłumaczeniu na ludzki język, coś tępego rąbnęło ją w łeb blisko prawej skroni i mogło, ale nie musiało, pozbawić ją przytomności...
      - Bardzo dobrze wiedziałem, że zadzwonisz - przerwał mu zaprzyjaźniony doktor. - Ta facetka miała osiemdziesiąt osiem lat, jak będziesz w tym wieku, dokładnie pojmiesz, że nawet pomachanie ścierką może cię oszołomić. Ale nie umrzesz od tego. Ona zaś umarła. Zdrowa jak rzadko, z jednym drobnym wyjątkiem, zaczynał się jej rak macicy i przejechałaby się na nim góra w dwa lata. Chyba, żeby wyciąć.
      - Ale nie od tego...
      - Napisałem ci to wyraźnie. Uderzenie nie mogło jej zabić. Truciznę wybij sobie z głowy, treść żołądka że każdemu życzyć. Same dobre rzeczy i ze dwie flachy wina. No, może półtorej. Wiem doskonale, o co mnie dalej zapytasz, nie widzę innej możliwości, jak tylko uduszenie poduszką. Prywatnie ci to mówię. Z doświadczenia. Powietrze w płucach zostało, ale tyle, że mnie by nie wystarczyło. Tobie też nie. I chyba jej.
      Bieżan milczał przez chwilę.
      - Znaczy, gdybym twierdził, że ktoś ją rąbnął, wykorzystał ogłuszenie i potrzymał tę poduszkę odpowiednio długo, ty byś nie zaprzeczył? - rzekł ostrożnie.
      - Nie.
      - A innej możliwości nie ma?
      - Ja nie znalazłem. Konkretnej przyczyny zejścia brak. Za dwa lata, to owszem, ale wtedy nikt by tego nie uznał za nieoczekiwane.
      - I są motywy. Cholera.
      - Wyrazy współczucia - powiedział patolog i wyłączył się.
      Przez ładne parę minut Bieżan siedział i myślał. Nie była to jedyna sprawa, jaką miał na warsztacie, ale wydała mu się jakoś najbardziej interesująca. Z pewnym wysiłkiem powstrzymał się od wyciągania pochopnych wniosków i w pierwszej kolejności zadzwonił do notariusza.
      Notariusz zdobył się na anielską cierpliwość i po raz trzeci opowiedział to samo, w tym wypadku nawet obszerniej, bo sam był nieskazitelnie niewinny, a z policją nie życzył sobie żadnych kontrowersji. Przepisy nakazywały mu szczerość.
      - Panie nadkomisarzu, de mortuis i tak dalej, ale to był istny potwór - zwierzał się Edziowi w godzinę później. - W dokumentach pan tego nie znajdzie, sam pilnowałem, żeby uniknąć zbytnich obwarowań, prywatnie to panu mówię, bo w zasadzie zabójstwom jestem przeciwny. Fakt, cały majątek zapisała w połowie córce chrzestnej córki, przy braku jakiejkolwiek rodziny jest to w pełni prawomocne, a w połowie siostrom tej chrzestnej córki, z tym że ta część jest obciążona legatami dla osób postronnych. Po sto tysięcy dolarów, inaczej nie umiała liczyć, jak tylko w dolarach, i musiałem się temu poddać, po sto tysięcy zatem dla niejakiego Marcina Jańczaka i dla niejakiego Jacka Wolińskiego, narzeczonych Doroty Pawlakowskiej. Panie nadkomisarzu, to niemożliwe, żeby ta dziewczyna miała dwóch narzeczonych równocześnie, żyjących ze sobą w zgodzie, to idiotyzm. Z wysiłkiem udało mi się uniknąć klauzuli, że jeden z nich musi się z nią ożenić. Na litość boską, może ona wcale nie chce, to młoda dziewczyna! Usunąłem także uwarunkowanie, iż rzeczona Dorota Pawlakowska ma się nią opiekować do samej śmierci, usiłowała zamieścić coś takiego, bo przecież mogła pożyć jeszcze z dziesięć lat, a kto wie czy nie dłużej i ta dziewczyna miałaby zatrute życie. Spędziłem z klientką dwie godziny i wyznam panu szczerze, czułem się ogłuszony. Nie dość na tym, już wcześniej miałem kontakt z osobami, które miały z nią do czynienia w Stanach, wszyscy pozbywali się jej z najwyższą ulgą. Zaprzyjaźniony z nią od młodości pan Wojciechowski zabronił przypominać jej swój numer telefonu, omal się przez nią nie rozwiódł, nie ze względów erotycznych, tylko dlatego, że zajmowała go dzień w dzień od rana do wieczora rozmaitymi poleceniami. Wszystko za nią musiał załatwiać, wie pan, jedna z tych osób, które potrzebują służby, sekretarzy, posłańców i tak dalej. A przy tym nie przychodziło jej do głowy, że za takie rzeczy trzeba płacić, domagała się tych usług za darmo... Przepraszam pana za tę lawinę, ale ulżyło mi niezmiernie, że się mogłem wygadać. Koszmarna staruszka. Pozornie miła i życzliwa, a de facto istna harpia!
      - I teraz dziedziczą po niej te wszystkie, wymienione przez pana osoby? - upewnił się. Bieżan. - Będą jakieś kłopoty z ustaleniem wysokości spadku?
      - Żadnych. Czterdzieści milionów dolarów, udokumentowane, ulokowane w akcjach, aktualny dochód na koncie bankowym u nas, podzielony między spadkobierców według stanu w chwili śmierci. Do wyliczenia bez żadnego trudu, nie kryję, że specjalnie się o to postarałem. Jeśli zaistnieją przeszkody, to tylko z pana strony.
      Bieżan westchnął ciężko.
      - No owszem, z mojej strony zaistnieją. Śmierć jest niespodziewana i z kolei ja teraz pozwolę sobie na szczerość. W grę może wchodzić zabójstwo.
      Notariusz wybałuszył na niego oczy i zamilkł na długą chwilę.
      - Może, wobec tego, ja za dużo powiedziałem...
      - Przeciwnie, za mało. Im więcej o denatce wiadomo, tym większa szansa odkryć prawdę. Czy ktoś jeszcze ją znał? Miała z kimś do czynienia po przyjeździe? Oprócz pana i rodziny?
      - Tego nie wiem. Może należałoby skontaktować się ponownie z panem Wojciechowskim w Nowym Jorku, chociażby telefonicznie. A może tam go ktoś przesłucha, to przecież ciągle obywatelka amerykańska. Ponadto nie mam pojęcia, z kim więcej mogła mieć do czynienia przez te parę lat poszukiwań...
      - Ma pan na myśli poszukiwanie Doroty Pawlakowskiej?
      - Przedtem Krystyny Wójcickiej. Tak. Matki. Różne nazwiska, bo Dorota ma po ojcu, a rodzice ślubu nie wzięli. Stąd trudności. A ona była uparta, to kilka lat trwało, wcześniej, o ile wiem, szukano przez jakichś znajomych Wojciechowskiego, przez biuro detektywistyczne, nie znam szczegółów. Do mnie dotarła dopiero firma adwokacka Brown i Matscheck. O ile wiem, to jest zwyczajny Maczek, zamerykanizowany Polak. Pewnie mówi po polsku, a pani Parker innym językiem nie władała. Ponadto, nie mówiłem o tym, bo nikt mnie nie pytał, ale kilkakrotnie, ściśle biorąc, trzy razy, ktoś mnie pytał, czy pani Parker już przyjechała. Kobieta, przedstawiła się jako przyjaciółka rodziny, podała nawet nazwisko, ale go nie pamiętam, wydawało mi się to dość naturalne. Za trzecim razem powiedziałem, że tak, i nawet jestem z panią Parker umówiony...
      Bieżan wciąż jeszcze wstrzymywał się od wyciągania wniosków, chociaż niektóre pchały mu się nachalnie. Postanowił we właściwej porze pogawędzić sobie prywatnie z tym Wojciechowskim, a na razie zwizytować podejrzanych. Wiedział już, co mu umknęło sobotniego wieczoru. Nieboszczkę rąbnięto w głowę tępym narzędziem, gdzie ten cholerny kij do krykieta, o którym tyle było gadania? Nigdzie go tam nie widział...
      
      * * *
      Dwa dni wcześniej, w piątkowe popołudnie, w zwyczajnym dwupokojowym mieszkaniu przy ulicy Czarnomorskiej sprzątaczka, niejaka Hania Wystrzyk, zwierzała się swojej chlebodawczyni.
      - Miała pani rację, żeby iść do adwokata, znaczy notariusza mam na myśli, a ten podobno dobry, tak wszyscy mówią. I żeby ciągle chodzić, to zawsze prędzej załatwią dla świętego spokoju. Znów mi poradził coś rozumnego i może ja ten swój grunt odzyskam. A niech pani sama powie, niektórzy to mają jedwabne życie, taka staruszka akurat tam była, w drugim pokoju, ale darła się takim cienkim głosem, że wszystko było słychać, szczególnie jak czekałam. I proszę, stara baba, a jaka rozumna, testament spisała, nie to co ta moja głupia ciotka, świeć Panie nad jej duszą. Majątek miała do zapisania taki, że oko bieleje, ale ona z Ameryki, to nic dziwnego, że bogata...
      - Z Ameryki? - zainteresowała się pani domu, Weronika Pawlakowska. - To ciekawe, bo wiem o takiej jednej, to nasza powinowata. Z Ameryki właśnie przyjechała. Może to ta sama?
      - Wanda Parker się nazywała...
      - A, nie, to nie ta. I co...?
      Hania Wystrzyk tak była rozgoryczona swoją świętej pamięci głupią ciotką, że nie mogła oderwać się od tematu, nawet jeśli jej chlebodawczyni wcale nie dotyczył.
      - No i ta cała Parker miliony jakieś okropne rozdzielała porządnie po rodzinie i umiała dopilnować, żeby większą połowę jej chrzestna córka dostała. Mówię pani, słuchałam, aż mi uszy urosły, bo o ciotce myślałam i aż mi się coś robiło. Od razu wiedziałam, że rozumnie postępuje, bo bez tego testamentu ta jej chrzestna córka gówno by dostała, przepraszam bardzo. Tak jak ja. To wprost trudno uwierzyć, ile ja się tam nauczyłam od tego notariusza, te amerykańskie ludzie same z siebie jakieś mądrzejsze. Do śmierci będę wdzięczna, że mnie pani tam wysłała. Ale jedno głupstwo chyba zrobiła, mienie ruchliwe...
      - Ruchome - poprawiła pani Weronika.
      - Słusznie, mienie ruchome, znaczy to, co ma, znaczy te, osobiste rzeczy, kazała, żeby rodzina sama rozdzieliła między siebie jak chcąc. Już widzę, jak się tam za łby wezmą w razie czego. Chociaż może, jak te miliony zacharapczą, to już im będzie wszystko jedno, ale ja wątpię, bo ludzie to chciwe i zawsze im mało...
      - Zależy co tam jest, w tym jej mieniu osobistym.
      - Sama byłam ciekawa. O jakichś naszyjnikach zaczęła gadać, ale tego już nie usłyszałam, bo mnie zajął ten zastępca notariusza, co naszą sprawę prowadzi. No, jedno pewne, chrzestna córka... nie, zaraz, ona mówiła chrzestna wnuczka, kto widział kiedy chrzestną wnuczkę i co to może być...? No, ta chrzestna w każdym razie ma po niej dostać większą połowę i to już ma jak w kieszeni...
      Weronika Pawlakowska, sekretarka w biurze projektów, niezmiernie zainteresowana milionami, jej osobiście całkowicie niedostępnymi, w kamiennym milczeniu i bez najmniejszego protestu pozwalała gadać wzburzonej Hani Wystrzyk, której proces o spadek po ciotce od pewnego czasu doskonale znała...
      
      * * *
      - I gdzie się, do diabła, podziała? - dopytywała się rozzłoszczona Felicja. - Kto ją w ogóle stąd ruszył? Przeszkadzała komuś? Komu?! Może się przyznacie?!
      Stojący wokół niej Sylwia, Melania i Marcinek milczeli. Sami byli ciekawi, gdzie się mogła podziać ogrodowa drabina, zazwyczaj leżąca przy ogrodzeniu, z boku budynku. Była, bądź co bądź, przedmiotem dość dużym i raczej trudnym do ukrycia. Znikła niczym fatamorgana i nawet ślad po niej nie pozostał, bo wszystko zmył deszcz.
      Deszcz lał przez całą niedzielę, od południa do wieczora, i woda waląca z rynny wydrążyła pod domem głębokie koryto. Rura spustowa nie działała i już od pierwszych chwil ulewy wszyscy wiedzieli dlaczego. Jakiś ptaszek wiosną uwił sobie na niej gniazdo, musiał to być ptaszek dość duży, gniazdo nie zostało usunięte od razu ze względu na jajeczka i pisklątka, a potem Felicja o nim zapomniała. Przypominała sobie tylko w chwilach kolejnego deszczu, kiedy włażenie po drabinie albo złażenie z dachu nie stanowiło wielkiej przyjemności, osoby młodsze były akurat nieobecne i likwidacja tego korka napotykała trudności. Teraz się wreszcie zdenerwowała porządnie i już od wczesnego popołudnia w poniedziałek zleciła gniazdko Marcinkowi, po czym, prawie natychmiast, wyszło na jaw, że znikła drabina.
      Nikt się nie przyznawał do używania jej. Melania wysunęła niewinną supozycję, że to może sama Felicja odciągnęła ją na inne miejsce, co wyleciało jej z pamięci. Felicję rozwścieczyło to jeszcze bardziej i zażądała natychmiastowego wszczęcia poszukiwań po całym ogrodzie. Zanim ktokolwiek zdążył uczynić bodaj krok, od strony tarasu pojawiła się Dorotka, a tuż za nią Bieżan, który równocześnie dotarł do furtki. Nie dzwonili i nie pukali, bo wszystko okazało się otwarte.
      - Tyś brała drabinę? - rzuciła się Felicja na siostrzenicę. - Może wiesz przypadkiem, gdzie ona jest? Czy tu nic nie może leżeć na swoim miejscu?!
      - Żadnej drabiny nie brałam - odparła Dorotka stanowczo. - Nie dotykałam jej od czasu, jak zamknęłaś ciocię Sylwię w piwnicy i zatrzasnęłaś drzwi. Nie wiem, gdzie ona jest, i pan kapitan...
      - To szukaj! Rusz się! Sama na spacer nie poszła! Dorotka trochę bezradnie rozejrzała się dookoła, Marcinek powolutku ruszył w głąb ogrodu. Ten ogród liczył sobie wszystkiego raptem trzysta metrów, ale był tak gęsto obsadzony roślinami i krzewami, że pod przywiędłą zielenią mogło spokojnie leżeć nawet kilka drabin. Melania ujęła w dłoń jakiś patyk i jęła odchylać mokre, zbrązowiałe liście. Sylwia poszła za Marcinkiem, nie wiadomo po co. Felicja zauważyła nagle Bieżana, ale potraktowała go jako niespodziewaną pomoc w poszukiwaniach.
      - O, dobrze, że pan tu jest! Ktoś nam ukradł drabinę! Niech pan się tym zajmie!
      Bieżan przybył wprawdzie w celu zajmowania się zupełnie czym innym, ale wyraźnie widział, że drabiny nie prze-może. Poddał się presji, zarazem uzyskując nieco chaotyczne informacje o gniazdku, rynnie i zapchanej rurze spustowej. Konieczność odepchania jej rozumiał doskonale i nawet popierał, wydawało mu się tylko, że sięgać do niej należałoby raczej z dachu.
      Zważywszy niewielkie rozmiary penetrowanego terenu, nieobecność drabiny w ogrodzie stwierdzono dość rychło. Felicja wpadła w zimną furię. Upragniony przedmiot znalazła wreszcie Melania, która zniecierpliwiła się, postanowiła wracać do domu, ruszyła drugą stroną budynku, gdzie było mniej mokro, i rąbnęła goleniem w wystający drąg.
      - Ślepe komendy - rzekła wzgardliwie, syknąwszy przedtem boleśnie. - Przecież tu leży, widać ją. Szukają i proszą pana Boga, żeby nie znaleźć. Wyciągajcie, jak chcecie.
      Do ciągnięcia przystąpiła męska część towarzystwa, przy nikłej pomocy Dorotki.
      - Ciekawe, kto ją tu położył - dociekała uporczywie Felicja. - Nie ja, to pewne. Trzy dni temu leżała pod ogrodzeniem, tam gdzie powinna, wiem, bo się o nią potknęłam. Komu tu była potrzebna...?
      - Odczep się już, dobrze? - zirytowała się Melania. -Ktokolwiek położył, miał trochę rozumu, nie musiał wpychać za te pieńki i deski. Poza wszystkim, ona i tak do rynny nie sięgnie, a z samej góry Marcinek zleci. Trzeba z dachu...
      - Nie z dachu, tylko z balkonu. Powinna sięgnąć. Postawić ją na balkonie!
      - Okap wystaje. Zleci jeszcze prędzej.
      - Niech robi, co chce, ale niech przepchnie rurę. Dosyć mam tego potopu, wybije dziurę do fundamentów!
      Drabina była długa, czterometrowa, ale zdumiewająco lekka, wykonana z idealnie wygładzonego drewna. Bieżan sam ją uniósł bez trudu. Poddając się naleganiom Felicji, oparł ją o ścianę budynku obok balkoniku, Marcinek wlazł po niej i oczywiście do rynny miał blisko, ale do rury spustowej jeszcze co najmniej metr w poziomie. Można było wesprzeć drabinę o ścianę przy samej rurze, tu jednakże przeszkadzał okap. W rezultacie idiotyczne gniazdko uparcie było niedostępne.
      - Mówiłam, wezwać straż pożarną - wytknęła Sylwia.
      - Mówiłam, że z dachu! - powiedziała z satysfakcją Melania.
      - I co, uwiesisz go za nogę, przywiązanego do komina? - zdenerwowała się Felicja. - Wciągnij ją na balkon i wejdź wyżej! - rozkazała.
      - No i co mu z tego przyjdzie? - spytała krytycznie Dorotka. - Przecież do rury nie sięgnie. A w dodatku musiałby w niej pogrzebać...
      Bieżan przyglądał się temu całemu przedstawieniu, ciekaw bardzo, która z tych wszystkich bab pierwsza wpadnie na pomysł wezwania zwyczajnego dekarza. Marcinek mógłby wprawdzie, zgodnie z sugestią Felicji, przywiązać się do komina i zleźć ku rynnie po dachówkach, ale fachowiec z pewnością zrobiłby to lepiej, dysponując drabiną właściwej długości. Poza tym był pewien, że to jakieś gniazdko pokruszyło się już, zleciało niżej i rurę. spustową należy oczyścić porządnie, do czego zapewne przydałoby się nawet dwóch dekarzy. Ewentualnie blacharz. One musiały zgłupieć doszczętnie, skoro próbują załatwić to własnymi siłami w piętrowym budynku o rozczłonkowanym dachu. Ponadto zręczność Marcinka pozostawiała nieco do życzenia.
      - Do którego pokoju należy ten balkon? - zainteresował się. - Jakoś mi nie wpadł w oko.
      - Do holu - odparła zagapiona w górę Dorotka. - Szafa go trochę zasłania, ale przejść można bardzo łatwo. On w końcu zleci i jeszcze się zabije. Czy naprawdę nie ma żadnego sposobu przepchania tej rury?
      - Marcinek, złaź! - zawołała Melania. - Nie słuchaj głupiego gadania! W ogóle nie złaź, tylko przejdź przez dom, zawracanie głowy z drabiną!
      Marcinek, który już przekładał nogę przez balustradę, posłuchał jej rady. Pchnął drzwi balkonowe i znikł we wnętrzu budynku. Felicja rzuciła się na Melanię.
      - I co, tak zostanie, ty idiotko?! Zima idzie! Woda w rynnie zamarznie i wszystko zleci!
      - Sama jesteś idiotka. Wolę, żeby zleciała rynna niż ten gówniarz. Trzeba wezwać blacharza albo takiego od krycia dachów.
      "No, wreszcie..." - pomyślał Bieżan.
      - I kto mu zapłaci? Oni tego darmo nie robią!
      - Sama zapłacę... Nie, nie sama, nie dam się zwariować! Wszystkie zapłacimy i przestań się wygłupiać! Już była awantura o szybę, jak zamknęłaś swoją siostrę w piwnicy i zatrzasnęłaś drzwi! I też nie wiem, po jaką cholerę Dorotka tłukła szybę, skoro było otwarte...!
      - Bo wszyscy myśleli, że zamknięte - przypomniała kojąco Dorotka. - Byłam poganiana i nie sprawdziłam...
      - Poganiana, rzeczywiście...!
      - Do tamtej klamki łatwiej sięgnąć - powiedziała Felicja, opanowawszy się nagle. - Nie klekocz mi tu nad głową. Nie wiem, skąd mam wziąć takiego od krycia dachów.
      - Z byle której budowy, pełno tego dookoła.
      - Dorotka, załatw to. Znajdź człowieka od dachów i rynien. Chcę herbaty. Marcinek, połóż drabinę tam, gdzie powinna leżeć. Idę się napić herbaty, a wy róbcie, co chcecie.
      Marcinek pojawił się właśnie zza budynku i z wyjątkowym, jak na siebie, pośpiechem przystąpił do układania drabiny pod ogrodzeniem. Felicja ruszyła do domu przez taras. Nie zważając na brak wyraźnego zaproszenia, Bieżan poszedł za nią, myśląc zarazem, że Melania miała rację, łatwiej tę drabinę położyć pod murem, niż upychać przy ogrodzeniu za całym stosem drewna, i że bez żadnych przesłuchań dowiedziałby się tu wszystkiego co mu potrzebne, gdyby tylko spędził z tą rodziną odpowiednią ilość czasu. Taką odpowiednią ilością czasu jednakże nie dysponował.
      - Zrobię jajeczne krokieciki - powiedziała z wielkim zadowoleniem Sylwia, wchodząc za nimi do kuchni z wiechciem zielska w ręku. - Proszę, jeszcze koperek! Zdążył się wysiać i wyrosnąć. I pietruszka! Na kolację zrobię, odsuń się, muszę wyjąć jajka.
      - Mam wrażenie, że pan tu przyszedł służbowo? -zwróciła się do Bieżana oprzytomniała wreszcie Felicja. -Jak już coś robisz, to zrób i herbatę... Herbaty służbowo pan się może napić?
      - Mogę, chociaż...
      - To nie tu - powiedziała stanowczo Melania w drzwiach. - Za dużo nas do kuchennego stołu. Napijemy się herbaty w salonie. Czy, pomimo rynny, jakiś obiad w ogóle dzisiaj będzie?
      - Obiad jest gotów od wczoraj - odparła Sylwia, wkładająca ostrożnie jajka do garnka z wodą. - Tylko podgrzać. Też będę piła herbatę...
      Metoda śledcza Edzia Bieżana polegała głównie na zawieraniu z przestępcami stosunków przyjacielskich i okazywaniu im pełnego zaufania. Jak dotąd, dawała znakomite rezultaty. Ponadto Edzio doskonale zdawał sobie sprawę, że świat nie składa się wyłącznie z morderców, oszustów i w ogóle złoczyńców, kilka przyzwoitych osób, mimo wszystko, na nim istnieje. Owe przyzwoite osoby, właściwie ocenione, z reguły pozostawały z nim w przyjaźni, okazywały mu życzliwość i w wielu wypadkach bywały przydatne. Z tej przyczyny swoich podejrzanych nigdy nie traktował z góry jak wrogów.
      Tu właśnie zasiadł przy stole z samymi podejrzanymi.
      - Najpierw powiem państwu prawdę - rzekł smutnie. -Już po sekcji. Wszystko wskazuje na to, że pani Wanda Parker nie umarła sama z siebie, tylko ktoś jej dopomógł. I ja, niestety, muszę stwierdzić kto.
      - Jak to, dopomógł? - zdumiała się Felicja. - Jakim sposobem? Nic na niej nie było widać!
      - Ejże, a mówiłam ci, że trochę jest sina! - przypomniała jej żywo Melania.
      - Otruta! - wyrwał się Marcinek i wszystkie oczy natychmiast skierowały się na Sylwię.
      - Czyście zgłupieli? - zgorszyła się Sylwia i przysunęła sobie cukier. - To, co gotuję, jeszcze nikomu nie zaszkodziło. Poza tym, owszem, jeszcze trochę i może bym Wandzię otruła, ale na razie nie miałam czym. Pyzy, myślałam, żeby zrobić, nadziewane, to ciężkostrawne... Nie zdążyłam, więc nie gadajcie mi tu głupot.
      Dorotka patrzyła na Bieżana pełnymi zgrozy oczami jak talerzyki.
      - Naprawdę...? Poważnie pan mówi...? Boże jedyny, to okropne...! Co jej zrobiono...?!
      - Zanim powiem, co jej zrobiono, muszę obejrzeć ten kij do krykieta, którym, jak wszyscy mówią, waliła w podłogę. Gdzie on jest?
      - O rany boskie, u mnie! - przyznała się z niepokojem Melania. - Felicja go jej zabrała, a ja postawiłam w kącie za regałem. Chyba tam stoi. Chce pan...?
      Podniosła się z krzesła, a Bieżan zerwał się równocześnie.
      - Pójdą z panią... Melania zatrzymała się nagle.
      - Jak pan chce, może pan iść sam. Nie mam w pokoju żadnych tajemnic. Niech pan sobie od razu zrobi rewizją, tylko bardzo proszę nie rozwalać mi żadnych papierów...
      - Nie, nie, cóż znowu. Razem pójdziemy.
      Kij do krykieta rzeczywiście stał w kącie za regałem z książkami. Bieżan na wszelki wypadek, żeby nie dowalać laboratorium dodatkowej roboty, ujął go dwoma palcami przy samej części młotkowej. Obejrzał ten młotek. Wydało mu się, że dostrzegł na nim kawałek włosa, nie był pewien, wolał tej główki nie dotykać, bardzo licząc na mikroślady, poprosił zatem Melanię o foliową torebkę. Dostał tę foliową torebkę natychmiast, Melania wyrzuciła z niej taśmy klejące, świeżo kupione. Trzymając go teraz przez folię i starając się o nic nie zawadzać długą rękojeścią, zniósł na dół hipotetyczne narzędzie zbrodni.
      - ...ja nie - mówiła właśnie Felicja bardzo kategorycznie. - Najbardziej podejrzana musi być Dorotka. Zabiłaś Wandzię?
      - Nie - odparła Dorotka ponuro. - Chociaż chwilami miałam wielką ochotę...
      - A jest ktoś, kto nie miał? - zaciekawiła się Sylwia.
      - Ja takiej osoby jeszcze nie spotkałem - odpowiedział jej Bieżan, siadając przy stole i popatrzył na Marcinka. - Bo chyba nawet i pan...?
      Marcinek się lekko zakłopotał.
      - Żeby tak osobiście, to niespecjalnie. Wolałem, żeby raczej kto inny. Ale ogólnie zgadza się, owszem...
      - Jacek - powiedziała Dorotka z nagłym ożywieniem. -Chyba Jacek nie. On się doskonale bawił, chrzestna babcia go rozśmieszała. Nie miał powodu jej zabijać.
      - A treść testamentu znał?
      - Tak samo jak wszyscy. Był przy tym, jak chrzestna babcia mówiła o zapisie.
      Bieżana ciekawiło ogromnie, czy ktoś wie także o legacie po sto tysięcy dolarów dla tych dwóch chłopaków, Marcinka i Jacka. Jeśli nie, lepiej ich o tym na razie jeszcze nie informować, ale chciałby zyskać pewność. Magnetofon, rzecz oczywista, teraz już miał przy sobie, zażądał ścisłego powtórzenia słów chrzestnej babci.
      Ze wszystkiego, co usłyszał, wyraźnie wynikło, że o dodatkowym zapisie mowy w salonie nie było. Stanowił zapewne nagłą fanaberię starszej pani, o której może nawet od razu zapomniała. Żaden zatem z tych dwóch facetów nie miał bezpośredniego interesu w usuwaniu jej z tego świata, obaj natomiast mogli mieć pośredni...
      - Odtwórzmy sobie zatem wszystkie szczegóły sobotniego wieczoru - poprosił. - Pani Parker rozstała się z życiem między godziną dziewiątą... to znaczy dwudziestą pierwszą trzydzieści a pierwszą...
      - Malik też tak mówił - mruknęła Melania.
      - ...i co działo się w tym czasie? Po kolei, jeśli można. Co kto z państwa pamięta?
      - Póki tutaj siedziała, była bardzo żywa - rzekła Felicja. - To pamiętam doskonale. I na górę poszła też żywa, na własnych nogach.
      - Pozbierała przedtem wszystkie klejnoty - przypomniała Sylwia. - Zabrała ze sobą w worku.
      - O której godzinie to było?
      - Chyba krótko po przyjściu twojego amanta - zwróciła się Felicja do Melanii. - Nie wiem, o której przyszedł, ale na widok tych rzeczy na stole stracił mowę i jeszcze nie zdążył jej odzyskać.
      - Paweł Drążkiewicz to panu powie - rzekła sucho Melania do Bieżana. - Wie chyba, kiedy przyszedł, a poza tym spoglądał na zegarek, sama widziałam.
      - On już wie o śmierci pani Parker?
      - Nie wiem. Ja mu nie mówiłam. Nie rozmawiałam z nim wczoraj. W ogóle go chyba nie było w Warszawie, bo miał jechać na reportaż, nie wiem, czy już wrócił.
      - Zapewne nie, boby dzwonił - wtrąciła się złośliwie Felicja. - Od piątku adoracja w nim wzrosła...
      - A zaraz potem zaczęła walić - powiedziała Sylwia, wyjątkowo trzymając się tematu. - Może parę minut upłynęło. I Dorotka poszła na górę.
      - Przedtem nalałam herbaty do termosu - włączyła się Dorotka, na którą Bieżan skierował pytające spojrzenie. - W kuchni. Chrzestna babcia mówiła, że chce. I zaniosłam jej.
      - I co było na tej górze?
      - Nic. Chrzestna babcia leżała już w łóżku. Kazała mi przymknąć okno, bo jej okropnie wiało, pomimo zasłon.
      - Zamknęła pani czy tylko przymknęła?
      - Przymknęłam. Gdybym zamknęła całkiem, za chwilę zaczęłaby walić, żeby jej otworzyć. Nie wiem, dlaczego wiało, ja żadnego wiania nie zauważyłam...
      Melania nagle uniosła głowę i otworzyła usta, jakby chcąc coś powiedzieć, ale zrezygnowała. Bieżan tę drobnostkę zauważył i zapamiętał.
      - Walnęła - zakomunikował zdecydowanie Marcinek.
      - Co?
      - Walnęła. Zastanowiłem się. Wiem na pewno, że jeszcze potem raz walnęła, i nawet zdziwiłem się, dlaczego tylko raz.
      - I kiedy to było?
      - Jak poszedłem do kuchni po nową herbatę. Pani Sylwia też tam przyszła, do kuchni znaczy, ale nie zaraz, tylko za chwilę. Walnęło raz i potem już był spokój.
      Bieżan pomyślał, że tę chwilę musi porządnie ustawić w czasie. Dowiązać wydarzenia do tego Drążkiewicza, który spoglądał na zegarek. Należałoby go przesłuchać, zanim się dowie, o co chodzi, jego adres miał, ale nie sprawdzał, czy jest w domu. Wyjechał podobno...
      - Telefon pana Drążkiewicza poproszę - zwrócił się do Melanii. - Da mi pani czy mam się starać służbowo?
      - Dam, dlaczego nie? Osiem-cztery-siedem-zero-dwa-trzy-dwa. Chce pan także do redakcji?
      - Komórkowego on nie ma?
      - Ma, ale nie umiem na pamięć. Muszę zajrzeć do notesu.
      - To za chwilę, jeśli będzie trzeba. Panie pozwolą, że zadzwonię?
      Panie pozwoliły, wyraźnie zaciekawione. Bieżan podszedł do stolika z telefonem i wypukał numer.
      Paweł Drążkiewicz odezwał się po trzech sygnałach bardzo zdyszanym głosem. Bieżan przedstawił się porządnie nazwiskiem i stopniem i od razu przystąpił do rzeczy.
      - Pan był w piątek wieczorem u znajomych na Jodłowej. Czy można wiedzieć, o której godzinie pan tam przyszedł?
      - Moment, panie nadkomisarzu... W tej chwili wpadłem do domu, czy pan pozwoli, że odłożę to, co trzymam w rękach? A o co chodzi? Chwileczkę...
      - O ustalenie czasu - powiedział Bieżan po owej chwileczce. - Bardzo mi pan pomoże, jeśli pan sobie przypomni. Mam nieprzyjemność do wyjaśnienia i według czegoś muszę się zorientować w czasie. Wychodzi mi, że tylko pan...
      - Bardzo proszę - zgodził się Paweł, gwałtownie szukając w sumieniu jakichś wykroczeń. Jedno przypomniał sobie od razu i omal go nie zadławiło. - To wiem na pewno, bo byłem umówiony na spotkanie o dziewiątej i chciałem zabrać ze sobą panią Grzesińską. Przyjechałem po nią za dwadzieścia dziewiąta i już tam zostałem na bardzo miłym przyjęciu rodzinnym.
      - Podobno spoglądał pan na zegarek?
      Paweł Drążkiewicz zdziwił się nieco, ale w spoglądaniu na zegarek nie widział nic nagannego i mógł się do niego przyznać.
      - Owszem, bo ciągle jeszcze myślałem o tym umówionym spotkaniu i zastanawiałem się, czy nie pojechać, nawet z opóźnieniem. Zrezygnowałem ostatecznie o dziewiątej dwadzieścia pięć.
      - A co to było za spotkanie?
      - Mały wywiad, rodzaj konferencyjki prasowej z nowym radnym z Żoliborza. Nic ważnego i nie byłem tam niezbędny, mogło się beze mnie obyć.
      - I co było potem?
      - Przepraszam... kiedy?
      - Jak pan już zrezygnował. Może pan wie przypadkiem, o której godzinie pani Wanda Parker opuściła towarzystwo?
      - Wiem, oczywiście. Chwilę wcześniej. O dziewiątej dwadzieścia.
      - A czy łomotanie pan słyszał?
      - Wie pan, trudno było nie słyszeć... - I o której się ono rozległo?
      - Zaraz potem jak machnąłem ręką na obowiązki służbowe i przestałem spoglądać na zegarek. O wpół do dziesiątej, nie później. Dalej już, niestety, nie mogę panu służyć taką dokładnością, godzina przestała mnie obchodzić. Wiem tylko, że wyszedłem stamtąd przed dwunastą, bo o dwunastej już byłem w domu.
      - Bardzo panu dziękuję, ogromnie mi pan pomógł...
      - A, przepraszam... zaraz... Czy coś się stało?
      - Owszem. Ale to, jak sądzę, wyjaśni panu wkrótce pani Grzesińska. Nie teraz, bo teraz akurat rozmawia ze mną. Zadzwoni do pana, jak będzie wolna.
      Odłożywszy słuchawkę, Bieżan przyjrzał się w zadumie siedzącemu przy stole towarzystwu. Zaczął już sobie obliczać. O wpół do dziesiątej denatka jeszcze żyła. Mogła ją zabić Dorotka, ale jeśli Marcinek usłyszał później walnięcie... Po jakim czasie je usłyszał?
      Ze stosunkowo niewielkim wysiłkiem ustalił, że rozległo się ono w jakieś dziesięć do piętnastu minut po zejściu Dorotki na dół. Marcinek znów został zmuszony do przyrządzenia herbaty i przystąpił teraz do wykonywania tych samych czynności co w piątkowy wieczór. Pozbierał ze stołu na tacę część naczyń, wyniósł je do kuchni, nalał wody do czajnika i zaczął płukać imbryczek, a Bieżan przyglądał mu się z zegarkiem w ręku. Od razu zrozumiał, dlaczego Sylwia za nim poszła.
      - Czy ktoś jeszcze z państwa, oprócz pana, słyszał to walnięcie? - spytał z troską.
      - Jak pan widzi, nikt się nie przyznaje - odpowiedziała mu za wszystkich Felicja. - Ale coś w tym musi być, bo nie schowała kija. Leżał na podłodze obok łóżka i od razu go zobaczyłam. Jeśli ją ktoś zabił, to akurat wtedy, kiedy zaczynała walić.
      - A co? Zazwyczaj go chowała?
      - I to jak zręcznie! - westchnęła Dorotka, na nowo popadając w przygnębienie. - Ciocia Felicja od pierwszej chwili kazała mi go zabrać, ale ani razu mi się nie udało. Albo go ściskała w ręku i musiałabym jej siłą wyrywać, albo go wcale nie było. Nie miałam pojęcia, gdzie go wtykała, nie pod łóżko, bo od drzwi widać, czy coś leży pod łóżkiem. Nic nie leżało, to znaczy owszem, stara walizka, ale nie bardzo duża i drąga by nie zasłoniła. Teraz już wiem, za tym ostatnim razem zauważyłam, wścielała go w łóżko.
      - To teraz jedno ważne pytanie: gdzie każdy z państwa znajdował się w momencie walnięcia?
      - Skoro nie słyszałam walnięcia i nie wiem, kiedy nastąpiło, nie mam pojęcia, gdzie wtedy byłam - wytknęła Felicja. - Ale wszyscy przez cały czas siedzieliśmy przy stole i nikt się nigdzie nie oddalał.
      - Rozumiem, że w ten sposób szuka pan sprawcy? - spytała jadowicie Melania. - Wcale nie wszyscy, Marcinek był w kuchni. I Sylwii przy stole nie było.
      - Też poszła do kuchni.
      - Nie od razu!
      - Mizdrzyła się przed lustrem z tym naszyjnikiem, o ile sobie przypominam...
      - Oddałam go Dorotce i zaraz poszłam do kuchni - wyjaśniła Sylwia z godnością. - Możliwe, że po drodze wstąpiłam do łazienki...
      - Ale reszta siedziała...
      - Nic podobnego - znów zaprzeczyła Felicji Melania. -Wcale nie siedziałaś cały czas. Poszłaś do swojego pokoju, nie wiem po co, a potem znikłaś...
      - Poszłam do kuchni. A ty w ogóle zabrałaś swojego absztyfikanta na górę!
      - Później go dopiero zabrałam i tylko na chwilę! Przejrzeliśmy zdjęcia, parę minut...
      - To kto w rezultacie siedział w jadalni...?
      - Jacek i Dorotka - powiedziała Sylwia stanowczo. -Siedzieli, jak wychodziłam, i siedzieli, jak wróciłam. Sami siedzieli. Widziałam na własne oczy! Potem dopiero wszyscy przyszli. Marcinek przyniósł herbatę. O...! I Melania sama schodziła po schodach, a ten cały Paweł już był na dole...
      - Czy nie bierze pan pod uwagę, że mogliśmy ją załatwić zbiorowo? - spytała Melania zgryźliwie. - I teraz wzajemnie dajemy sobie alibi?
      - Alibi rzeczywiście dają sobie panie wprost znakomite - odparł Bieżan z sarkazmem, którego nie zdołał opanować. - Czekam chwili, kiedy wszyscy równocześnie zaczną się, przyznawać do winy, bo to też niezła metoda. A pani w ogóle chciała coś powiedzieć i powstrzymała się pani. Można wiedzieć, co to było?
      - Które? Cały czas coś mówię i nie wydaje mi się, żebym się powstrzymywała. Obawiam się, że zbytniej powściągliwości nie zdoła mi pan zarzucić.
      - A jednak. To było w chwili, kiedy pani Dorota opisywała swoje czynności na górze, obsługę pani Parker, jeśli tak można to określić. Ja pamiętam. Zaniosła herbatę, przymknęła okno... I pani chciała coś powiedzieć.
      Wszyscy, już znów siedząc nad szklankami przy stole, z szalonym zaciekawieniem przyglądali się Melanii. Melania, nieco stropiona, patrzyła na Bieżana.
      - Co ja mogłam chcieć powiedzieć...? Może... Ona coś mówiła... Coś ty jeszcze mówiła?
      - Nic chyba - zaniepokoiła się Dorotka. - Co ja mogłam mówić? Że przymknęłam okno, bo jej wiało przez zasłony?
      - Och! - powiedziała Melania i odetchnęła z wielką ulgą. - Co za bzdura! Już wiem, zamknęłam gębę, bo to nic ważnego. Wiem, dlaczego jej wiało, zawracanie głowy, co to ma do rzeczy?
      - Nic pewnie - przyświadczyła Felicja. - I dlaczego jej wiało?
      - Drzwi balkonowe były otwarte, wiatr rozepchnął, wiał z tamtej strony. Zauważyłam, jak poszłam na górę, dopchnęłam je.
      - Zamknęłaś?
      - Oszalałaś? Mam w sobie niszczyć wyrobione odruchy?
      - A kto zamknął na wiosnę?
      - Nie ja przecież! Pani Stefcia się przyznała!
      - No nie wiem. Może się przyznała z grzeczności...
      - Przepraszam - wtrącił się stanowczo Bieżan. - Chciałbym zrozumieć, o czym panie mówią.
      Melania już rozcapierzała nad Felicją pazury. Najwyraźniej w świecie zarzut, jakoby zamknęła drzwi balkonowe, uraził ją śmiertelnie. Felicja nie kryła podejrzliwości, Sylwia, na zmianę, kiwała i kręciła głową. Dorotka spróbowała załagodzić sytuację, zanim obie ciotki skoczą sobie do oczu.
      - O drzwiach balkonowych one mówią, tych, które pan dzisiaj widział, Marcinek wszedł tamtędy - rzekła pośpiesznie. - Ich się nigdy porządnie nie zamyka, tylko dopycha, bo w razie czego tamtędy wchodzimy. Kiedyś bywały zamknięte i musiałyśmy wybijać szyby.
      Bieżan pomyślał, iż ogólnie stosowana metoda wchodzenia do domu przez drzwi wejściowe na parterze jest chyba prostsza i słuszniejsza. Po jakiego diabła te baby upierały się wchodzić przez drzwi balkonowe na piętrze?
      - Może mi pani jakoś przystępnie wyjaśnić, w czym rzecz...?
      - W tym, proszę pana, że moja siostra ma miły zwyczaj opuszczać dom bez kluczy i zatrzaskiwać za sobą drzwi -powiedziała Melania zjadliwie. - Już ładne parę razy nie mogłyśmy się dostać do wnętrza, raz w czasie burzy śnieżnej, a wszystkie wtedy byłyśmy w szlafrokach. Można, oczywiście, wybijać szyby w oknach parterowych, ale sam pan widzi, że włazić przez nie jest cholernie niewygodnie. To wysoki parter, a drabina odstaje. I głupio trochę nie mieć szyb w oknach na parterze, szczególnie w zimie. Więc tamte drzwi na górze przestały być zamykane i służą awaryjnie w razie potrzeby. Po to także, między innymi, jest nam potrzebna drabina.
      - Rozumiem. I przez te drzwi wieje...
      - Wcale nie wieje! - zaprzeczyła gniewnie Felicja. - One się ciasno zamykają i trzeba porządnie popchnąć, żeby się otworzyły. Ktoś ich widocznie nie domknął. Dorotka, oczywiście!
      - Nawet ich nie dotykałam...
      - Dopchnęłam i nie zawracaj głowy - zirytowała sią Melania. - Teraz sam pan widzi, dlaczego zamknęłam gębę! Ale proszę bardzo, jeśli pan sobie życzy, możemy rozmawiać o drzwiach do sądnego dnia!
      - Nie, dziękuję, nie chcę o drzwiach. Chciałbym spojrzeć na pokój denatki i dowiedzieć się, gdzie jest ta biżuteria, którą państwo oglądali. Nie zginęła przypadkiem?
      - Wandzia Rojkówna jako denatka... - mruknęła Felicja. - No, no...
      - To pan załatwi jedno przy drugim - odezwała się Sylwia. - Ona tam leży na jej łóżku. W worku.
      - W takim razie pozwolą panie...
      Poszły za nim na górę wszystkie, z Marcinkiem w ariergardzie. Marcinek demonstracyjnie starał się nie zostawać nigdzie sam, żeby nie posądzono go o zacieranie śladów, co wcale nie było takim oczywistym idiotyzmem, bo mógłby, na przykład, wyczyścić porządnie kij do krykieta. To wprawdzie nie przyszło mu do głowy, ale sama myśl, jako taka, nie zawierała w sobie wyłącznie głupoty. Jako ostatni wszedł do pokoju Melanii.
      Bieżan zatrzymał się w progu pokoju nieboszczki. Różnica w jego wyglądzie od razu rzuciła mu się w oczy i pod nogi. Spadkobierczynie skorzystały z niedzieli, żeby częściowo rozpakować fracht, nie wątpił, że ze zwyczajnej ciekawości, i nie zamierzał im tego zabraniać. Sam był ciekaw, co zawierał. Rezultat rozwalony był po całym pomieszczeniu, najrozmaitsze rzeczy wszelkiego autoramentu poniewierały się po meblach i podłodze, skrzynie i pudła wciąż tu jeszcze stały, nie do końca opróżnione. Bieżan musiał wejść dalej, żeby zobaczyć łóżko.
      - Albumy z fotografiami już stąd zabrałam - powiedziała stojąca mu za plecami Sylwia. - Były w tym pudle, o...! Są na dole, możemy panu pokazać.
      - Interesuje mnie bardzo, gdzie ten śmietnik zamierzacie umieścić - odezwała się z holu Felicja z wielkim przekąsem.
      Nie słuchając ich, Bieżan wszedł i ujrzał łóżko. Nie było zawalone prawie niczym, tyle, że przykryte narzutą, i leżący na środku zamszowy worek dał się dostrzec od razu. Bieżan pokazał go palcem.
      - To?
      - To - przyświadczyła Sylwia, ciągle podążająca tuż za nim. - Znalazłyśmy go za szafą w moich butach. Jeszcze tam stoją. Nie wiem, dlaczego akurat w moich.
      - Pewnie dlatego, że tam stoją - zauważyła drwiąco Melania od progu.
      Bieżan rozwiązał worek i wysypał na narzutę jego zawartość. Ujrzawszy ją i przegarnąwszy, zdumiał się śmiertelnie. Jakim cudem tego wszystkiego jeszcze nikt nie ukradł? Dlaczego one nie ukryły takiego skarbu? Mogły przecież od razu rozdzielić pomiędzy siebie albo schować w całości, podział odkładając na później, w każdym razie nie zostawiać na wierzchu! Każdy normalny człowiek tak by uczynił w obawie, że zostanie mu to odebrane, zabrane do depozytu, wliczone do spadku... Podwyższy podatek spadkowy. Nic takiego tu wprawdzie nie nastąpi, ale one powinny tak myśleć!
      Na nie zadane jeszcze pytanie częściowo odpowiedziała mu Sylwia.
      - Znalazłam to dzisiaj. Chciałam wziąć gumiaki, jak moja siostra zaczęła się awanturować w ogrodzie o drabinę. Zobaczyłam, że jest mokro, i przyszłam tu po nie, i w jednym był worek Wandzi. Zajrzałyśmy obie z Melanią, czy to ten, i zostawiłyśmy na łóżku, a o gumiakach zapomniałam. Powiedziałam im o tym.
      Bieżan znów pomyślał, że na ich miejscu sam zapewne dałby spokój drabinie i zajął się precjozami, a co tu mówić 0 kobietach, które z natury rzeczy powinny się nimi zająć tym bardziej. One chyba jednak muszą być trochę pomylone...
      - Jest tu wszystko? Nic nie zginęło?
      - Nie liczyłyśmy tego w piątek na sztuki, ale chyba nic.
      - Nie będę tego zabierał do depozytu. Ale niech może panie położą to w bezpiecznym miejscu.
      - Wezmę do siebie - zaofiarowała się Felicja.
      - O nie, tylko nie do ciebie! - zaprotestowały natychmiast obie, Sylwia i Melania. - Zaprzepaścisz natychmiast!
      - Leżało do tej pory w gumiakach Sylwii, niech poleży i dalej - dodała Melania. - Później się zastanowimy. Chce pan się dowiedzieć czegoś jeszcze? - Wielu rzeczy - mruknął Bieżan i ponownie rozejrzał się po pokoju. - Gdzie był kij?
      - Nie wiem. Felicja...?
      Felicja z niechęcią przebrnęła przez częściowo rozpakowany bagaż i pokazała palcem.
      - Tu. Przy łóżku. Łbem na podłodze, kijem oparty tutaj. Od razu go zobaczyłam i podeszłam na palcach, żeby nie obudzić Wandzi.
      - Tutaj? W nogach? Nie bliżej głowy?
      - Tu, dokładnie. A co...? A, rozumiem! Gdyby go wypuściła z ręki, upadłby inaczej. Myśli pan, że ktoś jej go wyrwał i przyłożył...? Nie miała przecież rozbitej głowy...?
      Bieżan pomyślał z kolei, że głupie one, bo głupie, ale niewątpliwie inteligentne, skojarzenia mają prawidłowe i błyskawiczne. Co gorsza, nie kryją niczego, ptaszkiem im z ust każda myśl wylatuje. Jako zbrodniarki są absolutnie nietypowe, bo niemożliwe przecież, żeby stanowiły zbiorowisko najwspanialszych aktorek świata!
      Wyobraził sobie scenę zabójstwa. Starsza pani rąbnęła kijem w podłogę, ktoś się znalazł akurat w pokoju, wyrwał jej go z ręki, może otworzyła usta do krzyku, walnął zatem, żeby ją uciszyć. Albo z samego zdenerwowania. Walnął lekko, mogła mu przeszkodzić poduszka, bo może ona leżała, nie zdążyła usiąść. Potem chwycił tę poduszkę, wywlókł jej spod głowy i przycisnął. Potrzymał...
      Następnie wetknął jej pod głowę z powrotem i to już była premedytacja. Niewykluczone, że szukał tego worka, chcąc sobie przywłaszczyć całość, ale na gumiaki za szafą nie trafił. Miał mało czasu, wszyscy latali po całym domu, musiał szybko uciec. Melania tu była na górze, sama, Drążkiewicz zszedł na dół... Przedtem byli razem i kto wie...
      W pierwszej kolejności potrzebne mu są ślady na kiju...
      Obrzucił jeszcze wzrokiem intrygujący go nieco fracht i też zszedł na dół, a za nim cała procesja.
      Wiedział już na pewno, że to nie będzie łatwe...
      
      * * *
      Ciemno już było, kiedy Dorotka została wysłana do sklepu, ponieważ Sylwii wyszły cytryny. Wszystko kupiono z dużym zapasem, z wyjątkiem cytryn. Poszła nawet chętnie, żeby nieco odetchnąć, bo dosyć miała ciotek i tego całego gadania. Na Marcinka, uporczywie i bardzo niemrawo zajętego oberwaną umywalką, już prawie patrzeć nie mogła, a na jego wyjście nie było co liczyć. Postanowił być świadkiem rozlosowania biżuterii chrzestnej babci i widać po nim było, że nie popuści. W dodatku nie miała się gdzie podziać, służbówka na razie stanowiła senne marzenie, wciąż zajmowała ją Sylwia. Pokój na górze stał się do reszty niedostępny przez ten cholerny, sukcesywnie rozkopywany fracht. Mogła najwyżej siedzieć w salonie i robić na drutach, przeganiana ustawicznie tam i z powrotem.
      Za nią pojawił się jakiś samochód, ale nic ją to nie obchodziło, zajęta była omijaniem co głębszych kałuż i rozdyźdanego błota. Samochód za nią nagle przyśpieszył, usłyszała głośniejszy pomruk silnika na niskim biegu, znajdowała się akurat obok wielkiego rozlewiska na jezdni i błysnęło jej, że pójdzie z niego istna fontanna. Uczyniła dwa szybkie kroki i odskoczyła pod cudzą furtkę, pomiędzy dwa niskie, gęste żywopłociki, które mogły ją uchronić przed potężnym bryzgiem. W tym samym momencie samochód skręcił dokładnie tam, gdzie szła przedtem, z trzaskiem przejechał żywopłociki w połowie i gwizdnął dwadzieścia centymetrów przed nią. Odjechał z gwałtownym zrywem.
      Osłupiała i zaskoczona Dorotka nawet nie zdążyła się przestraszyć. Trwała przytulona do cudzej furtki, nie pojmując, co ten kretyn zrobił, dlaczego zawinął taką dziwną pętlę, podrapał się przecież chyba...? Te dwa żywopłociki to kłujący berberys, czy coś jeszcze gorszego, jak zeriba afrykańska, sama się kiedyś o to podrapała. Musiało mu zadrasnąć karoserię i dobrze mu tak, bo z pewnością był pijany.
      Poruszyła się wreszcie i ruszyła dalej, uznawszy, że ów pijany kierowca zapewne widział podwójnie i coś mu się pomyliło. Cud istny, że nie wyniosło go dalej i nie przygwoździł jej do furtki. Nawet nie sprawdziła, otwarta była czy zamknięta, ale i tak prawdopodobnie nie zdążyłaby w nią wpaść i uciec przed idiotą na bani. Zamierzała nawet opowiedzieć o wydarzeniu rodzinie, ale kiedy wróciła do domu, kolejne przedstawienie było już w pełnym toku i nikt na jej słowa nie zwrócił uwagi.
      Pomysł rozdzielenia biżuterii po chrzestnej babci drogą losowania został przyjęty przez aklamację i Felicja, niepojętym cudem, znalazła u siebie mnóstwo małych torebeczek. Melania na jeszcze mniejszych karteczkach wypisywała numery, po dwa, dwie jedynki, dwie dwójki i tak dalej. Sylwia z wyraźną przyjemnością wkładała do torebeczek poszczególne precjoza, Dorotce od razu kazano jeden komplet karteczek z numerami przymocować do nich taśmą klejącą, którą w obfitości dysponowała Melania. Marcinek wpatrywał się w to wszystko zachwyconym wzrokiem i gorliwie, acz nie bardzo błyskawicznie, spełniał drobne polecenia.
      - Policzyliśmy, wszystkiego razem jest czterdzieści dwie sztuki - powiadomił Dorotkę konfidencjonalnie i z przejęciem. - Klipsy, jako komplet, liczone są za jeden.
      - Klipsy? - zdziwiła się Dorotka. - Nie kolczyki?
      - Klipsy - potwierdziła Sylwia. - Widocznie Wandzia nie miała przekłutych uszu i sama się temu dziwię. Za jej czasów wszystkim dziewczynkom przekłuwano uszy.
      - Mnie nie - zauważyła sucho Felicja.
      - A cóż tak się przyznajesz do wieku Wandzi? - zadrwiła Melania. - Poza tym, o ile wiem, od urodzenia protestowałaś przeciwko obyczajom?
      - Byłaś przy moim urodzeniu?
      - Poznałam cię może trochę później, ale nasłuchałam się dosyć...
      - Tylko mi się tu nie zaczynajcie kłócić! - skarciła je Sylwia z wielką stanowczością. - I żadnego gadania o wieku! A może ja chcę w brylantach obchodzić sześćdziesiąte urodziny?
      - W szafirach ci nie wystarczy...?
      - Nie chcę się mądrzyć - wtrąciła z lekkim wahaniem Dorotka, przylepiwszy do torebeczek już sześć numerów. - Nie oglądałam tego dokładnie, ale zdaje się, że chrzestna babcia miała komplety. Jak szafiry, to wszystko, naszyjnik, pierścionki, bransoletę...
      - Garnitur - powiedziała Sylwia z rozmarzeniem. - To się nazywało garnitur.
      - No więc właśnie. Wylosujemy w kratkę i nikt nie będzie miał garnituru. Może powinno się to ponumerować kompletami?
      - O, jaka odkrywczyni się znalazła...
      - Tak liczysz na ten garnitur?
      Dorotka zbuntowała się nagle, bo jeszcze tkwiło w niej opóźnione zdenerwowanie kretyńskim samochodem, który mógł ją przejechać, a nikogo to nie obeszło.
      - A dlaczego mam nie liczyć? Ja też człowiek! I może mi się przytrafi jakie wielkie party z innostrańcami, gdzie trzeba będzie wszystko wszystkim tłumaczyć równocześnie! Kogo wezmą, jak nie mnie? Dlaczego nie mam sobie trochę poudawać milionerki?
      - Nie musisz udawać... - mruknęła Felicja, z lekkim wysiłkiem stłumiwszy nagły skok zawiści.
      Sylwia zawahała się przy kolejnej torebeczce.
      - To ma swój sens. Może i rzeczywiście...
      - Pewnie, że ma sens - przerwała jej natychmiast Melania. - I właśnie dlatego będzie śmieszniej, jak nam przypadnie melanż. Ostatecznie, w razie czego, możemy to sobie wzajemnie pożyczać. Ja nie jestem taka harpia, żeby którejś z was odmówić, proszę bardzo, pożyczę. Wy jak?
      - My całkiem tak samo - odparła Felicja, zaczynając chichotać. - A jeszcze śmieszniej będzie, jak wszystkie równocześnie uprzemy się włożyć diamenty. Pobijemy się?
      - Losowanie... - podsunęła Sylwia. - Albo nie, pierwszeństwo będzie miała właścicielka najgrubszej ozdoby. Naszyjnika!
      - Jedna dostanie wszystkie naszyjniki i dopiero wtedy będzie fajnie! - ucieszyła się Melania.
      Dorotka machnęła na nie ręką. Może i rzeczywiście w sytuacjach podbramkowych jedna drugiej coś tam pożyczy, ostatecznie takie party, jakie jej przyszło na myśl, nie przytrafia się codziennie, a, ściśle biorąc, jej samej w dorosłym życiu przytrafiło się raz i nie ozdoby stanowiły jej największą zaletę, tylko doskonała znajomość języka greckiego. Jakoś to rozstrzygną, może znów metodą losowania...
      Marcinek wspiął się na szczyty intelektu i sam z siebie zgadł, że przyda się stosowne naczynie. Przyniósł z kuchni rzadko używaną wazę do zupy. Z wazą na kolanach, przejęty i uszczęśliwiony rosnącym dostatkiem swojego źródła finansów, cierpliwie czekał, aż damy zakończą przygotowania.
      - Po starszeństwie... - wyrwało mu się, kiedy Melania wrzuciła do wazy komplet karteczek z numerami. Dorotka była już też na finiszu przylepiania.
      - Nie! - wrzasnęła nagle Melania.
      - Co nie? - spytała cierpko Felicja. - Masz coś przeciwko starszeństwu?
      - To swoją drogą, ale tym razem nie o to mi idzie. Nie ma tak, że każda łapie i odbiega. Wszystkie chcemy zobaczyć, co której przypadło, i nie mówcie mi, że nie. Nikt nas nie goni, proponuję procedurę uroczystą. Jedna osoba ciągnie, pokazuje, co wygrała, i dopiero potem ciągnie druga osoba. Chcecie tak?
      - Bardzo dobry pomysł - pochwaliła Sylwia.
      - Może być - zgodziła się Felicja po namyśle.
      - Może przedtem zrobić herbaty, żeby już nie latać w połowie? - zaproponowała Dorotka, wiedziona doświadczeniem, bo któż by latał jak nie ona...?
      Wyjątkowo nie spotkała się z niczyim protestem. Odpracowała zajęcia gospodarskie, przyniosła tę herbatę, dołożyła do niej nowe ciasto z zakalcem, które Sylwia zdążyła upiec nie wiadomo kiedy. Przystąpiono do uroczystego losowania.
      Uczciwie zamknąwszy oczy Felicja pierwsza wyciągnęła karteczkę z wazy do zupy. Trafiła na numer 3. Precjoza w torebeczkach rozłożone były po całym stole we właściwej kolejności i od razu znalazła swój legat. Długą broszkę-agrafkę wysadzaną diamencikami, wśród których symetrycznie połyskiwały większe od nich rubiny.
      - Nawet lubię rubiny - pochwaliła los z lekkim wahaniem.
      Następnie sięgnęła do wazy Sylwia, po niej Melania, na końcu Dorotka. Wszystkie zamykały oczy porządnie i rzetelnie, bo, mimo licznych wad, kanciarstwo się w nich dotychczas nie zalęgło. Sylwii przypadł szmaragdowy naszyjnik, który wprawił ją w szał szczęścia, Melanii również naszyjnik, złoty, czarno emaliowany, szalenie elegancki i dostatecznie skromny, żeby można się w nim było pokazywać między zwykłymi ludźmi. Ucieszyła się i nie kryła uciechy. Dorotka trafiła na diamentowe klipsy, idealnie pasujące do naszyjnika, jakim już została obdarowana, i aż się zdziwiła, że tak jej doskonale wypadło.
      Ponownej produkcji herbaty jednakże nie uniknęła, bo wszystko to razem potrwało dość długo. Szczególnie ostatnie dwie torebeczki zajęły dużo czasu. Cztery spadkobierczynie bez trudu rozlosowały pomiędzy sobą czterdzieści przedmiotów, każdej przypadło dziesięć, ale dwa ostatnie wzbudziły kontrowersje. Kolej losowania przypadała na Felicję i Sylwię, Melania natychmiast przypomniała sobie, że nie uznaje prawa starszeństwa, i zaprotestowała gwałtownie, Sylwia upierała się przy ustalonej procedurze, popierał ją Marcinek, mamroczący na uboczu, Felicja postanowiła zademonstrować szlachetność i zgłosiła rezygnację ze swoich praw, Dorotka usiłowała się wtrącić, ale została wysłana po tę następną herbatę. Kiedy z nią wróciła, rozpatrywano już pomysł kolejnego losowania na czterech nowych kartkach, dwie kartki puste, a na dwóch krzyżyki, te z krzyżykami ciągną z wazy...
      W ostatecznym rezultacie dwa pozostałe precjoza przypadły Sylwii i Dorotce. Sylwia dostała szalenie kolorowy pierścionek, który nie wchodził jej na żaden palec, a Dorotka ów osławiony wisiorek z rubinem i diamentami. Wartość tg całej biżuterii jeszcze w ogóle do niej nie docierała, ale kiedy uświadomiła sobie nagle swój stan posiadania, dostała lekkich wypieków. O czymś podobnym w życiu nie przyszłoby jej do głowy nawet marzyć.
      Cztery lśniące kupki leżały na stole przy czterech nakryciach i przez chwilę panowała cisza. Felicja z pewnym trudem dusiła w sobie chęć posiadania wszystkiego, bo w końcu ona tu rządzi, ona powinna tym dysponować, wydzielać im w razie potrzeby, wypożyczać... Bóg raczy wiedzieć, co z tym zrobią jej głupie siostry i jeszcze głupsza siostrzenica, Melania pewnie szpilką do krawata obdarzy amanta...
      Sylwia z zawiścią spoglądała na wisior Dorotki i szafirową bransoletę Melanii, bo to akurat podobało się jej najbardziej. Nigdy w życiu nie posiadała pieniędzy, to znaczy dużych pieniędzy, nigdy nie mogła sobie czegoś takiego kupić, żaden mężczyzna jej tym nie obdarował, a od dzieciństwa uwielbiała biżuterię. Ach, mieć wszystko i nawet jeszcze więcej...!
      Melania łypała okiem na własność sióstr i zastanawiała się, co by zrobiła, gdyby całość należała do niej. Sprzedałaby większość, oczywiście, i pojechała w świat. Kochała podróże, pod warunkiem, że mogłaby podróżować wygodnie i luksusowo. W młodości mąż dokopał jej straszliwie tanimi wakacjami pod namiotem, tanimi kempingami w Europie, koszmarnym autostopem i jazdą w rozmaitych ciężarówkach, noclegami w schroniskach i gotowaniem posiłków w kucki, na ognisku. Znienawidziła prymityw i uroki przyrody, do czego wcale nie zamierzała się przyznawać. Za te wszystkie świecidła po Wandzi mogłaby zapewne mieć wynajęte samochody z kierowcami i hotele Ritza...
      Niepojętym sposobem żadnej z nich nie przychodziło do głowy, że nie cały spadek po Wandzi spoczywa na stole. Jakieś tajemnicze pieniądze, które podobno również im przypadły, nie kojarzyły się z nią, bo w końcu wszystkie musiały za nią płacić. Zgodnie czuły tylko nikłą ulgę, że to przynajmniej odpadło.
      Kontemplację rozlosowanego mienia przerwał im telefon. Dzwonił Paweł Drążkiewicz, który nie wytrzymał oczekiwanią, aż Melania zadzwoni do niego. Melania najzwyczajniej w świecie na chwilę o nim zapomniała, zajęta rozrywką w domu, i teraz drgnęły w niej nawet wyrzuty sumienia.
      - Przed chwilą ten gliniarz poszedł i właśnie miałam do ciebie dzwonić - oznajmiła kłamliwie. - Głupia sprawa i może lepiej powiem ci o tym osobiście... Słuchajcie no -zwróciła się do sióstr. - Czy my możemy wychodzić z domu? On nam nie zabronił?
      - Przecież dopiero co Dorotka była na mieście - zwróciła jej uwagę Sylwia. - I nic się nie stało.
      - Nie stało...! - wymamrotała z rozgoryczeniem Dorotka. - Pewnie, żyję przecież...
      Felicja wzruszyła ramionami i popukała się palcem w czoło. Melania wróciła do słuchawki. Paweł proponował, że do niej przyjedzie, no dobrze, ale nie do niej, tylko po nią, razem pojadą dokądkolwiek. Wiadomo było, że do niego, ale nie chciała tego mówić przy siostrach...
      Sylwia zabrała swoją własność i poszła ją. ukryć w służbówce. Do Dorotki zadzwonił Jacek i głosem pełnym troski zaproponował spotkanie. Nie, żadnego wynajmowania taksówki, prywatne spotkanie, ale wolałby nie w domu, więc może w tym barku, gdzie się zaczęła ich znajomość. Przyjedzie po nią...
      W pół godziny później przy stole pozostała tylko Felicja z Marcinkiem, już nie przy herbatce. Okazało się, że w zakamarkach lodówki ocalało trochę piwa...
      
      * * *
      Edzio Bieżan był osobnikiem uczynnym, przyzwoitym i budzącym sympatię. Kumpli od serca miał zatrzęsienie, wzajemnie świadczyli sobie rozmaite usługi i nie żałowali roboty, nawet dodatkowej, po godzinach i za darmo. Teraz też wyniki badań kija krykietowego dostał po kumotersku, niemal w mgnieniu oka.
      - Zreasumujmy - powiedział do aspiranta, niejakiego Roberta Górskiego, przydzielonego mu do pomocy. - Facetka została zabita za kwadrans dziesiąta wieczorem, może za dziesięć dziesiąta, tak na razie przyjmuję...
      Siedzieli obaj w pokoju Bieżana, treść wszystkich taśm mieli już przepisaną i Robert w całą sytuację był dokładnie wprowadzony. Nie znał jeszcze tylko osobiście wszystkich podejrzanych, bo przydzielono go dopiero dziś około południa i niewiele zdążył zrobić. Był jednakże pełen zapału z różnych przyczyn, między innymi z tej, że denatkę zabito dla zysku. Nie podobał mu się motyw.
      - ...mógłbym jeszcze mieć wątpliwości, ale kij swoje mówi - kontynuował Bieżan, pozwalając sobie wreszcie na wnioski. - Poczytaj uważnie. Śladów od groma i trochę, ale... po cichu ci powiem, że ja ich podziwiam... wyodrębnili chronologicznie. Od spodu licząc...
      - Cholernie długo nic - podjął Robert, w skupieniu studiując raport laboratorium. - Dwadzieścia lat najmarniej. Potem świeża rączka denatki i tylko jej. Na to nałożony ślad skórkowej rękawiczki. Na to dwie różne ręce, jedna po drugiej...
      - Najpierw Felicja, potem Melania - wtrącił Bieżan. -Zgadza się z zeznaniami, tu mamy ich odciski.
      - Każda ręka ujęła go tylko raz. Denatka przedtem wiele razy, istny melanż z jej palców. Rękawiczka chwyciła go też tylko raz. Na młotku mikroślady, zetknął się z ludzką skórą owłosioną. Jeden krótki siwy włos osoby starej, po siedemdziesiątce, płeć żeńska. Znaczy nie ma siły, któraś ręka złapała drąg w jednej trzeciej długości i rąbnęła. Osobiście uważałbym, że ta w rękawiczce.
      - I to mnie właśnie nieco gryzie - wyznał Bieżan, kiwając się na krześle i sięgając po szklankę z kawą. - Nowy element i co on tu robi, bo gdyby nie to, stawiałbym na Felicję, najstarszą. Motyw też pasuje, skoro najstarsza, nie miała chęci długo czekać na spadek. Dziś jeszcze wezmę Adasia i niech poprószy wszystko, drzwi, okna, tę ich drabinę cholerną i w ogóle co popadnie. Chcę wiedzieć, czy ta rękawiczka jeszcze gdzieś się pojawi.
      Robert kiwnął głową i też napił się kawy.
      - Bo bez tego byłyby dwie możliwości. Wykończyły ją wspólnie, to jedna. Druga, to wykończyło ją któreś z nich w tajemnicy przed innymi, bo każdemu się opłacało. W pierwszym wypadku bezpośredni sprawca... czy tam sprawczyni, ganc pomada... specjalnie, dla zmyłki, włożył rękawiczki. Daktyloskopię wszyscy teraz mają w małym palcu, ale może nie przyjdzie im do głowy, że rękawiczki też rozpoznamy. Poszukałbym rękawiczek...
      - Możemy dzisiaj, przy okazji.
      - A nakaz?
      - Bez nakazu. One się zgodzą.
      - Niemożliwe...?! - zdumiał się Robert.
      - Możliwe - westchnął Bieżan. - One są nienormalne, sam zobaczysz. Czekaj, nie róbmy za tępaków. Na wszelki wypadek trzeba założyć komplikacje. Ktoś pytał notariusza, czy ta Parker już przyjechała, mogła to być jedna z nich, on nie zna przecież ich głosów. Mogła podać byle jakie nazwisko. Równie dobrze mógł to być ktoś obcy, spoza rodziny. Czekał na nią...
      - Czekała... - poprawił nieśmiało Robert.
      - Co?
      - Podobno dzwoniła baba...
      - Bo facet jej kazał. Nie przesądzajmy, mówię symbolicznie. Czekał na nią, żeby ją rąbnąć przy pierwszej okazji nie dla zysku, tylko dlatego, że mu czymś zagrażała. Przyjechała ze Stanów, może on też przyjechał ze Stanów wcześniej...
      Robert Górski doznał wybuchu wyobraźni.
      - Udawał kogo innego - podchwycił z zapałem. - Mogła go rozpoznać. Wiedziała o jakimś przestępstwie, mogła gościa zdemaskować. Dłużnik jej męża, który prysnął we właściwej chwili, a tu nagle baba mu się zwala. Czai się na aferę, o której ona wie, czy tam wiedziała, wszystko jedno. Mafiozo, zmienił nazwisko, boi się ekstradycji...
      - Czekaj, opanuj się, nie wszystko naraz. No więc właśnie. Niby kameralnie, w rodzinie, a tu okaże się, że cała afera. Nie możemy uczepić się tych bab i stracić z oczu resztę świata, bo wyjdziemy na dupków żołędnych. Jeden fakt jest pewny, ktoś w rękawiczce trzymał ten kij, reszta to hipotezy. Mogły walić starszą panią w globusik, mogły nie, mogła Melania, ostatnia, która go miała w ręku, zaprawić denatkę i zaraz potem odstawić narzędzie do kąta. Nie, źle mówię, zostawić przy łóżku. Nie, też źle, nie ma jej pod Felicją, a to Felicja go znalazła.
      - Może łżą?
      - Nawet jeśli, nie udowodnisz im tego. One mogą łgać, ile im się podoba, a my musimy wyciągać wnioski. Punkt oparcia, to ta rękawiczka, sama do kija nie poleciała. Powiedzmy, że rąbnęła przedostatnia, Felicja, ale wtedy musiałaby go ujmować dwa razy, a ujęła raz...
      - Drugi raz już ta ostatnia, Melania...
      - Czyli zakładamy, że łżą...?
      Robert zawahał się. Założenie, że wszyscy łżą aż ziemia jęczy, byłoby okropne i przerażająco kłopotliwe. Nie ma przestępcy, któremu od czasu do czasu nie wyrwałaby się jakaś prawda, chociażby informacja, co jadł na śniadanie. Bieżan ma rację z tą rękawiczką.
      - Ty z nimi rozmawiałeś. Sam wiesz lepiej. Motyw bije w oczy.
      - A bije, bije. I wszyscy go mają. No dobra, idziemy dwiema drogami. Jedna, to rodzina, druga, ktoś z zewnątrz. Weźmiesz na siebie tego Wojciechowskiego ze Stanów, pogadasz z nim dziś w nocy, u niego to będzie wczesny wieczór. Przez kogo szukał chrzestnej córki, z kim się kontaktował, kto wiedział, że on w ogóle szuka, kto znał tę Parker, albo o niej słyszał. Niech ci powie z detalami, potem zobaczymy, czy go tam przesłuchiwać. A teraz... która godzina? Ósma dopiero? Dzwonię do Adasia, biorę dwóch chłopaków... I zaczniemy rozmawiać z każdym oddzielnie, bo jak dotąd, gadałem z nimi wspólnie. Z wyjątkiem jednego...
      
      * * *
      - Przyszło mi na myśl, że nie jest dobrze - powiedział Jacek do Dorotki, usiadłszy w barku przy kawie i lodach. -Ten gliniarz mnie złapał na radio parę godzin temu i wcale mi się to nie podoba. Całkiem szczerze powiedział, że starszą panią ktoś rąbnął, nie umarła sama z siebie. Nie łgał chyba? W takim razie co jest grane?
      Dorotka odetchnęła głęboko, oparła łokcie na stoliku i brodę na dłoniach.
      - Nam też powiedział, że chrzestna babcia została zamordowana. Głupio mi okropnie. Nieznośna była przeraźliwie i nawet, przyznam ci się, wyliczałam sobie, ile lat ona może jeszcze pożyć, waląc tym drągiem, i czy ja to wytrzymam. Ale raczej myślałam, żeby uciec z domu, a nie żeby ją zabijać. Nawet mi trochę przykro, że nikt po niej nie płacze.
      - To jej powinno być przykro, a nie tobie. Rozstawiała wszystkich po kątach i czego się mogła spodziewać? Mnie było łatwo, raz na jakiś czas to sama rozrywka, ale wy...? Na stałe bym nie wytrzymał. Ale czekaj, nie w tym rzecz. Ona chyba naprawdę napisała ten testament?
      - Podobno naprawdę. Podobno notariusz dzwonił dziś rano. Mnie nie było. Podobno on ma być odczytany zaraz po pogrzebie, następnego dnia.
      - A kiedy pogrzeb?
      - Nie wiem. Sekcja już była. Grób rodzinny mamy, dwa nawet, na Brodnic i na Powązkach. I grób rodzinny Rojków też istnieje. Ciotki już chyba o tym rozmawiały, ale bądź spokojny, że ja się dowiem ostatnia. Chyba że trzeba będzie coś załatwiać.
      - Fajne masz życie. Czekaj. Nie w tym rzecz. Aż mi głupio pytać, ale tak między nami... Co ty o tym myślisz?
      - O czym?
      - No... Kto ją rąbnął. Ktoś przecież musiał, nie? Dorotka znów westchnęła, zdjęła łokcie ze stołu i odchyliła się do tyłu.
      - Otóż właśnie nie wiem. Ja chyba nic nie myślę. Ogłuszyło mnie to trochę i jak próbuję myśleć, czuję się ogłuszona jeszcze bardziej. Ja nie. Moje ciotki są wprawdzie zdolne do wszystkiego, ale naprawdę wątpię, czy ją zabiły. Nie dojadła im jeszcze tak ostatecznie, głównie to na mnie spadało. Pojęcia nie mam, chociaż rozumiem, że musimy być podejrzane.
      - Nie wiem - powiedział Jacek cierpko i pochylił się ku niej. - Słuchaj, w cztery oczy rozmawiamy. Nie chcę robić za świnię, ale czy ja wiem... Ciotki ciotkami, tu jest jeszcze ten cały Marcinek...
      - Marcinek? - zdziwiła się Dorotka. - Co Marcinek?
      - Ja nie twierdzę, że to jest totalny debil, ale on takie głupoty wygaduje, że się człowiekowi wczorajszy obiad zwraca. Wykombinował sobie, że jak babcię z Ameryki szlag trafi, to on więcej zarobi. A czy ja wiem...? Dręczy mnie to, temu gliniarzowi jeszcze nic nie mówiłem, ale chyba powiem. Wy podejrzane, super, dlaczego on ma nie być podejrzany?
      Dorotka rozważała to przez chwilę.
      - Może być - zgodziła się. - Jeśli my, to i on, dlaczego nie? Jeśli nam nie zaszkodzi, to i jemu nie. Chyba że... Myślisz, że to on babcię trzasnął?
      - Jeśli trzasnął, nie ma sprawy, słusznie go przyduszą. Ale ja nie wiem, nie upieram się przy nim. Głupio mi go wrabiać i właśnie chciałem się z tobą naradzić.
      - Jak dla mnie, możesz go wrabiać, ile ci się spodoba. Nie żeby specjalnie, mam na myśli, tylko tyle ile trzeba. Albo jest niewinny i nic mu się nie stanie, albo głupi zbrodniarz i wtedy niech go złapią. A właściwie co on powiedział?
      Jacek dość dokładnie powtórzył swoją pierwszą rozmowę z Marcinkiem. Dorotka westchnęła po raz trzeci.
      - Typowe dla niego takie głupie gadanie. Osobiście uważam, że to kretyn. Nie wiem, tak naprawdę, zdziwiłabym się chyba, gdyby się okazało, że to on. On do czynów energicznych raczej nie jest zdolny. Taka rozlazła i bezmyślna jełopa, w siebie wpatrzona.
      Z tajemniczych powodów Jackowi zrobiło się przyjemniej w obliczu opinii Dorotki o Marcinku. Nie widział w niej wprawdzie upodobania do młodzieńca już i przedtem, ale słowa potwierdziły spostrzeżenia i jakoś wypadło to milej. Z drugiej strony w jego oczach Marcinek stracił cechy zbrodnicze i już do reszty nie wiedział, co robić. Zastanawiał się przez chwilę.
      - Wrobię go - zadecydował. - Niepotrzebnie, to już widać. Ale nie ma powodu go ochraniać, skoro wy wszystkie jesteście w takiej głupiej sytuacji. Podejrzeń rzucać nie zamierzam, powtórzę zwyczajnie, co mi nawijał, i cześć. Tam jeszcze była taka rzecz, gliniarz mnie o to pytał, nie byłem pewien, ale jednak... Tak mi się wydaje, że słyszałem jakieś jedno łupnięcie, jak siedzieliśmy przy stole. Nie dam głowy, nie przysięgnę, że tak, ale i nie przysięgnę, że nie. Ty słyszałaś?
      - Nie zwróciłam uwagi. Ona, jak waliła, to już porządnie. Jedno walnięcie mogłam przeoczyć.
      - Nic nie świadczy za ani przeciw. Dobra, niech oni się martwią. Powiem prawdę. Korciło mnie od razu, ale nie chciałem bez porozumienia z tobą.
      Dorotka znów się zdziwiła.
      - Dlaczego? Co ja tu mam do rzeczy?
      - A ja wiem, może się w nim kochasz...
      - Zwariowałeś! - krzyknąła Dorotka ze zgrozą. - W tym głupku...?!
      Jackowi zrobiło się przyjemniej tak wyraźnie, że nawet to sobie uświadomił. Ze zdumieniem popatrzył w głąb siebie i nagle pojął sedno rzeczy. Ta dziewczyna podobała mu się nadzwyczajnie i nie dość na tym, polubił ją. Może nawet więcej niż polubił, chociaż nie było to jeszcze porządne, rzetelne zakochanie. Zakochany już bywał, znał swoje uczucia, tu przebiegało to jakoś łagodniej, ale miało dodatkowe elementy. Jakaś sympatia, jakaś przyjaźń, jakieś zainteresowanie, chęć kontaktów, rozmowy, służenia pomocą...
      - Jak nie, to w porząsiu. Wolałem się upewnić. A swoją drogą, sam jestem ciekaw, kto rąbnął starszą panią. Pomyślmy nad tym, chcesz?
      Z lekkim oporem Dorotka wyraziła zgodę. Dotychczas usiłowała nie przyjmować do wiadomości nie tylko supozycji posiadania w rodzinie zbrodniarza, ale nawet samego faktu zabicia chrzestnej babci. Przełamała się, wspólnie zaczęli przypominać sobie i układać wydarzenia owego rozrywkowego piątkowego wieczoru.
      O wpół do dziesiątej przypomniała sobie, że powinna wracać do domu. A tak jej się doskonale rozmawiało z tym Jackiem, ożywiła się, przygnębienie całkowicie jej przeszło, poczuła nawet radość na myśl o spadku. Opowiedziała mu o losowaniu precjozów chrzestnej babci, wspólnie zastanawiali się, gdzie mogłaby się pokazać w odziedziczonej biżuterii, gdyby tak zaproszono ją na bal sylwestrowy w amerykańskiej ambasadzie...
      - Musiałby tam być brazylijski dostojnik albo norweski następca tronu, obaj idioci, którzy nie mówią żadnym językiem, poza własnym - stwierdziła trzeźwo. - Wówczas byłabym może potrzebna. O rany boskie, Jacek, ja muszę wracać do domu! Słuchaj, podrzucisz mnie? Jako taksówka. Bo znów mnie jakiś pijak przejedzie.
      - Odwal się od taksówki, jasne, że cię podrzucę. A co, już jakiś pijak cię przejechał?
      - Nie, ale prawie...
      Na tym niewielkim kawałku trasy zdążyła mu opowiedzieć o wydarzeniu przy żywopłocikach, które teraz wydawało jej się śmieszne. Jacka zbytnio nie rozbawiło, pomamrotał pod nosem rozmaite inwektywy. Podjechali pod dom.
      Dom okazał się oświetlony od góry do dołu. Blask padał nawet z okien strychu i okienek piwnicznych. We wnętrzu widać było jakieś sylwetki.
      - Jezus Mario, co to? - zaniepokoiła się Dorotka. - Coś zginęło czy znów kogoś zamordowali?
      - Wchodzę z tobą - zadecydował Jacek z miejsca. - Bądź człowiekiem, udawaj, że mnie zaprosiłaś.
      - Nic nie muszę udawać, zapraszam cię z całej siły...
      - Cóż to tak wcześnie hrabianka wraca? - warknęła Felicja, na którą natknęli się tuż za drzwiami. - Po północy nie łaska?
      - Co się tu dzieje? - spytała Dorotka. - Skąd taka iluminacja? Coś się stało?
      - A co, przeoczyłaś zejście swojej chrzestnej babci...? W tym momencie w holu pojawił się Bieżan.
      - O, jak to miło, że panią widzę! Jestem pewien, że ma pani rękawiczki. O, pan też... Poproszę panią o rękawiczki. I pana również.
      Tak Dorotka, jak i Jacek, zbaranieli. Życzliwie uśmiechnięty oficer policji, który prawie o dziesiątej wieczorem wita ich w progu domu i domaga się rękawiczek, to było coś nie do pojęcia. Bieżan prezentował sobą radosne ożywienie, co najmniej tak, jakby odbywała się tu jakaś gra w rękawiczki i tylko ich obydwojga jeszcze brakowało. Dorotka, osłupiała doszczętnie, otworzyła torebkę, Jacek sięgnął do kieszeni. Podali Bieżanowi rękawiczki.
      - To tak na zawsze pan nam odbiera? - spytał Jacek podejrzliwie.
      - Więcej państwo nie mają?
      - Przy sobie nie - odparła Dorotka, macając kieszenie kurtki. - Ale tu w domu mam jeszcze trochę. Przynieść?
      - Mam w domu jeszcze ze dwie pary - powiedział równocześnie Jacek. - I w samochodzie takie robocze, cholernie brudne. Chce pan?
      - Zaolejone?
      - Jeszcze jak!
      - To nie, dziękuję. Później obejrzę. Proszę, proszę, czujcie się państwo jak u siebie w domu!
      W salonie siedziała przy stole Melania z Pawłem Drążkiewiczem. Sylwia drzemała na kanapie. Jacek ukłonił się elegancko w progu.
      - Nie zamierzałem pań nachodzić o takiej późnej godzinie, ale obawiam się, że jestem zmuszony. Nie oddalę się stąd, dopóki nie odzyskam rękawiczek, chyba że poczekam na nie w samochodzie przed domem...
      - Zdaje się, że musiałbyś czekać do rana - powiedziała Melania. - Pojęcia nie mam, o co tu chodzi ogólnie, więc proszę mi nie zadawać głupich pytań. Trwa tajemnicza akcja odbierania nam rękawiczek, zdaje się, że nawet za Gomułki nie stanowiły przedmiotu zbytku...
      - W każdym razie nie były opodatkowane - wtrącił Paweł Drążkiewicz smętnie.
      - ...więc chyba i teraz posiadanie rękawiczek nie jest wykroczeniem. Zabrali wam?
      - Zabrali - rzekła Dorotka i zatrzymała się przed stołem.
      - Zrobić herbaty? I jak długo to już trwa? Ta cała akcja?
      - Nie wiem. Felicja ściągnęła mnie tu o dziewiątej. Zrób herbaty, przyda się. Dla Pawła kawy, a jak Jacek, to nie wiem.
      - Jeśli już, to herbaty - powiedział Jacek i usiadł przy stole, chociaż miał wielką ochotę iść za Dorotką do kuchni.
      - Mnie się wydaje, że w ogóle robią rewizję, urzędowo mówiąc, przeszukanie. Czego szukają?
      - Rękawiczek - odparła Melania i zachichotała. - Próbowali, ukryć, że im chodzi o rękawiczki, ale przecież nie jesteśmy ani ślepe, ani niedorozwinięte. Nie uwierzyli, że oddałyśmy im wszystkie, i szukają dalej. Możliwe, że znajdą, nawet takie po prababci, bo Bóg raczy wiedzieć, co się poniewiera w tym domu. Pawła już ucieszyli komunikatem, że potem pojadą do niego.
      - Oddadzą je czy będziemy musieli kupować nowe?
      - Powiedzieli, że oddadzą.
      - Daj Boże...
      Bieżan był wściekły, co ukrywał pod przesadnym nieco rozradowaniem i uprzejmością. Wcale nie chciał ujawniać, czego szuka. Od razu wyznał, iż nakazu prokuratorskiego nie posiada, zatem natychmiastowe przeszukanie domu uzależnia wyłącznie od dobrej woli mieszkańców. Zgodę uzyskał w mgnieniu oka, mieszkańcom w postaci Felicji i Sylwii owo przeszukanie wydało się szampańską rozrywką. Przystąpił wraz z ekipą do pracy, w drodze rewanżu za dobrą wolę podejrzanych postarał się nie robić bałaganu, po kwadransie pojawiła się Melania z gachem, a w pięć minut później te potworne baby zgadły wszystko. Rękawiczki nie umknęły ich uwadze, głośno i beztrosko wyjawiły, co myślą, nie dało się przed nimi ukryć przedmiotu poszukiwań i nie miał już co udawać. Nie wiedziały jeszcze tylko, dlaczego tych rękawiczek szuka, ale lada chwila mogły odgadnąć i to. Zastanawiał się, czy pozostawienie ich na wolności nie było błędem, może należało je zamknąć już w południe, kiedy dotarła do niego opinia patologa...
      Felicja również była wściekła, może nawet bardziej niż Bieżan. W pierwszej chwili pomysł przeszukania domu rozbawił ją, zgodziła się chętnie, już po dziesięciu minutach jednak uprzytomniła sobie, że przeszukany zostanie także jej pokój. Doskonale wiedziała, gdzie jest Melania, zadzwoniła do Drążkiewicza, kazała jej natychmiast wracać do domu. Niewiele to pomogło. Zgrzytając zębami, patrzyła na ręce tym dwom fachowcom, w swoim pokoju nie odrywając od nich oka, i, aczkolwiek pozostawiali po sobie idealny porządek i nie tykali rzeczy naprawdę starych, czuła, jak wściekłość w niej rośnie. Rękawiczki, Melania zgadła, że szukają rękawiczek, niech szlag trafi rękawiczki, po cholerę mieli oglądać jej prywatne zabytki, choćby nawet pudełka nie miały zawiasów, a Miśni brakowało ucha...
      Fachowcy wiedzieli, czego szukają i z jakiej przyczyny. Nie interesowało ich nic, co było pokryte wieloletnim kurzem i obrośnięte pajęczyną w doskonałym stanie. Rękawiczki musiały być użyte przed trzema dniami, w grę wchodziły zatem tylko przedmioty w miarę czyste, wyraźnie ruszane, użytkowane codziennie, a przynajmniej raz na tydzień. Dali sobie radę i z pokojem Felicji, i ze strychem, i z piwnicą. O jedenastej skończyli robotę, mogąc z czystym sumieniem zapewnić Bieżana, że żadnych więcej rękawiczek w tym domu nie ma, a jeśli są, ostatnio były używane przed pierwszą wojną światową.
      Robert Górski odjechał już wcześniej, żeby zacząć rozmowę z Wojciechowskim. Przedtem milczał straszliwie, ponieważ podejrzane uczyniły na nim wielkie wrażenie. Zrozumiał doskonale swojego zwierzchnika. Zabrał ze sobą w celu przekazania do laboratorium wszystkie zdobyte przez niejakiego Adasia odciski palców, zeskrobki z drzwi i podobizny kawałków domu, przekazał je po drodze, i ciekaw był bezgranicznie, co z tego wyniknie. Zabrał także pierwszą część rękawiczek.
      O wpół do jedenastej Sylwia spała już w służbówce, przeszukanej w pierwszej kolejności. W salonie siedzieli Felicja, Melania, Paweł Drążkiewicz, Dorotka i Jacek. Marcinek uniknął kataklizmu całkowicie, opuściwszy zaprzyjaźniony dom na pięć minut przed przybyciem Bieżana.
      Bieżan wszedł, również usiadł przy stole i przysunął sobie czyjąś szklankę z herbatą.
      - Będę szczery, proszę państwa - rzekł, mniej już radośnie, ale wciąż grzecznie. - Będę wyjątkowo szczery, ponieważ generalnie uważam państwa za przyzwoitych ludzi. Ktoś panią Wandę Parker zabił. Mogą się państwo z tego powodu cieszyć albo smucić, bez znaczenia, ale nikt z was nie ma ochoty być o to posądzony. Zgadza się?
      - Idealnie - odpowiedziały razem Felicja i Melania, po czym rzuciły na siebie złym okiem.
      - W porządku. Jak długo nie znajdziemy zabójcy, tak długo podejrzane będą wszystkie osoby, które miały motyw i możliwość. Mówię zrozumiale?
      - Nie wiem jak inni, ale ja bym bardzo prosiła, żeby pan nie rozmawiał ze mną jak z niedorozwiniętą idiotką - powiedziała uprzejmie Melania.
      - Wyjątkowo popieram moją siostrę - powiedziała Felicja równie uprzejmie.
      Bieżanowi grzeczność wyczerpała się nagle do samego dna.
      - Komu nie zależy na znalezieniu zabójcy, ten niech kłapie gębą na prawo i na lewo - rzekł zdecydowanie opryskliwie. - Kto chce, żeby został wykryty, ten będzie milczał. Ani słowa o tym, co tu się dzisiaj działo, ani słowa o tych waszych rękawiczkach, bez względu na to, czy mają sens, czy nie. Nikomu. Dorozwinięte panie zapewne, ale powtarzam: nikomu! Inaczej będę musiał panie zamknąć, bo pomysł zabójstwa zbiorowego - tu zwrócił się wyraźnie do Melanii - wcale nie jest taki głupi, jak by się wydawało. W grę wchodzi czterdzieści milionów dolarów, o czym wszyscy doskonale wiemy, a nie takie już sumy powodowały głupie wydarzenia. Zatem proszę milczeć. Każde otwarcie ust zostanie przeze mnie zauważone i będzie o czymś świadczyć. Wszystkie usta pozostawały doskonale zamknięte. Bieżan wypił tę, nie wiadomo czyją, herbatę i podniósł się z krzesła.
      - Idziemy! - rzekł, czyniąc energiczny gest w kierunku Pawła Drążkiewicza. - Jeżeli ma pan jedną, ukrytą gdziekolwiek, rękawiczkę, my ją znajdziemy!
      Paweł Drążkiewicz podniósł się posłusznie, śmiertelnie spłoszony przypomnieniem, że kiedyś zgubił jedną rękawiczkę i możliwe, że druga gdzieś tam mu się pałęta. Gdyby myślał trzeźwo, nie wpadłby w żaden popłoch, ale rozzłoszczony Bieżan w jakiś sposób wywarł wpływ na wszystkich obecnych, stwarzając atmosferę zgrozy.
      Jacek przecknął się nagle.
      - A ja?!!! - wrzasnął, zrywając się z krzesła. - Ja też, do diabła, mam w domu jakieś rękawiczki!!! Nie wożę wszystkich w samochodzie!!!
      - Pan posiada mamusię, nieprawdaż? - powiedział Bieżan głosem jak lód. - Osobę rozumną. Wszystkie pańskie rękawiczki są już do naszej dyspozycji i proszę mi nie zawracać głowy. Chyba że chce pan od razu przyznać się do zbrodni?
      Przez moment Jacek trwał w bezruchu.
      - Nie - powiedział słabo, opadając z powrotem na krzesło. - Nie, dziękuję... To jest, nie tak, proszę, nie, też nie, o rany, ludzie, ratujcie... W życiu nie popełniłem żadnej zbrodni...!!!
      - Dziękuję bardzo. Dobranoc - powiedział sucho Bieżan i wyszedł, zabierając ze sobą wyraźnie osłupiałego Pawła Drążkiewicza.
      
      * * *
      Po ich wyjściu przez długą chwilę panowała cisza.
      - Matko jedyna - wyszeptała wreszcie Dorotka.
      - Co on powiedział? - odezwała się jakoś dziwnie Melania. - Czterdzieści milionów dolarów...?
      Felicja odzyskała zdolność ruchu, odwróciła głowę i popatrzyła na siostrę.
      - Też to słyszałaś...? Ma to znaczyć, że Wandzia posiadała czterdzieści milionów dolarów...?
      Znów przez chwilę nikt nic nie mówił. Jackowi udało się w pewnym stopniu uruchomić umysł, bo podtrzymała go na duchu uwaga Bieżana o rozumnej matce.
      - Zrozumiałem z tego, że spadek po starszej pani sięga czterdziestu milionów dolarów. Suma dosyć łakoma, chociaż podatek trochę to obgryzie. Ale i tak... Panie to dziedziczą i nie ma siły, muszą panie być podejrzane...
      Melanię odblokowało.
      - Dorotka jest główną spadkobierczynią. Mam nadzieję, że nie zabiłaś Wandzi...? Zrób herbaty... nie, bzdura, u mnie w pokoju stoi czerwone wino, idź po to wino, mam nadzieję, że ci poszukiwacze go nie wypili. Nigdy w życiu nie byłam świadkiem takiego wydarzenia, nie wspominając o uczestnictwie, uważam, że należy to jakoś uczcić. Nawet gdyby jutro mieli nas wszystkie zamknąć...
      - To tym bardziej - powiedziała otrzeźwiała także Felicja. - Może to ostatnia okazja, wykorzystajmy ją.
      Dorotka popatrzyła na ciotki wzrokiem zranionej łani i bez pośpiechu ruszyła na górę. Wino znalazła bez trudu, wróciła z kieliszkami i korkociągiem. Właściwe przedmioty bez słowa wetknęła w ręce Jackowi.
      - Uwierzyłam w końcu, że Wandzia siedzi na forsie -mówiła gniewnie Felicja. - Ale przecież nie na takiej! Milion dolarów, może dwa, niechby nawet te pięć, skąd, do diabła, czterdzieści! Połowa Dorotki, co my mamy zrobić...?!
      - Sylwia twierdzi, że razem siedzieli tutaj i nie ruszyli się z miejsca - przypomniała nieco nerwowo Melania. - Siedzieliście, prawda...? Jakim cudem Dorotka miała ją zabić?! Marcinek słyszał walnięcie...
      - Możliwe, że ja też słyszałem - powiedział Jacek, mocując się z korkiem. - Dorotka tu była...
      - Walnąć mógł ktoś inny, żeby jej zapewnić alibi - zauważyła Felicja.
      - Zakłada pani wspólnictwo? Czyje?
      - Nie wiem. Mówię teoretycznie. Ale niech będzie, jeśli Wandzia łupnęła drągiem, Dorotka jej zabić nie mogła. Wobec tego kto?
      - Każda z nas - powiedziała zimno Melania, pozbywszy się już dolarowego wstrząsu. - Przypomniałam sobie wszystko na własny użytek i wychodzi mi, że we właściwej chwili każda z nas znikała innym z oczu. Nie wiem, ile czasu było potrzebne, żeby zabić Wandzię, ale chyba niedużo. Ten policjant nie jest głupi i wyjdzie mu to samo, ciekawe, co zrobi...
      - Mnie raczej ciekawi, która z nas to była...
      - Co do siebie, masz, jak sądzę, sprecyzowane zdanie?
      - Nie wiem. Może spadła na mnie przerwa w życiorysie?
      - Przecież nie byłaś pijana!
      - No to co? Mogłam mieć zaćmienie umysłowe!
      - Naprawdę chce się pani przyznać do tej zbrodni? -zainteresował się Jacek.
      Felicja zreflektowała się nieco. Rozmiar spadku po chrzestnej babci wstrząsnął nią bardziej niż Melanią i sprzeczała się odruchowo, sama nie bardzo wiedząc, co mówi. W głowie zaczynały jej się już kłębić obliczenia, ile to będzie jedna trzecia połowy...
      - Nie, nie chcę. No dobrze, więc to nie ja. To co mam zrobić?
      - Zdaje się, że zaćmienie umysłowe opętało cię w tej chwili - powiedziała Melania gniewnie. - Mnie intrygują te rękawiczki. Po kiego licha on je tak kolekcjonuje?
      - Ślady - powiedział Jacek. - Wykształcenie kawałkami okazuje się przydatne. Wiem na pewno, że można wyodrębnić nie tylko ślady palców, ale także ślady rękawiczek. Tkanin, skóry, tworzyw sztucznych, prawie wszystkiego. Musiały tam być w robocie jakieś rękawiczki, pewno na kiju, bo już zgadłem, że starszej pani przyłożono tym kijem do krykieta, którym łomotała. Jak znajdzie rękawiczki, znajdzie i zbrodniarza, chyba że to ona sama do walenia zakładała rękawiczki.
      - Dorotka...? - spytała Melania. Dorotka potrząsnęła głową.
      - Ani razu nie widziałam. Jak go trzymała, to gołą ręką. I obok łóżka rękawiczek też nie było.
      - No to mamy mordercę - powiedziała z roztargnieniem Felicja.
      - Może ty masz, bo ja nie. Ale wiecie... Tak się zaczynani zastanawiać... Te drzwi... I rękawiczki... I drabina...
      Melania nagle zamilkła, wpatrzona gdzieś w dal. Pozostałe osoby zagapiły się w nią i na wszystkich twarzach powolutku jął się rysować wyraz zrozumienia...
      
      * * *
      Swojego asystenta Bieżan znalazł w komendzie. Robert Górski siedział przy faksie i wyciągał z niego liczne papiery.
      - Ten Wojciechowski to czyste złoto - rzekł z satysfakcją na widok zwierzchnika. - Zachował całą korespondencję z tych poszukiwań i właśnie mi tu wypluwa. Rozmowy telefoniczne pamięta, powtórzył mi, mam nagrane, dać do przepisania?
      - Daj jutro, zaraz od rana. Coś nam z tego wychodzi?
      - Chyba tak. O tej Parker mnóstwo ludzi wiedziało, z tym że obcych. Takich, którzy jej nie znali. Zaczął szukać już przeszło cztery lata temu, prawie pięć, pisał do ewidencji ludności i do swoich znajomych, starszych wiekiem, z tym że szukał najpierw matki, Krystyny Wójcickiej. O, tu są pierwsze listy... Odpowiedź z ewidencji, za mało danych...
      Bieżan przełożył cały stos papierów na swoje biurko i przystąpił do przeglądania, a Robert mówił dalej.
      - Zapłacił tu jednemu takiemu, żeby mu szukał po cmentarzach, jak mu tam... Dariusz Hubek. Znalazł groby rodzinne Wójcickich, w tym tej Krystyny, z datą urodzenia. Imię ojca i matki tam było. Wójcickich w ogóle zatrzęsienie, ale imię mu się zgadzało, więc poszedł w tym kierunku. To mi przez telefon powiedział. Potem, tam jest zlecenie, czy jak to nazwać, na papierze załatwiali sprawę opłat, zobowiązania finansowe, a resztę na gębę, ale wszystko mi powtórzył. Znów ten Hubek zaczął szukać i to on właśnie dokopał się aktu zgonu Krystyny, dotarł do szpitala, ona w szpitalu umarła, i dowiedział się, że miała dziecko. Zdobył metrykę dziecka i dopiero od tej chwili zaczęli szukać Pawlakowskiej. Obecnie, za to całe szukanie, Hubek jest w Kanadzie i dobrze mu się powodzi...
      - A ten Hubek wiedział, po co szuka?
      - Wiedział doskonale. Wojciechowski mówił wszystko, żeby mu ułatwić. Znalazł wreszcie jedną Pawlakowską, ale okazało się, że to nie to, Pawlakowską z męża i o żadnych Wójcickich nic nie wiedziała...
      - A mąż?
      - Pawlakowskiej?
      - No?
      - Z mężem nie rozmawiał. Ale ona twierdziła, że mąż też nie zna. Tam w papierach jest ich adres i telefon, na wszelki wypadek. Potem Hubek wyjechał do tej Kanady, miał to obiecane, i wtedy dopiero Wojciechowski zaczął z notariuszem, a pani Parker go gniotła. Co do znajomych, podał mi nazwiska, są na taśmie. Wandy Parker nikt z nich nie znał, ale oczywiście od niego o niej słyszeli i coś mi się widzi, że dużo słyszeli. To tyle na razie.
      - Dobra, wypisz jeszcze nazwiska i adresy i możesz iść spać. Wyniki z laboratorium będziemy mieli jutro...
      
      * * *
      W godzinach szczytu, w gęstym tłumie, Dorotka zatrzymała się na przejściu dla pieszych przed szynami tramwajowymi. Tłum przeczekiwał nie tyle czerwone światło, które w Warszawie nie budzi w pieszych wielkiego respektu, ile nadjeżdżający, rozpędzony tramwaj. Od strony przystanku właśnie ruszał i rozpędzał się drugi.
      Wszystko razem trwało dwie sekundy. W ciągu tych dwóch sekund Dorotka zdążyła kątem oka stwierdzić, że tuż obok niej zastygł potężny, wielki, młody facet, co najmniej metr dziewięćdziesiąt wzrostu, sto dwadzieścia kilo wagi, same mięśnie, że przygląda się jej, że takiego by nie chciała za nic, za dużo go, równocześnie poczuła gwałtowne pchnięcie w plecy, runęła wprost pod tramwaj i niepojętą siłą została zatrzymana. Facet wykonał błyskawiczny gest, prawe ramię jakby z niego wystrzeliło i na tej barierze wsparła się lecąca na szyny Dorotka.
      - Samobójczynią, co? - usłyszała nad uchem.
      Złapała dech i uruchomiła myśl dopiero jak tramwaj przejechał.
      - Ktoś mnie popchnął - zaczęła słabo i nagłe oburzenie dodało jej sił. - O Boże, uratował mi pan życie! Co za ludzie, jak bydło...! Dziękuję panu...
      - Nie ma za co, pestka. Ludzie to gorsze jak bydło. Kto tam się motał z tyłu...?
      Obejrzał się, Dorotka również, ale tłum już był wymieszany, wszyscy skłębili się na przejściu dla pieszych, dostali zielone światło i pchali się na chodnik. Nikt nie zwracał na nią uwagi, nie wpadła w końcu pod ten tramwaj, więc sensacja nie wybuchła.
      - Mnie Władek - rzekł jej wybawca. - Tobie jak?
      - Dorota.
      - Daj namiary na siebie, bo teraz mnie pilno.
      - Nie mam telefonu - zełgała Dorotka zupełnie odruchowo, bo, ze względu na ciotki, przywykła do udzielania takiej odpowiedzi. Zarazem piknął w niej wyrzut sumienia, ten goryl naprawdę uratował jej życie, może z samej wdzięczności powinna...
      Nie zdążyła zadecydować co powinna, ponieważ goryl rzeczywiście się śpieszył.
      - W Legii trenuję, zapasy, tam mnie znajdziesz! - krzyknął i znikł jej z oczu u wylotu ulicy Belgijskiej.
      Teraz dopiero Dorotka poczuła, że uginają się jej kolana. W dodatku zapomniała, co tu robi i po co tu przyszła. A, prawda, idzie do HERBAPOLU po zioła dla Sylwii...
      Pół godziny odsiedziała w barku kawowym koło optyka, zanim wreszcie poszła do tego HERBAPOLU. Okropna scena tramwajowa stała jej w oczach. Gdyby ten jakiś... jakże mu tam...? Władek... nie zatrzymał jej, wpadłaby pod dwa tramwaje, bo ten drugi już przyśpieszał, Boże jedyny, miazga by z niej została! Istny cud, że chłopak, i to jeszcze zapaśnik, stał blisko... Mogło stać jakieś niewydarzone chuchro... A mimo wszystko takiego wielkiego faceta nie chce i już. A w ogóle on chyba zwariował, wyobraża sobie, że ona poleci szukać go na Legii...? Akurat, już się rozpędziła. Jak ma teraz wracać do domu, iść piechotą do Belwederskiej czy łapać jakieś autobusy...? Piechotą nie, w końcu naprawdę pod coś wpadnie, co za jakaś czarna seria nad nią wisi, dojdzie do tego, że będzie się bała chodzić po mieście... Chociaż, statystycznie rzecz biorąc, teraz powinna być bezpieczna...
      Statystyka ją pocieszyła. Porzuciła barek i ruszyła w dalszą drogę.
      
      * * *
      - No więc jednak! - wzruszył się Robert Górski, oglądając wyniki badań, przybyłe z laboratorium. - Są te cholerne rękawiczki! Wziął drabinę tak, żeby ją unieść, akurat w tym samym miejscu, gdzie i twoje palce znaleźli...
      W obliczu niezmiernie licznych i nieuchwytnych mafii, która palców miała setki, jeśli nie tysiące, w obliczu fałszerstw, narkotyków, broni palnej tajemniczego pochodzenia, dzikiego chaosu z podmienianymi i kradzionymi samochodami, oraz afer nie do ucięcia i nie do zakończenia, konkretna zbrodnia i konkretne ślady stanowiły niemal samą przyjemność. Ponadto czepiała się tu ambasada amerykańska i elementarny patriotyzm wymagał, żeby im pokazać, że gorsi od nich nie jesteśmy, a może nawet lepsi, i niech się wypchają swoją techniką. Dzięki tym wszystkim czynnikom laboratorium postarało się wyjątkowo rzetelnie.
      - Trochę obok - skorygował podwładnego Bieżan. - Nie zamazałem ich, a sam bym sobie nie darował. Szczęście w ogóle, że to taka elegancka drabina, z surowego drewna nic by nie zdjęli. - Drzwi. Popchnął ręką, całą dłonią, rozcapierzył palce. Nic dziwnego, że babie wiało. I tylko tam... a, na balustradzie! Wlazł przez ten balkonik... Że też one się nie boją, trzymać to otwarte! Wlazł, pokój denatki... to z klamki? Rąbnął ją, dodusił, szukał czegoś?
      - Nie, nigdzie więcej śladów nie ma. Jeśli szukał, to tylko oczami. Miał mało czasu.
      - I tak mocno ryzykował. Tyle ludzi w domu, mógł mu tam ktoś wejść.
      - One tam bez powodu nie wchodziły. Jeśli babcia siedziała cicho, omijały ją jak morową zarazę. Wszyscy zgodnie zeznali, że spokój był tylko, kiedy spała.
      Robert podniósł głowę znad zdjęć i papierów i zamyślił się.
      - To ja bym uważał, że musiał znać ich zwyczaje i wiedzieć o tym. I o tych otwartych drzwiach na balkonie. W dodatku mógł ją tylko chcieć okraść. Tak to widzę: siedzi gość w ogródku i patrzy w okno, babcia lata do góry i na dół, biżuterię po stole rozrzuca, więc czeka. Wreszcie zabiera swoje i kładzie się spać. Możliwe, że zgasiła światło. Facet włazi, czai się tam, pcha się do jej pokoju, ona nie śpi, zapala lampę i łapie za kij. No i tu już musi ją uciszyć, a potem do kradzieży serca mu brakuje, woli się zmyć...
      - Nie chcę się czepiać, ale głupio mówisz. Gdyby ją chciał tylko okraść, wybrałby sobie lepszy moment. Wlazłby tak samo, po ciemku, zapalił sobie światło i spokojnie wszystko przeszukał, one tam całe wieczory spędzały na dole, w tym salonie. I nie zawsze wszystkie były w domu, i nie co dzień miały gości. Byle którego innego dnia...
      - Ja się nie upieram, ale może się bał, że odda wszystko do banku. Nazajutrz, powiedzmy. Bo znów z drugiej strony, jeśli dla zabójstwa wybrał sobie przyjęcie i dom pełen ludzi, to mogło mu chodzić o to, żeby było jak najwięcej podejrzanych. I wtedy rzeczywiście przyszedł tylko zabić.
      - A tu już mówisz rozumniej - pochwalił Bieżan. Podniesiony na duchu Robert kontynuował.
      - Jeszcze istnieje taka możliwość, że ktoś z nich ten numer wywinął. Narobił śladów w rękawiczkach, żeby zasugerować obcego. Ale to już musiałby być artysta, musiałby te wszystkie czynności naprawdę wykonać, z włażeniem przez balustradę włącznie. Na samym kiju to jeszcze, ale za dużo tego. Nie, bez sensu.
      - Obejrzyj sobie ekspertyzy rękawiczek - poradził Bieżan.
      Robert obejrzał.
      - Fantazja! Trzydzieści cztery pary i siedem pojedynczych! I ani jedna nie pasuje. No to tym bardziej, jednak nie, chociaż mogły tę jedną parę od razu wyrzucić do śmieci...
      - Śmieci sprawdzone. Wszystkie okoliczne. Raz na tydzień wywożą i jeszcze były.
      - ...a w ogóle, jeśli już chciały tę babę rąbnąć, mając ją w domu, pod ręką, mogły to zrobić bezszmerowo. Osiemdziesiąt osiem lat miała, mogła zlecieć ze schodów, mogła się nażreć czegoś szkodliwego, wszystkie dobre rzeczy z reguły są szkodliwe...
      - Czyli zaczynasz teraz wierzyć, że załatwił ją ktoś z zewnątrz?
      - Chyba tak. I już widzę, że trzeba szukać takiego, co dobrze zna dom i wie, co się w nim dzieje, a nie było go na owym przyjęciu. Tam sprzątaczka bywa...?
      - Przeoczyłeś protokół. Sprzątaczka razem z mężem i dziećmi siedziała w swoim domu, zaświadczyli sąsiedzi. Oglądali razem film, bo im się telewizor zepsuł, po jedenastej wyszli.
      - Ale sprzątaczka może komuś opowiadać!  - Może, dlaczego nie. Każdy może. Przepytamy całe miasto. Nazwiska spisałeś?
      - Tu są. I adresy...
      Osób wmieszanych w poszukiwania pani Wandy Parker, ujawnionych przez Wojciechowskiego, było, razem z ostatnim notariuszem, szesnaście. Każda z tych osób mogła komuś coś powiedzieć. Mogła się także nie przyznać do gadania. Robert Górski był pełen zapału, ale Bieżanowi włosy stanęły dęba na głowie, bo ujrzał przed sobą pracę straszliwą. W dodatku ten jakiś Hubek, główny poszukiwacz, mógł uświadamiać całe tłumy, nie informując o tym Wojciechowskiego, i teraz, choćby pękli, nijak do nich nie dotrą...
      Biuro przepustek z dołu zawiadomiło nagle, że pcha się do nich niejaki Jacek Woliński. Bieżan kazał go natychmiast wpuścić i drgnął w nim cień nadziei.
      
      * * *
      - Nie - powiedział Jacek stanowczo. - Ja go nie podejrzewam. I gdyby pan go podejrzewał, uważałbym, że pan się myli. Ale pomysły miał niezłe i diabli wiedzą, z kim o nich gadał. Przejęty był cholernie i dopuszczam, że powiedział za dużo. Ten tam jakiś nie zamierzał wcale robić mu przyjemności i zabijać starszej pani dla jego zarobków, taki altruizm jeszcze w narodzie nie szaleje, tylko spróbował coś uszarpać dla siebie, no i źle mu wyszło.
      - Ale o tym majątku w biżuterii nikt wcześniej nie mógł wiedzieć, bo pani Parker pokazała go dopiero w piątek wieczorem - zauważył Bieżan.
      - Nie ma znaczenia. O bogactwie było wiadomo. Każdemu się wydaje, że, skoro bogata, jest u niej co kraść, może walizkę zielonych pod łóżkiem trzyma na drobne wydatki. Marcinek chyba już się połapał, że ona skąpi, ale złodziej mógł myśleć swoje.
      - Dlaczego wszyscy mówią "Marcinek", a nie "Marcin"? - zainteresował się nagle Robert.
      - Bo pasuje - odparł Jacek bez wahania. - On jest taki... no... Marcinek. "Marcin" brzmi za poważnie dla niego. Dobroduszny głupek, Dorota powiedziała "wpatrzony w siebie" i miała rację. Wpatrzony w siebie niepoważnie.
      - Rozumiem - powiedział Bieżan. - A tak, przy okazji, komu pan o tym mówił?
      - O którym? O chrzestnej babci, o zabójstwie czy o forsie?
      - O wszystkim.
      Jacek otworzył usta, zamknął i zastanowił się porządnie. Marcinek Marcinkiem, ale może on sam narobił swędu...?
      - Po kolei - rzekł z namysłem. - Najpierw nikomu. Nie było ani powodu, ani okazji. Potem, przy drugim wezwaniu, na postoju akurat stałem, do kumpla powiedziałem, że mam cholernie śmieszną pasażerkę, z Ameryki przyjechała i draczna niemożliwie. Spytał, czy dobrze płaci, powiedziałem, że nie, ale dziewczyna do niej przypisana, ciekawsza niż forsa. I tyle. Potem się zaczęło o dziewczynach ogólnie. Później, po notariuszu, jak się przebierałem w domu na to przyjęcie, powiedziałem parę słów matce, śmiałem się sam do siebie i spytała, co mnie napadło. Streściłem sprawę, bez detali, ale że moja matka tam przez okno nie właziła i nie waliła drągiem, to mogę głowę dać. Ojciec też nie, w piątek późno wrócił i nic nie wiedział...
      - Niech pan się łaskawie odczepi od swoich rodziców - poprosił Bieżan. - Zdążyłem ich poznać pośrednio. Komu jeszcze?
      - Nikomu. Nie miałem kiedy, jakoś dużo wezwań było, a co do pasażerów, to raczej oni gadają, a ja słucham. Przy odbieraniu frachtu na lotnisku, jak ich tam poganiałem, mówiłem tylko, że to dla starszej osoby i niechby dostała swoje, zanim umrze. Więcej nic.
      - O samym domu, o zwyczajach...?
      - Nic nie mogłem mówić, bo sam nic nie wiedziałem. Połapałem się trochę dopiero w ten piątek i potem, jak bagaże przywiozłem. Więc to jednak nie ja. Za to, moment, coś jeszcze. Może nieważne i bzdet, ale powiem. Doroty o mało samochód nie przejechał, opowiedziała mi tak marginesowo i nie była zbyt przejęta. Uważała, że pijak.
      Też nie wiedząc, czy to ważne, Bieżan się zainteresował na wszelki wypadek. Jacek powtórzył możliwie wiernie relację Dorotki o połamanych żywopłocikach. Przeprosił za zawracanie głowy i wyjaśnił przyczyny swojego przyjścia tutaj.
      - Wie pan, ktoś to zrobił. I ja tam byłem. Przy odrobinie uporu można sobie wykombinować, że postanowiłem ożenić się z nadzianą dziewczyną i sam postarałem się o ten jej szmal, bo taki jestem niecierpliwy. Otóż nie. Zależy mi na , tym, żeby pan go złapał, na plaster mi ten zegarek, on ukradł, czy jemu ukradli, takie rzeczy za człowiekiem się wloką. Nie wiem, jak często pan spotyka ludzi, którzy nie mają zbrodniczych skłonności, ale czasem chyba...?
      Popatrzył pytająco.
      - Czasem owszem - przyznał Bieżan.
      - Nie mówię, że ja całkiem nie mam. Może bym i rąbnął kogo, ale nie na zimno i nie dla forsy. Tu jestem czysty jak łza sierotki i niech to, do diabła, wyjdzie na jaw!
      Poza zadaniem jednego pytania, Robert milczał, siedział na uboczu, patrzył i słuchał. Po aferach, które na samym początku nadłamały mu karierę, był już wyczulony na ludzkie łgarstwa. Wiekiem pasował do Jacka idealnie, stanowili dokładnie to samo pokolenie. Bieżan, o przeszło dziesięć lat starszy, miał już za to milion doświadczeń.
      - No i co myślisz? - spytał, kiedy Jacek wyszedł.
      - Mówił prawdę - odparł Robert bez wahania. - Ja wiem, że nikomu wierzyć nie można, ale żaden aktor tak nie zagra. I fakty świadczą za nim. Ja bym mu uwierzył w stu procentach, trudno, najwyżej znów się potknę, wyleją mnie i też zostanę taksówkarzem.
      - No to łapiemy Marcinka. Nie, zaraz, za wcześnie, pod wieczór będzie z pewnością na Jodłowej, wydzwonimy go. Najpierw ruszamy tych z listy, starsze osoby siedzą w domu...
      
      * * *
      - Obalanie testamentów przytrafiało się od stuleci - tłumaczył cierpliwie Bieżan Robertowi, jadąc na Jodłową. - Ta cała Wanda Parker mogła mieć brata albo siostrę, nie sprawdzaliśmy tego, przyjąwszy, że cała rodzina nie żyje...
      - Ona też tak przyjęła. A chyba szukała?
      - Po wojnie. Zamieszanie wtedy było. Dziecko takiego brata, czy siostry, mogło się uchować, teraz by miało pi razy oko pięćdziesiąt parę. I też dziecko, dorosłe. Dalekie, bo dalekie, ale jednak jedyne pokrewieństwo. Ponieważ nie wiedziała o nim, obalenie testamentu zapewne jest możliwe.
      - I w tym celu to dziecko dziecka ją rąbnęło, żeby teraz obalać?
      - Jest to jakaś ewentualność. Uda mu się obalić czy nie, ono może uważać, że tak. Przepłosz tego cepa przed nami... Trzeba będzie zapytać notariusza, zadzwonię do niego. Albo pójdę. Chociaż nie, to Śródmieście, tamta centrala działa...
      Znów zaczął padać deszcz i telefony na Mokotowie wyczyniały dziwne sztuki, jak zwykle przy większej wilgoci. Bieżana nie łączyło wcale albo łączyło z pralnią, sklepem spożywczym, jakąś głuchą starszą panią i pracownią protetyczną. Niekiedy z drugiej strony rozbrzmiewał sygnał i nikt nie podnosił słuchawki, co też nie świadczyło, że dodzwonił się właściwie. Stracił cierpliwość, zabrał Roberta i pojechał osobiście.
      Przedtem, rozdzieliwszy się, odpracowali sześć osób ze swojej listy. Wszystkie te osoby, z wyjątkiem jednej, znały Wojciechowskiego, pamiętały go, przypominały sobie, że dopytywał się o jakąś dziewczynę, wymieniał Wandę Parker, jednej mgliście majaczyła się ta Wanda Parker sprzed wojny, ale o żadnej dziewczynie nie wiedziała, i jedna, ta wyjątkowa, upierała się, że Wojciechowski to jest jej nieboszczyk narzeczony, który zginął w czasie Powstania. Jeśli nawet z kimś owe osoby na ten temat rozmawiały, nie miały pojęcia, z kim.
      Robert Górski rozsądnie, acz posępnie, szukał motywu i na tym motywie zeszła im cała droga. Z chaosu powolutku wyłaniała się Melania z Pawłem Drążkiewiczem, bo ona też dziedziczyła, a on mógł chcieć się z nią ożenić. Byli na górze razem, mogli działać wspólnie, jedno drugiemu dawałoby alibi...
      Na Jodłowej nowe przedstawienie było już w pełnym rozbiegu.
      Dorotka dotarła do domu roztrzęsiona kompletnie. Tramwaj już przebolała, ale w tu, w pobliżu, ktoś rzucił w nią kamieniem. Blisko już była, korek w kozaczku zsunął jej się pod palce przy przeskakiwaniu kałuży, pochyliła się, żeby go poprawić, i w tym momencie kamień świsnął jej nad głową. Widziała go, upadł przed nią, wielki, gdyby nie to nagłe pochylenie, trafiłby ją w potylicę. Tyle że jakoś blisko upadł, jakby ktoś walił nim, a nie rzucał. Nie wie kto, zamarła na moment, a kiedy się odwróciła, nikogo za nią nie było, ale tam akurat zakamarki, żywopłoty, furtki, wjazdy do budynków, mógł się schować, sam ten kamień nie leciał...
      - Histeryczka! - zaopiniowała wzgardliwie Melania. -Mania prześladowcza!
      - Może by tak hrabianka trochę wcześniej wracała, parę spraw trzeba załatwić - wysyczała ze złością Felicja, w ogóle nie słuchając relacji o kamieniu. - Obywatelka amerykańska nam tu zgasła, musisz iść do ambasady, akt zgonu, czy coś tam, potrzebne jest od nich!
      - One nie chcą Wandzi wysyłać Wojciechowskiemu w urnie - powiedziała z żalem Sylwia. - Masz te zioła? To daj.
      - A czterdziestu rozbójników na ciebie nie czyhało? -drwiła dalej Melania. - Herszt cię nie gwałcił? Może byś tak patrzyła, jak chodzisz po ulicy? To samochód cię przejeżdża, to tramwaj, proponuję, żebyś przestała zamykać oczy na jezdni...
      - Ona marzy o królewiczu - wtrąciła wyjaśniająco Sylwia.
      - Który chce ją porwać ze środka skrzyżowania - zachichotała Felicja.
      Mimo wyrobionej już nieźle odporności, Dorotka rozpłakała się. Za dużo tego było, najpierw tramwaj, potem kamień, co za pech koszmarny ją prześladuje! Oczekiwała bodaj odrobiny jakiegoś zainteresowania, zrozumienia, zgłupiała chyba, znała przecież ciotki, należało w ogóle nic o tych okropieństwach nie mówić, wyrwało jej się ze zdenerwowania i na co jej to było? Gdyby ją ktoś zastrzelił, uważałyby, że sama sobie jest winna, jeszcze chciałyby może, żeby bez nich załatwiła własny pogrzeb...
      Marcinek siedział jak mysz pod miotłą, starając się nie narażać. Sylwia wydarła jej z ręki foliową torebkę z HERBAPOLU. Felicja i Melania na widok jej łez poszły rozpędem.
      - Kamień, wielkie rzeczy, młyński był może? I specjalnie w ciebie wycelowany?
      - Przestań histeryzować, są ważniejsze rzeczy. Gdybyś wracała wcześniej, żadne kamienie by ci nie latały...
      - Wymyśliła to sobie, bo chce być ważna...
      - Zakochana w dwóch narzeczonych równocześnie, świata nie widzi... Popłacz sobie teraz, popłacz, zapuchnięte oczka bardzo im się spodobają!
      - Urząd Stanu Cywilnego nie da aktu zgonu, bo nawet nie zdążyła się zameldować. Mamy ją pochować w ogródku...? Może byś tak się tym zainteresowała, spadkobierczyni jesteś!
      - Ona akurat zdatna do zainteresowania! Rozbójnicy ją ganiają z maczugami w ręku...!
      - Skąd jej się. wzięła mania prześladowcza, do tej pory jej nie miała? - dziwiła się Sylwia, wróciwszy z kuchni. -Kamieniem jakieś dzieci rzuciły, wielkie rzeczy...
      - Pytanie, czy w ogóle ktokolwiek rzucił...
      - Obojętne mi, co masz do zrobienia, jutro musisz iść do tej ambasady...!
      - O Boże, jakie wy jesteście wstrętne! - krzyknęła Dorotka w rozpaczy i uciekła na górę.
      - A ty za to prześliczna! - dobiegło ją jeszcze z dołu. Nie miała się gdzie podziać, fracht w pokoju chrzestnej babci uległ dalszemu rozpakowaniu i zawalał już nawet podest klatki schodowej. Schroniła się w łazience, nie na długo, do drzwi zaczęła dobijać się Melania. Dorotka w pośpiechu opłukała twarz zimną wodą, rozmazała makijaż, opanowała się odrobinę i dla świętego spokoju znów zeszła na dół. Drwiny zaczęły się na nowo, ale przy okazji pokłóciły się Felicja z Sylwią.
      - Gdzie postawiłaś? Na górze? A ja tam nie mogę sięgać!
      - To nie sięgaj, kto ci każe?
      - Idiotka! Swoje stawiaj na górze, jak chcesz, a moje zostaw na niższej półce! Marcinek! Idź natychmiast do kuchni i przestaw niżej filiżanki...!
      - Nie ruszaj mi salaterek! Zabiję cię, jak ruszysz...!
      - Księżniczka żywa, mimo zamachu, może by tak zrobiła herbaty...
      - Niech zje obiad! Nie będę wyrzucać!
      - Oszczędna się nagle znalazła...
      Na tę chwilę właśnie trafił Bieżan z Robertem. Już za drzwiami słyszał awanturę, bo wszystkie wykrzykiwały swoje równocześnie. Marcinek wolał mu otworzyć, niż narażać życie w kuchni, zapłakana Dorotka pojawiła się w holu. Koło nóg Bieżana przemknął nagle kot, za nim ze szczekaniem runęły dwa nieduże psy, podcięły nogi Robertowi. Zdołał utrzymać równowagę, chwytając się wieszaka, urwał coś, czyjeś futro zostało mu w rękach. Dorotka, mimo zapłakania, zdążyła błyskawicznie trzasnąć kuchennymi drzwiami.
      - No już! - krzyknęła do psów. - Spokój! Idźcie stąd! Bądźcie ludźmi!
      - Co się tu dzieje, do diabła? - spytała z gniewem Felicja w drzwiach salonu. - Wypędź te psy! Czy ci Borkowscy nie mogą ich pilnować...? Marcinek, dlaczego je wpuściłeś?!
      - Ja wpuściłem policję, a nie psy - usprawiedliwił się Marcinek słabiutko. - Tak, proszę pani, mimo nazwy, istnieje pewna różnica - powiedział z naciskiem Bieżan. - W każdym razie nie szczekamy na koty...
      Sytuacja go zainteresowała. Błysnęło mu w myśli, że znów nie ma ich oddzielnie, tylko wszystkich razem, ale to jeszcze było do załatwienia. Wyobraził sobie, że za chwilę życie wróci do normy.
      Może by i wróciło, gdyby nie to, że, aczkolwiek psy wesoło i posłusznie wybiegły na zewnątrz, to jednak w kuchni został kot sąsiadów, siedzący wysoko, na wierzchu kredensu. Znieruchomiał i trwał tam jak rzeźba.
      - Wyrzućcie go! - zażądała z gniewem Felicja. - Nie znoszę kotów!
      - Oszalałaś, nie wypchniesz go przecież na pastwę dzikich zwierząt! - zaprotestowała z oburzeniem Sylwia. - To jest żywe stworzenie!
      - Ja też jestem żywe stworzenie i mam prawo do własnego domu...!
      - Własnego jak własnego - zauważyła kąśliwie Melania. - Poniekąd on jest nasz wspólny.
      - Zaraz go zabiorę, tylko niech te psy wrócą do siebie -obiecała ugodowo Dorotka, zanim Felicja zdążyła rzucić się na siostrę. - On sam zejdzie, jak się uspokoi. Idźcie stąd, załatwię kota. I przy okazji herbatę.
      Jakoś wszystkie poddały się jej sugestii, tyle że nie w milczeniu. Bieżan wszedł do salonu za paniami domu, w progu kuchni został Robert z cudzym futrem w ręku. Pomyślał, że to dochodzenie robi się jakieś wysoce uciążliwe.
      - Jak pani myśli? - spytał niepewnie Dorotki. - Kto to będzie przyszywał? Ja urwałem.
      - Pewnie ciotka Sylwia - odparła Dorotka z zadartą do góry głową. - Zmuszają. Albo ja. Kici, kici... Chodź, zejść możesz, nie wyrzucę cię przecież, póki te psy nie pójdą, albo zaniosę cię na rękach do domu. Chodź, kici, kici...
      Kot nie reagował. Psy poszczekiwały na zewnątrz. Dorotka zajęła się czajnikiem, wypłukała imbryczek, po czym znów zagapiła się na kota. Robert chrząknął. Odwróciła ku niemu głowę.
      - O, niech pan się nie przejmuje. Niech pan to powiesi byle jak, tam jest może jakieś ramiączko. To Melanii. Nie wrócę do nich, póki nie załatwię z kotem, one są wstrętne, siebie mogę narażać, kota nie.
      - Dlaczego wstrętne? - zainteresował się Robert, nie wypuszczając z ręki futra Melanii.
      Zanim sam się zdołał obejrzeć, ciężko rozżalona Dorotka opowiedziała mu o dzisiejszych wydarzeniach. Ulgę stanowił dla niej sam fakt, że ktoś uważnie słuchał. W trakcie opowieści opanowała się do reszty, zaparzyła herbatę i wyjęła z lodówki kawałek ryby.
      - Do ryby przyjdzie - powiedziała na zakończenie. -Znam go. On lubi.
      - Faktycznie, to cud, że trafiła pani na sportowca - skomentował Robert, ciaśniej zwijając futro Melanii. - Co to za jakiś?
      - Pojęcia nie mam. Kici, kici, kici... Ty głupi, czy ja ci kiedyś zrobiłam coś złego...? Na imię ma Władek, zapaśnik z Legii. Tak powiedział. Nie będę go szukać, chociaż jestem mu wdzięczna.
      - Każdy by był. A ten kamień... Duży?
      - Jak pół ludzkiej głowy. Tylko długi. Mam na myśli, że nie idealnie okrągły. Bardzo wątpię, czy ktoś mnie naprawdę próbował nim walić, przypadek pewnie, ale się zdenerwowałam. No, wreszcie... Chodź, zeżryj całą, ja ci nie żałuję...
      Kot, wpatrzony w rybą, którą Dorotka unosiła do góry, zdecydował się wreszcie zleźć z kredensu. Obwąchał miseczkę, najpierw nieufnie, a potem z wyraźną przyjemnością. Zaczął jeść.
      - Bardzo proszę, niech pan tu jeszcze chwilę postoi -powiedziała Dorotka pośpiesznie. - Niech on sobie spokojnie zje. Gdyby któraś tu się pchała, niech pan udaje pień albo zajmie ją futrem, bo znów będzie piekło na ziemi i ten kot dostanie nerwicy. Nie zasługuje na to.
      - Gdzie ta herbata?! Umarłaś tam?! - dobiegł Roberta okrzyk zza pleców i już po chwili w ramię popukał go Marcinek.
      - One chcą herbaty - powiedział konfidencjonalnie.
      - Powiedz im, że już nalewam - odparła ponuro Dorotka. - I wróć tu, to zabierzesz. I, na litość boską, wróć zaraz, a nie za godzinę. Ja się przez ten czas pozbędę kota. Wszystko mi jedno, co tam robią w jadalni, niech się wymordują nawzajem.
      - Nie mogą, tam jest mój szef - powiedział mimo woli Robert, usuwając się z progu, z futrem w objęciach.
      - One są zdolne zamordować także pańskiego szefa -zapewniła go Dorotka złowieszczo. - A w każdym razie wykończyć psychicznie. Jedz spokojnie, nie ciebie, nie pozwolę na to. Lubię koty.
      Marcinek wrócił i zabrał tacę z herbatą. Robertowi futro okropnie przeszkadzało, ale bał się je odwieszać, bo Dorotka najwyraźniej w świecie miała przypływ szczerości i uważał, że powinien to wykorzystać. Każda zmiana konfiguracji mogła spowodować zmianę nastroju.
      - Zamordowały już kogoś? - spytał z wielkim zainteresowaniem.
      Dorotka zupełnie zapomniała, że rozmawia z policjantem.
      - Za mojego życia nie, a przynajmniej ja o tym nie wiem.
      Ale psychicznie owszem, pomijając już mnie, ja się trzymam chyba cudem, zdaje się, że Melania wykończyła siostrzenicę swojego męża. Dostała anoreksji, ta siostrzenica, wie pan, jadłowstręt, jeszcze przed ich rozwodem, i wcale nie wiem, czy moja ciotka się do tego nie przyłożyła. A przez Sylwię jej mąż szału dostał i wyjechał na zawsze do Afryki. Środkowej. Być może na Saharę. Tak słyszałam, bo to było jeszcze przed moim urodzeniem. Ciotka Felicja zaprzecza wszystkiemu, ale podobno jej mąż też zapadł na jakieś wariactwo. Osobiście wcale bym się temu nie dziwiła.
      Robert zaczął być już zaciekawiony bardziej prywatnie niż służbowo.
      - Co one im takiego robiły?
      - Nie wiem dokładnie. Sylwia podobno żądała pieniędzy, a on nie umiał kraść. A mąż Felicji, też podobno, był pedantem i nie wytrzymał bałaganu. Melania się pewnie ze swojego natrząsała, nikt tego nie zniesie bez przerwy. No dobrze, zjadłeś, teraz sobie pójdziemy, odpoczniesz w domu, było uważać na te psy, sam wiesz, że one głupie i chcą się z tobą tylko bawić. Ale ty masz swoje poglądy... Chodź, idziemy.
      Z najedzonym kotem na rękach Dorotka wyszła z domu, a Robert z futrem śledził ją wzrokiem od progu drzwi wyjściowych. Zaniosła go do domu o dwa budynki dalej po tej samej stronie ulicy, zadzwoniła i przekazała komuś, kto się pokazał. Po czym wróciła i odetchnęła głęboko.
      - No dobrze, uspokoiłam się - powiedziała. - Niech pan wreszcie odczepi się od tego futra Melanii, zrobię herbaty i dla nas...
      Bieżan czekał na Roberta, nie pojmując, co on robi tyle czasu w tej kuchni, popijał herbatę, tym razem legalnie mu przydzieloną, i słuchał z wielkim zainteresowaniem rozmowy przy stole. Czatował na Marcinka i od razu postanowił słowem się do niego nie odezwać, póki nie zabierze go ze sobą, odrywając od towarzystwa. Towarzystwo nie próżnowało.
      - Ten pan ci tego nie powie, ale możesz być pewna, że szuka zabójcy niekoniecznie wśród nas - mówiła drwiąco Melania do Felicji. - Na darmo zabrał nam wszystkie rękawiczki.
      - Jutro je panie dostaną z powrotem - wtrącił ten pan.
      - To i chwała Bogu, bo jest prawie zima. Dobrze chociaż, że nie zabrał pan nam wełnianych...
      - Przylazł, zabił Wandzię, a teraz chce zabić Dorotkę? -spytała zjadliwie Felicja. - Maniakalny morderca?
      - Może ma jakieś powody i myśli, że ważne! - westchnęła Sylwia.
      - Ktoś chce zabić panią Dorotę? - zainteresował się Bieżan łagodnie i bez nacisku.
      - Ona tak twierdzi...
      - Zamachy na siebie podobno zauważyła...
      - Jakie zamachy? Mogę o tym usłyszeć?
      - Ja tych idiotyzmów nie zamierzam powtarzać! - parsknęła Felicja gniewnie i wzgardliwie. - Mam dosyć głupiego gadania!
      - Może chce ją usunąć, bo po nas dziedziczy? - podsunęła Sylwia.
      - A potem usunie i nas...? Żeby samemu dziedziczyć? To kto to taki?
      - A czy ja wiem, może któraś z was miała nieślubne dziecko...
      - Idiotka!
      - A ta drabina też ci nic nie mówi...? - rzuciła się agresywnie Melania.
      - Może i słuszniej byłoby rozmawiać z drabiną niż z wami, ale na razie jeszcze nie odzywała się do mnie...
      - Szkoda. Do mnie owszem, przemówiła.
      - Ty już do reszty rozum straciłaś - zgorszyła się Sylwia. - Co ci znowu drabina nagadała?
      - I co ci powiedziała? - zadrwiła równocześnie Felicja.
      - To samo co i panu władzy. Że ktoś ją ruszał. Skoro żadna z nas, a wątpię czy Marcinek...
      - Broń Boże! - otrząsnął się Marcinek ze zgrozą.
      - ...to musiał to być ktoś obcy. Wlazł, pchnął drzwi, Wandzi zaczęło wiać, zabił ją...
      - Bo grymasiła...
      - Kretynka. Zlazł i odłożył ją tam, gdzie mu było wygodniej...
      - Bo i rzeczywiście ona głupio leży - nadąsała się nagle Sylwia. - Wpychać ją za drewno za każdym razem, gdzie to ma sens. Położył ją o wiele rozsądniej!
      - Tak, żeby rzucała się w oczy! A może ja nie chcę takiej dekoracji koło domu? Z tej strony nie jest widoczna i tak ma zostać!
      - A skoro za drewno nie bardzo włazi, może ktoś sobie o nią nogę złamie - uzupełniła kąśliwie Melania. - Zawsze jakaś rozrywka... Ale jeszcze nie widzisz, że był tu ktoś obcy? Pan kapitan... jeśli jest pan majorem, bardzo przepraszam... już to zauważył, a ty jeszcze nie? Musiał przyjść w rękawiczkach, a skoro ślady rękawiczek też można rozpoznać...
      - Skąd pani to wie? - zaciekawił się Bieżan.
      - Prosiłam już, żeby nie uważał pan mnie za debilkę! Moje siostry owszem, czemu nie, ale ja mam większe ambicje. Razem, rękawiczki, drabina, wianie... świadczy to o czymś, prawda? Zgadzam się, że my to wiemy lepiej, pan może tylko przypuszczać, ale my mamy pewność, że żadna z nas tej przyjemnej roboty nie odwaliła. I w ogóle może pan się dziwić...
      Urwawszy na chwilę, Melania zgarnęła sobie na talerzyk kawałek zakalca, jak zwykle przy herbacie stojącego na stole.
      - Nie lubi pan zakalca? - spytała zachęcająco.
      - Czemu dziwić? - spytał wzajemnie Bieżan.
      - Nam dziwić. Nie łypiemy na siebie wzajemnie podejrzliwym okiem i nie zamykamy się przed sobą na klucz. My nie takie mimozy. Nawet gdyby któraś popełniła zbrodnię, to i cóż takiego, pozostałe nie dostałyby histerii i nie potępiałyby jej zbytnio. Ale nie, od początku wiemy, że żadna z nas nie waliła Wandzi w łeb, chociaż chęć miały wszystkie. Ponadto, może sprawię panu przykrość, ale powiem, to od pana wiemy, że ona miała czterdzieści milionów, nikt nam tego wcześniej nie powiedział. Myślałyśmy, że może z milion, w ostateczności dwa, pomijając Dorotkę wypadłoby nam jakieś trzysta tysięcy na głowę, a to nie jest suma, dla której warto siedzieć. A propos, kiedy pogrzeb?
      - Dorotka musi załatwić w ambasadzie - powiedziała Felicja, która nie słuchała gadania Melanii i wpadły jej w ucho tylko ostatnie słowa.
      - Ciało mogą panie odebrać już jutro - odparł grzecznie Bieżan, słuchający z uwagą, ale cały czas wpatrzony w Marcinka, który systematycznie, bez pośpiechu, z wyraźną błogością poruszał szczękami.
      - I co z nim zrobimy? - spytała z niesmakiem Sylwia. -Położymy w salonie i wszyscy sąsiedzi przyjdą obejrzeć?
      - Oszalałaś! - otrząsnęła się Felicja. - I na Wandzi będziemy jadły? Takie rzeczy załatwia zakład pogrzebowy, a im jest potrzebny papier z ambasady. Gdzie ta Dorotka...?!
      Dorotka weszła właśnie z herbatą dla siebie i Roberta Górskiego. Robert po drodze pozbył się futra Melanii.
      - Jestem przecież. Kota już nie ma, wyniosłam go. Dobrze, pójdę jutro do tej ambasady, ale muszę chyba mieć przy sobie jakieś dokumenty...?
      Bieżanowi w trakcie całego przemówienia Melanii robiło się źle w środku, ale zdołał się opanować. Znów te straszne baby zgadły wszystko, a w dodatku sam je niepotrzebnie powiadomił o wysokości spadku. Uwierzył, że wcześniej nie wiedziały, potwierdzała to rozmowa z notariuszem. Wyrwało mu się głupio, dobrze, że nie więcej.
      - U nas w sekretariacie dostanie pani wszystko co trzeba - zapewnił. - Jeśli ambasada nie stawi przeszkód, a sądzę, że nie, pogrzeb odbędzie się za trzy, cztery dni. Grób panie mają?
      - Nawet dwa - powiedziała Sylwia, przechylając się przez stół i sięgając po zakalec. - A może nawet trzy, bo Rojkowie też chyba mieli. Mam na myśli, rodzina Wandzi. Trzeba sprawdzić na Powązkach. Dorotka...
      - Doskonale, poszarpię się na części i jeden kawałek pojedzie na Powązki - powiedziała Dorotka z ponurą uprzejmością. - W razie czego nie zginę w całości...
      - Skończ te brednie, bo słuchać nie mogę! - zirytowała się Felicja. - Grób Rojków trzeba znaleźć, bo jak ich znam, na pewno mają czarne marmury i opłacili miejsce na dziewięćdziesiąt dziewięć lat. Nie wiem, dlaczego wymyślono taki kretyński okres, może po to, żeby się trzy wojny zmieściły, ale mogli przecież wymyślić sto, nie? Byłoby prościej. A ty nie pyskuj, tylko załatw co trzeba, weź sobie tego swojego Jacka, stać cię teraz na taksówki!
      Wspomnienie Jacka przypomniało Bieżanowi, po co tu w ogóle przyjechał. Melanii, uparcie dopytującej się, czy ma rację, udzielił wymijającej odpowiedzi, odczekał, aż Robert wypije herbatę i zakąsi zakalcem, i podniósł się od stołu.
      - Nie chcę paniom zabierać więcej czasu, a mam jeszcze parę pytań do pana - rzekł, zwracając się do Marcinka. -Gdyby pan mógł pojechać z nami...
      - Aresztuje go pan? - ucieszyła się Sylwia.
      - Niech Bóg broni! Naprawdę tylko parę pytań...
      - Niech go pan odda jutro, bo umywalka zdjęta i myjemy ręce i zęby nad wanną - zażądała stanowczo Felicja. -Wspornik musi osadzić. Kątownik już mamy.
      - Ależ oddam pana jeszcze dzisiaj...
      Robert Górski zasygnalizował mu twarzą i oczami jakąś wieść, po czym odwrócił się do rodziny.
      - Prosilibyśmy także - powiedział z wielkim naciskiem - żeby pani Dorota nie opuszczała już dzisiaj domu, bo możemy mieć pilną potrzebę kontaktu z nią. Przez telefon. Więc gdyby pani zechciała poczekać... To jest bardzo usilna prośba.
      Zaskoczony nieco Bieżan potwierdził kiwnięciem głową. Zabrali Marcinka i wyszli.
      - Areszt domowy! - wykrzyknęła z uciechą Melania, kiedy już zostały same. - No to się dorobiłaś!
      - Wszystko przez głupie i histeryczne gadanie - poparła ją Felicja z satysfakcją.
      - W życiu nie przypuszczałam, że policja może być taka użyteczna i sympatyczna - wymamrotała pod nosem Dorotka i sięgnęła po kawałek zakalca...
      
      * * *
      Bieżan jakoś wywęszył psychikę Marcinka i zaczął jak trzeba.
      - Musimy ustalić ścisłą chronologię - oznajmił, znalazłszy się za swoim biurkiem i usadziwszy go naprzeciwko. -I mam nadzieję, że pan nam w tym pomoże. Kiedy pan się po raz pierwszy dowiedział o pani Wandzie Parker?
      - Jak trzeba było półkę w spiżarni przybijać - odparł Marcinek bez wahania. - Pośpiech z tym się zrobił okropny i okazało się, że gościowa przyjeżdża.
      - Rozmawiał pan z kimś o tym?
      - No pewnie, z panią Felicją...
      - Nie. Poza ich domem. Z kim innym. Marcinek zamyślił się i wyglądało na to, że uczciwie.
      - No pewnie. Taki schetany do domu wróciłem, że mówiłem wszystkim, ale tylko siostra słuchała. Nawet ją to zaciekawiło, znaczy nie półka, tylko pani Wanda. Jak to na starość ludzie wracają do rodzinnego kraju, bo jeden taki, którego znała, też całe życie u nas mieszkał, a potem wrócił do Afganistanu, żeby tam umrzeć...
      - Mówił pan, że ona bogata?
      - No pewnie. I o mieszkaniach była mowa, że bogatemu łatwo kupić i ona właśnie ma zamiar kupić. I że rodziny żadnej nie ma, do chrzestnej wnuczki przyjeżdża i do sióstr chrzestnej córki. Może co z tego będą miały. Testament ona napisze i umrze. Pani Felicja twierdziła, że do umierania jej daleko.
      - I co więcej?
      - Więcej nic, bo siostra poszła do domu, a wszyscy inni spać.
      - Doskonale, to pierwsze. A następne informacje jakie były i kiedy?
      Marcinek znów się zamyślił.
      - Potem to już cały czas było gadanie i zaczęło się z umywalką. Nikt nie wiedział, kiedy ona przylatuje, bo list im zginął. Może leci dookoła świata.
      - Też pan o tym rozmawiał z siostrą? Czy z kimś jeszcze?
      - Nie. Znaczy tak, z siostrą. Matka akurat trochę źle się czuła i siostra u nas prawie co wieczór bywała, bo tak na ogół to rzadko przychodzi. Ciekawiło ją to, więc jej opowiadałem.
      - I nikomu innemu, tylko siostrze?
      - Nie miałem czasu. Ta umywalka to było coś okropnego. Wykłady, pani Felicja i do domu, a jeszcze po sklepach kątownika szukałem. Okropny tydzień!
      - A na wykładach?
      - Nie, też się jakoś nie zgadało...
      Marcinek najwyraźniej w świecie był wielce skruszony, że informacji o pani Wandzie Parker nie rozpowszechnił po całym mieście. Usiłował się usprawiedliwić i Bieżana wręcz oszołomiła myśl, że ten półgłówek nie ma żadnych skojarzeń i żadnego pojęcia, dlaczego jest o to pytany i o co w ogóle tu chodzi. Prawie nie uwierzył w swoje szczęście.
      - Doskonale - rzekł pocieszająco. - A co było potem?
      - Potem to pani Wanda przyjechała akurat, jak sprzątałem służbówkę. Krzyż pański z tym miałem, a jeszcze pani Felicja wlazła mi na nogę. Dorota ją przywiozła razem z Jackiem. No i potem gadałem z Jackiem, na piwo poszliśmy. Mówiłem mu, jak tam u nich to wszystko wygląda i tak dalej.
      - A siostrze albo innym osobom?
      - Inne osoby odpadają, bo potem poszedłem do siostry, ona gotowała, a matka w tym czasie nie bardzo... Chociaż już zdrowsza była i teraz jest w porządku. Siostrze mówiłem... a i sąsiadka przyszła na herbatę, to taka siostry przyjaciółka, w tym samym domu mieszkają, drzwi w drzwi, też słuchała i bardzo ją śmieszyło. Też mówiły, że kto wie, taka Amerykanka bez rodziny testament na korzyść pani Felicji może napisać, sprzeczały się nawet, czy nie Dorotki. Siostra była za Dorotką, doskonale pamiętam i okazuje się, że miała rację.
      Bieżanowi zaczęło niemal brakować tchu, chociaż od błyskawicznych wniosków odgrodził się żelazną kurtyną. Jeśli ten przygłupek mówił prawdę...
      - No dobrze, a dalej? Po kolei, jeśli można. Marcinek, marszcząc czoło, zamyślił się ponownie.
      - Potem pani Wanda zaczęła łomotać. Właściwie już pierwszego dnia...
      - A pan codziennie bywał u siostry?
      - Nie, co drugi dzień. Ona skąpa dosyć... Ale raz mnie nawet specjalnie zaprosiła, nie wiem dlaczego. To było akurat wtedy, kiedy pani Wanda pchała się do notariusza, żeby zrobić testament, i mówiła, że wszystko im zostawi, a głównie Dorotce, ale umówiła się dopiero na następny dzień, a u notariusza była pani Felicja. Powiedział jej, że pani Wanda jest bogata i może płacić za wszystko, tyle że nie chce, bo nie lubi. Albo może nie umie. No a potem już był ten piątek, wtedy wróciłem prosto do domu i z nikim nie rozmawiałem, bo było późno.
      - Ale u siostry, zaproszony, pan o tym rozmawiał?
      - No pewnie. Takie śmieszne rzeczy...
      - Sąsiadka była?
      - No pewnie. Też ją śmieszyło.
      - Jak się nazywa pańska siostra?
      - Z męża? - Z męża.
      - Pruchniakowa.
      - A ta sąsiadka?
      - Nie mam zielonego pojęcia. Weronika jej na imię.
      - Jak się nazywał ten rzeźnik, który po Peryklesie zabrał sobie Aspazję? - spytał ni z tego, ni z owego milczący dotychczas kamiennie Robert.
      - Kleon - odparł bez sekundy namysłu śmiertelnie zaskoczony Marcinek. - O Jezu, co to ma do pani Wandy...?! I on nie był rzeźnik, tylko garbarz, od skór.
      - Dziękuję - rzekł sucho Robert i zamilkł ponownie. Marcinek łypnął na niego podejrzliwym okiem i pochylił się do Bieżana.
      - On rozwiązuje krzyżówki? - spytał szeptem.
      - Czasami - odszepnął Bieżan i podniósł głos. - Czyli w czwartek, przed piątkiem, to był ostatni raz, kiedy pan mówił o pani Wandzie...?
      - Ale skąd, potem też mówiłem! I też u siostry, bo tylko ją to ciekawiło, a moich starych wcale. A brat ani razu nie słuchał. Jak już nie żyła...
      Bieżan mu przerwał.
      - Niech pan się teraz naprawdę porządnie zastanowi. Niech pan sobie przypomni. Z nikim innym, poza Jackiem i siostrą, no i sąsiadką, pan na ten temat nie rozmawiał? Nikomu pan nie powiedział ani słowa? Znajomemu, obcemu, obojętne?
      Marcinek spełnił polecenie. Myślał przez bardzo długą chwilę, po czym pokręcił głową.
      - Nie - rzekł z żalem. - Nikomu. To ta przeklęta umywalka, co ja się z nią mam do tej pory...! Nie miałem szans, z ludźmi się nie widziałem, koniec słupa. I głównie byłem na Jodłowej, z żywą duszą nie gadałem. Bardzo przepraszam.
      - Nic nie szkodzi. Ogromnie nam pan pomógł. Teraz już jestem pewien, że to jedno walnięcie pan słyszał. Dziękuję panu, jest pan wolny. A, i jeszcze jedno. Dokąd pan się wybiera?
      - Do siostry...
      - Nie. Proszę wrócić do domu i pozostać tam, aż do pana zadzwonimy. Słyszał pan polecenie dla pani Doroty. Proszę postąpić tak samo, państwo oboje mogą być nam w każdej chwili potrzebni.
      - Siostra też ma telefon...
      - Nie ma znaczenia. Proszę wrócić do domu i nie dzwonić nigdzie, nie zajmować telefonu, każda sekunda może być istotna. Chyba że woli pan zostać w areszcie?
      - Nie, dziękuję bardzo...
      - Zatem niech pan się zastosuje do poleceń. Inaczej konsekwencje mogą być nieprzyjemne. Marcinek wyraźnie się przestraszył.
      - Brata mam udusić?
      - Co...?
      - Bo to on zajmuje telefon...
      - Ile ma lat?
      - Siedemnaście.
      - Niech pan mu powie całą prawdę i odwoła się do jego honoru i odpowiedzialności obywatelskiej. Do uczuć rodzinnych w ostateczności. Nie dotykać słuchawki! Do domu proszę i czekać wiadomości od nas...!
      
      * * *
      - Rany boskie - powiedział po wyjściu Marcinka Robert z mieszaniną rozbawienia i zgrozy.
      - Co ci strzeliło do głowy z tym Peryklesem? - spytał na to Bieżan z odrobiną niesmaku.
      - Bardzo przepraszam. Chciałem się zorientować, prawdziwy debil czy tylko w tej sprawie. Okazuje się, że facet humanistycznie wykształcony i reaguje od razu. Chyba myśli w kratkę.
      - A ty o nim co...?
      Robert uporządkował wrażenia. Z Jackiem czuł pełną więź, nie musiał się nad nim zastanawiać, był to chłopak tej samej krwi co i on, podobnie myślący. Marcinek stanowił jeśli nie problem, to w każdym razie problemik, jakieś takie coś ni to głupie, ni sprytne, garnące ku sobie, ale jakoś dobrodusznie i mało drapieżnie. Nie łgał, to było widać. Był tak święcie przekonany, że sam jest w porządku, że usilnie starał się mówić świętą prawdę. Robert wyczuł, że gdyby ta prawda miała zaprowadzić kogoś na szubienicę, też by ją wyjawił, wciąż bezgranicznie pewien, iż czyni słusznie. Niezdolny do pomyślenia o kimś innym, wpatrzony w siebie, zaraz, kto to powiedział...? A, ta Dorota. Niegłupia, wywęszyła go bezbłędnie...
      - Nie łgał - rzekł stanowczo i krótko.
      Bieżan kiwnął głową. Lubił opierać się na zdaniu swojego asystenta, chłopak miał węch, poza tym pozornie nędzna różnica dwunastu lat robiła swoje. Sam już czuł się innym pokoleniem, ci młodzi znali się wzajemnie jak łyse konie, wiedzieli, co o sobie myśleć. Też wydawało mu się, że Marcinek mówił prawdę, obojętne dlaczego, z głupoty, z naiwności, z niewinności, z gorliwej chęci okazania się praworządnym...
      - Dobra, jedziemy - zarządził. - Pierwsza sprawa. Co mi chciałeś powiedzieć o tej Dorotce? Coś z nią nie tak?
      Robert porządnie zrelacjonował mu całą opowieść Dorotki, usłyszaną w kuchni. Popatrzyli na siebie.
      - I dlatego kazałeś jej zostać w domu...? Popieram. Czekaj, tego faceta trzeba złapać, załatwię, wyśle się jutro którego chłopaka. Nie wiem teraz, czy nie zrobiłem głupstwa, puszczając Marcinka, może lepiej go było zatrzymać?
      - Taki wystraszony poszedł, że chyba słuchawki nie dotknie.
      - Ale bratu i rodzinie wszystko opowie. Brat może wyjść z domu. Cholera, postawiłbym kogoś pod domem tej Pruchniakowej, ale ludzi brakuje.
      - Zakładamy, że jest zmowa?
      - A nie rysuje ci się?
      - Rysuje. Tylko w głowę zachodzę, jaki ma sens. Po co to komu? Nie widzę motywu.
      - Albo ta Dorotka coś wie, jak to często bywa sama nie wie, że wie, usłyszała od denatki, albo w grę wchodzą pieniądze. Ciekawe, kto po niej dziedziczy. Ciotki?
      Robert Górski nie tak znów dawno kończył prawo i coś mu jeszcze w głowie zostało.
      - Dzieci, współmałżonek, rodzice, rodzeństwo i dzieci tego wszystkiego. Krewni drugiego i trzeciego stopnia. To idzie w obie strony, po wnuku może dziedziczyć dziadek....
      - Czekaj, kogo ona ma? Ciotki tak, rodzone siostry matki. Dzieci jeszcze nie, ale rodzeństwo...? Przyrodnie powiedzmy, po ojcu, a kto wie, czy i nie po matce, ta Krystyna Wójcicka mogła mieć wcześniej nieślubne, ukryły to przed nami. Ciotki pewne.
      - Harpie to one są, ale trzasnąć siostrzenicą dla forsy...? - powiedział Robert z lekkim niedowierzaniem. - No, ja wiem, nie takie rzeczy się zdarzają... Zaraz, samochód... Żadna nie jeździ. Pchanie pod tramwaj, przecież by chyba Dorotka własną ciotkę rozpoznała...!
      - Przy czyjejś pomocy - rzekł w zadumie Bieżan. - Bezpośredniego zabójcy. Ugadanego wcześniej, już od chwili, kiedy się dowiedziały, że ta Wanda Parker wraca. Ukrywały tę informację przed siostrzenicą prawie do ostatniej chwili, cały spisek, zdolne są do tego. Kiedy się okazało, że ona dziedziczy trzy razy... sześć razy więcej niż każda z nich, ruszyły do galopu.
      Robertowi ta wersja nawet się dość spodobała.
      - Tam jeszcze w grę wchodzi ten Drążkiewicz - przypomniał. - Też w piątek dowiedział się o spadku, a ogólnie 0 nadziejach mógł wiedzieć wcześniej. Ożeni się z Melanią i usiądzie na forsie. Ale w takim wypadku - zaniepokoił się nagle - dom dla Dorotki to żaden azyl, mogą ją załatwić tak samo jak babcię. Nie Marcinka powinno się pilnować, tylko jej!
      - Chyba nie - powiedział Bieżan, również nieco zatroskany. - Zamachy odwalają na zewnątrz. Nie są głupie, wiedzą, że druga śmierć w domu już by im ulgowo nie przeszła. Poczekają, aż wyjdzie na ulicę. O ile wszystko razem to prawda, a nie wyolbrzymione przypadki, co też jest możliwe. Obie wersje musimy jak najszybciej sprawdzić, no i jeszcze nie koniec, bo o spadku z Ameryki mógł gadać każdy, z personelem notariatu włącznie. Nieodpowiedzialna sekretarka, klient, który tam przypadkiem siedział...
      - Dobra, kogo łapiemy? Siostrę czy Drążkiewicza?
      - Późno się robi. Cholera, nie spytałem, czy ta siostra ma dzieci... No nic, łap Drążkiewicza, a ja odwiedzę notariusza w domu.
       Żona Bieżana znów miała nocny dyżur, a Roberta obowiązki rodzinne na razie jeszcze nie pętały, zajęcia służbowe przeciągnęły im się zatem dobrze poza północ...
      
      * * *
      Cztery damy na Jodłowej również przeżyły rozrywkowy wieczór.
      Bagaż chrzestnej babci z jednej strony zabierał miejsce, a z drugiej budził coraz większe zainteresowanie. Wyłaniały się z niego rzeczy niezwykłe, balowe suknie, pantofle z diamentami na obcasach, etole z norek i niebieskich lisów, podniszczone wachlarze i bardzo długie rękawiczki, porcelanowe serwisy do kawy obficie złocone, rozebrany na kawałki staroświecki sekretarzyk, frak męski, muszle z mórz południowych i inne tym podobne osobliwości. Z samej ciekawości warto go było do reszty rozkopać.
      Najbardziej poganiała Sylwia, która dodatkowo chciała już wrócić do swojego pokoju i na własne łóżko. To, że Wandzia na nim umarła, nie przeszkadzało jej w najmniejszym stopniu. Delikatnie popierała ją Dorotka, spragniona służbówki.
      Jedno mniejsze pudło zostało usunięte całkowicie, ponieważ zawierało wyłącznie albumy z fotografiami, rozpakowane jako pierwsze i od razu zniesione na dół.
      - Ona chyba zgłupiała, ta Wandzia, świeć Panie nad jej duszą - zaopiniowała Melania. - Po diabła zabierała albumy? Wystarczyło wyjąć zdjęcia, wyszłaby z tego duża koperta albo ze dwa pudełka od butów i cześć. Że też Antoś jej nie powstrzymał!
      - Chcę te zdjęcia spokojnie obejrzeć - oznajmiła Felicja, odwijając z bibułki indiańskie totemy. - No, to przynajmniej ładne, ale też nie wiem, gdzie postawić... Do tej pory nie było wolnej chwili. Chcę zobaczyć, ilu tam rozpoznam przedwojennych znajomych.
      - Prowadziłaś przed wojną ożywione życie towarzyskie? Mimo wszystko aż tak stara chyba nie jesteś?
      - Wyobraź sobie, nawet przed wojną miałam oczy w głowie i pamięci jeszcze całkiem nie straciłam...
      - Po co ta Wandzia przywiozła taki pióropusz? - dziwiła się Sylwia, oglądając balowy strój głowy ze strusich piór. - Do czego to u nas może służyć? Do obmiatania kurzu chyba?
      - Gdzie upchnąć te atłasy? - spytała Dorotka, zajęta rozkładaniem i składaniem wieczorowych sukien. - To ma leżeć czy wisieć? Wyrzucić chyba szkoda, bo bardzo mało używane...
      - Z powrotem do pudła - zarządziła Felicja. - I trudno, na razie niech stoi. Mam nadzieję, że brylanty na tych obcasach nie są prawdziwe... Jak ona mogła chodzić na takich szczudłach?
      - Chodziła przecież cały czas, sama widziałaś...
      - Co za szlafrok! - wykrzyknęła Sylwia z zachwytem. -Słuchajcie, wezmę sobie...? Taki szeroki, że mnie obsianie!
      Owinęła się lśniącą materią. Szlafrok był po jednej stronie złoto-purpurowy, a po drugiej złoto-zielono-niebieski i składał się z niezliczonej ilości metrów. Felicja i Melania przyjrzały się siostrze krytycznie.
      - To była chyba kiedyś kapa na słonia - wysunęła przypuszczenie Melania.
      - Możesz go sobie wziąć - przyzwoliła Felicja z lekkim powątpiewaniem. - Tylko, na litość boską, nie pokazuj się w tym ludziom, bo jeszcze ktoś dostanie ataku serca...
      Odnalezione pod kapą-szlafrokiem dwa następne albumy ze zdjęciami spowodowały przerwę w zakończonym już prawie rozkopywaniu frachtu. Felicja postanowiła wreszcie je obejrzeć i obie siostry zeszły za nią na dół. Dorotka otrzymała polecenie poutykania gdzieś tego wszystkiego w sposób, jaki jej serce podyktuje, została zatem na górze i, korzystając z oddalenia się ciotek, od razu ruszyła na strych. Sapiąc z wysiłku, w pocie czoła, zdołała wtrynić tam większość dóbr po chrzestnej babci, silnie ugniecionych. Część przedmiotów twardych wepchnęła pod łóżko Sylwii, porcelanę zaś po cichutku zaniosła do kuchni i rozproszyła po rozmaitych zakamarkach. Udało jej się wynieść na śmietnik puste pudła, a drewniane skrzynki, częściowo rozbite, dołączyła do drewna opałowego w ogrodzie. Odetchnęła z ulgą i stwierdziła, że jest wzywana do przyrządzenia herbaty. Pożałowała, że nie ma Marcinka, który nadałby się doskonale do usunięcia resztek śmieci z klatki schodowej, długo by to trwało, bo długo, ale miałaby z głowy, potem przypomniała sobie, że nazajutrz przychodzi pani Stefcia, poczuła dla niej współczucie, machnęła ręką na wszystko i weszła do kuchni.
      - Nic dziwnego, że doskonale pamiętasz, takie samo zdjęcie znajduje się u nas i oglądałaś je od urodzenia - wytykała jadowicie Sylwia Felicji, kiedy taca ze szklankami wjechała na stół. - Już byś musiała mieć sklerozę z blachy pancernej, żeby nie pamiętać. O, a to też od nas dostała, proszę, tatuś, mamusia i ten... no jak to, Wojciechowski! I Wandzia...
      - Ale zdjęcia sprzed dziesięciu lat od nas nie dostała na pewno, nie? - zaprotestowała kłótliwie Felicja. - Jest data i w Ameryce robione, ty głupia! A tego faceta ja znam!
      - Którego faceta? - zaciekawiła się Melania.
      - A tego, o...! Obok Wandzi stoi! Znam tę gębę!
      - Pokaż... O rany boskie, dajcie lupę... Dorotka! Dorotka nawet nie zdążyła usiąść, chociaż po godzinie ciężkich wysiłków zaczynała o tym marzyć. Znalazła dużą lupę na regale, podała im, przezornie wygrzebała z szuflady komódki drugą lupę, filatelistyczną, i z tym przyrządem zapasowym wreszcie opadła na krzesło. Ciotki wisiały nad zdjęciem, stukając się głowami.
      - Ja też go znam - stwierdziła Sylwia. - Ktoś od nas do nich pojechał. Kto to może być?
      - O, jest i tutaj! - zawołała Felicja. - Stoi koło kaktusa. To ten sam...
      - Oddaj to, niech popatrzę...
      - Nie wydzieraj mi tej lupy! Nie ma w domu drugiej? Dorotka bez słowa podsunęła im małą lupę filatelistyczną.
      - Ten sam - przyświadczyła Sylwia, nie wiadomo dlaczego bardzo zadowolona, i przekazała dużą lupę Melanii. - A skoro ja go znam, to ty powinnaś tym bardziej, nie masz się czym chwalić.
      - Czekajcie no - powiedziała Melania, nagle zaintrygowana. - Nasz stary album chcę zobaczyć, to znaczy ten średnio stary. Dorotka...
      Dorotka przypadkiem wiedziała, gdzie znajdują się albumy, najstarsze i średnio stare. Z satysfakcją nawet nie drgnęła.
      - Ciociu Felicjo, mam iść poszukać u ciebie? - spytała z jadowitą słodyczą, w pełni godną wszystkich ciotek razem. Ostatecznie, jakieś geny po kądzieli musiały jej przypaść w udziale.
      - Skoro tam mieli kogoś z Polski, znajomego w dodatku, to dlaczego tak długo nas szukali? - mówiła Felicja z naganą i oburzeniem. - Znajomi sprzed dziesięciu lat doskonale wiedzieli, gdzie mieszkamy! Umarł ten jakiś czy co...? Nie przerywaj mi, jak coś mówię, czego chcesz?
      - Mów krótszymi zdaniami - poradziła z lekkim roztargnieniem Sylwia.
      - Pytam, czy mam iść do ciebie po album...
      - Zabrałaś do siebie albumy? - zdenerwowała się Melania. - Zgłupiałaś chyba, kto to teraz znajdzie?! Chcę zaraz ten średnio stary, oba średnio stare!
      Felicja próbowała zaprotestować.
      - Na co ci? Te po Wandzi...
      - Co cię obchodzi na co? Mam swoje powody! Przestań, do diabła, zabierać wspólne rzeczy!
      - Ja nie do diabła je zabieram, tylko do siebie.
      - Jeszcze gorzej! Zabrałaś, to przynieś! Inaczej sama ci tam pójdę grzebać!
      - Od czasu do czasu mam ochotę popatrzeć na coś w spokoju - wymamrotała Felicja, ale podniosła się od stołu i zniknęła w swoich drzwiach.
      Nie miała ochoty narażać się na głupie gadanie sióstr i już w trakcie protestów usilnie przypominała sobie, co z tymi albumami robiła. Chciała w nich obejrzeć te wszystkie osoby, o których napomykała Wandzia, to pewne, obejrzeć już w łóżku, przed snem, ale nie najlepiej jej to wyszło. Zasnęła i albumy wyleciały jej z ręki, zapewne zsunęły się po kołdrze.
      Wszystko, co Felicja usiłowała czytać w łóżku, z reguły znajdowało się później pod nim. Albumy podzieliły los książek i czasopism. Na szczęście były duże i łatwo dały się zauważyć...
      Melania w salonie popatrzyła na Dorotkę jakoś dziwnie.
      - Wszystko tam na górze usunęłaś?
      - W zasadzie wszystko. Tylko śmieci zostały.
      - A mój szlafrok? - zaniepokoiła się Sylwia.
      - Leży na łóżku.
      - A dlaczego śmieci nie...?
      - Bo chciałyście herbaty. I ja też.
      - Czy na tym łóżku ja się będę mogła położyć? - dopytywała się Sylwia. - Od razu bym się przeniosła. W służbówce mi za wąsko...
      - To zgarnij i te śmieci - rozkazała Melania. - Niech tam się chociaż podłoga pokaże!
      Dorotka chciała zaprotestować, przypominając o pani Stefci, a nawet o Marcinku, ale nagle ożywiła ją myśl, że może, też dzisiaj, zdoła ulokować się po Sylwii w służbówce. Bo jeśli nie dzisiaj, kto wie, czy jutro od rana Felicja tam czegoś nie napcha. Rzeczy po chrzestnej babci właściwie aż się proszą, w porządku, będzie spała pod zwałem balowych sukien, ale przynajmniej u siebie...
      - Masz, udław się - powiedziała Felicja, zwalając albumy na stół przed Melanią.
      Melania zaczęła je przeglądać dopiero po sprawdzeniu, czy Dorotka dotarła już na górę. Przekładała sztywne karty dość szybko, szukając właściwego okresu. Zdjęcia ułożone tam były chronologicznie.
      - No i o co ci chodzi, co tam chcesz znaleźć? Spać byś bez nich nie mogła...?
      Melania obejrzała jeden album, sięgnęła po drugi, odwróciła dwie karty i znieruchomiała.
      - Proszę - rzekła z triumfem. - Ty, z twoją pamięcią...! Krowę mam, a nie siostrę. Niech Dorotka nie słyszy.
      - Bo co? - stawiła gniewny opór Felicja i odebrała jej album. - O rany boskie... Dajcie tę lupę!
      - Pokażcie - zaciekawiła się Sylwia. - Coście tam zobaczyły?
      Wydarła album Felicji i popatrzyła przez drugą lupę, którą udało jej się zawładnąć.
      - Ależ to... - powiedziała po chwili ze zdumieniem. -Coś takiego! Przecież to Andrzej! Jej ojciec!
      - Ciiiiiii... - wysyczała Melania.
      - Dlaczego cicho? Ona chyba wie, że miała ojca? I oglądała to setki razy!
      - Ale nie wie jeszcze, że jej ojciec, najwyraźniej w świecie, dziesięć lat temu był w Ameryce. I znał Wandzię, bo nie stoi przecież w tych kaktusach obok obcej osoby. Wandzia już nie w tym wieku, żeby miał ją podrywać.
      - Czekajcie, niech popatrzę...
      Przez długą chwilę porównywały zdjęcia sprzed dwudziestu trzech i dziesięciu lat. Widniał na nich ten sam osobnik, tu nieco młodszy, tam starszy. W Ameryce towarzyszyła mu Wandzia Rojkówna z domu, w Polsce ich siostra, Krystyna, matka Dorotki. Tam dwa zdjęcia i tu tylko dwa, ale wystarczyło. Podniosły głowy i popatrzyły na siebie, wyzute na razie z myśli, co to znaczy i co z tym fantem zrobić.
      - Pamiętam, że Andrzej okropnie nie lubił się fotografować - powiedziała nagle Sylwia. - Przez ten krótki czas, kiedy się z Krystyną w ogóle pokazywał, albo sam robił zdjęcia, więc jego na nich nie ma, albo uciekał i odwracał się tyłem.
      - To jedno sama im zrobiłam, z zaskoczenia - przyznała się Felicja.
      - No więc proszę! - zaprezentowała znowu Melania niezrozumiały triumf. - Ja go rozpoznałam, a nie wy. Był tam, Wandzia go znała. Trzeba to ukryć przed Dorotką!
      Te właśnie słowa usłyszała schodząca ze schodów Dorotka. Unieruchomiły ją radykalnie. Z oburzeniem pomyślała, że znów jej chcą wywinąć jakiś głupi numer, potem błysnęło jej przypomnienie własnych słów, wypowiedzianych u notariusza, że powinna już wcześniej podsłuchiwać. Zaniedbała powinność, bardzo dobrze, lepiej późno niż wcale, będzie podsłuchiwać teraz. Zamarła w dwóch trzecich schodów z całym tobołem toreb, folii, sznurków, kawałków styropianu i innych szczątków w rękach.
      - Dlaczego mamy to przed nią ukrywać? - zaprotestowała Felicja, wyraźnie na przekór Melanii. - Jakie to w ogóle ma znaczenie? Był tam, no to co? Dawno wiadomo było, że ma zamiar wyjechać!
      - Do Wandzi...?
      - Przecież nie znał Wandzi! Na świecie go nie było, jak Krystyną chrzcili!
      - Nic z tego nie rozumiem - powiedziała z niezadowoleniem Sylwia. - I cóż takiego, że tam był, wielkie rzeczy. Każdy może być wszędzie. Starszy trochę, ale przecież nie ramol. I Dorotka wcale do niego nie wzdycha, pewnie uważa, żeoawno umarł.
      - Jednakże to jest jej ojciec...
      - Ojciec, który w życiu na oczy jej nie widział. I odwrotnie. I nie wiem, czy jest, może tylko był. Uważasz, że co, szoku od tego zdjęcia dostanie? Niby dlaczego? To tutejsze widziała miliony razy!
      Dorotka zrozumiała, że jest mowa o jej rodzicach. Sama też nie mogła pojąć, dlaczego miałaby dostać szoku od widoku swego ojca na jakimkolwiek zdjęciu. O tym, że po przyznaniu się do ojcostwa, wcale nie chciał jej znać, doskonale wiedziała od urodzenia, znała historię rozpaczliwego romansu matki i pogodziła się z nią dawno temu. Wdzięczna im była nawet, tym rodzicom, że ma w metryce imiona obojga i nie wymagała więcej, chyba nawet tego ojca trochę rozumiała, bo jeśli matka podobna była do swoich sióstr... Mimo wszystko lepiej mieć ojca nieznanego, niż zamkniętego w Tworkach, a to mu niewątpliwie groziło...
      - Wy głupie jesteście beznadziejnie - mówiła zirytowana Melania. - Jego znajomość z Wandzią musi o czymś świadczyć! Nie wiem jeszcze o czym, muszę się zastanowić, ale nie wierzę, że o niczym!
      - Pytanie, jaka to była znajomość - przerwała jej Felicja sceptycznie. - Raz się znaleźli razem na jakimś przyjęciu polonijnym, wielkie mecyje. Zobacz roślinność, oba zdjęcia z tego samego miejsca, mógł z Wandzią nawet słowa nie zamienić.
      - Stoi obok niej! Pod rękę ją trzyma!
      - Każdy dżentelmen starszej pani posłuży ramieniem. A nikt nie zaprzeczy, że Andrzej był dobrze wychowany...
      - A niechby nawet ją znał i na kolacji u niej bywał -powiedziała niecierpliwie Sylwia. - To co z tego? Nie mieszkał przecież u niej do tej pory...
      - Dwie zakamieniałe debilki. Dziesięć lat temu żarł u niej kolacje, a w pięć lat później ona nie umiała go znaleźć?! Rozwiał się, zdematerializował?!
      - Znikł jej z oczu - powiedziała Felicja.
      - Pojechał gdzie indziej i nie zostawił adresu - dołożyła Sylwia. - Poza tym, ja się wcale przy tych kolacjach nie upieram.
      - I po tej znajomości Wandzia nie wiedziała, że Dorotka nazywa się Pawlakowska...?!!!
      Teraz wreszcie Felicja i Sylwia zamilkły, a Dorotka na schodach poczuła iskrę zainteresowania. Rzeczywiście, może coś w tym było...
      - Szukała najpierw Krystyny - powiedziała Felicja niepewnie.
      - A on jej nie powiedział, że Krystyna nie żyje?! Wiedział o tym doskonale, był na pogrzebie!
      - No to nie wiem. O co ci chodzi w ogóle? Dobra, Andrzej znał Wandzię, a Wandzia Andrzeja, to co, mamy się przez to powiesić czy podpalić dom?
      - Nie - powiedziała uspokojona nagle Melania. - Wyciągnąć wnioski.
      - Ja nie potrafię - zastrzegła się Sylwia od razu.
      - Nikt od ciebie nie wymaga. Przede wszystkim, nie mówić Dorotce...
      - Przestańcie - powiedziała Dorotka, schodząc z ostatnich stopni. - Stoję tu przecież od godziny i słucham. Nie rozumiem, dlaczego macie mi tego wszystkiego nie mówić. Doskonale wiecie, że nie mam żadnych obsesji ani żadnego szmergla na tle ojca. Nie znam człowieka, ale podobno był przyzwoity, a nie jakiś łajdak. I nie mam żadnych pretensji, że mnie nie zabrał, wcale nie wiem, czyby się nie ożenił drugi raz i nie uszczęśliwił dziecka macochą, taką megierą jak z bajki. Może bym już nie żyła. Więc jeśli trzeba się nad czymś zastanawiać, proszę bardzo, ja też mogę. Ojciec znał chrzestną babcię w Stanach, fajnie, na pewno nie polecę przez to na byle który most i nie skoczę do Wisły. Wynika z tego tylko tyle, że do tych Stanów pojechał, każdemu wolno. I co?
      Wkroczyła do jadalni z całym brzemieniem śmieci w objęciach, zapomniawszy, co trzyma. Ciotki patrzyły na nią przez chwilę, odrobinę zaniemiałe.
      - Proszę, jaka myślicielka nam się tu znalazła... - zaczęła Melania ironicznie, ale słabo i jakoś jej ta ironia sklęsła.
      - W porządku, możesz słuchać, ale nie mądrzyj się przesadnie - zezwoliła Felicja łaskawie. - A tak między nami mówiąc, napiłabym się herbaty...
      - No właśnie, i co? - zaciekawiła się Sylwia. - Przyszło ci coś do głowy?
      Dorotka herbatę mogła wyprodukować zupełnie odruchowo, ale zabrakło jej ręki. Ściśle biorąc, nawet dwóch rąk, obie miała zajęte śmieciami. Bez sekundy namysłu, nie zastanawiając się, co czyni, cały nabój złożyła na kolanach Melanii, która, również odruchowo, ogarnęła go ramionami. Nie był obrzydliwy, nic w nim nie gniło, dotykanie tych resztek opakowań nie budziło wstrętu i przez chwilę siedziała, gapiąc się na nie bezmyślnie. Potem oprzytomniała.
      - Co ona mi tu dała, oszalała chyba! Co ja mam z tym zrobić?!
      - Wynieś na śmietnik - poradziła Felicja.
      Melania prychnęła gniewnie, otworzyła usta, żeby wezwać siostrzenicę, przypomniała sobie o herbacie, a następnie o Marcinku.
      - Jak potrzeba, to go nie ma - mruknęła gniewnie i spełniła zalecenie Felicji.
      Deszcz już nie padał, ale było zimno, wilgotno i przenikliwie, przebiegła zatem szybko do śmietnika przy furtce i równie szybko wróciła. Wejście oświetlała tylko jedna lampa, paląca się nad drzwiami, reszta frontowego ogródka tonęła w ciemnościach, ale wbiegając już prawie do domu, Melania kątem oka dostrzegła jakiś ruch pod oknem salonu. Zatrzymała się gwałtownie, cofnęła o krok, popatrzyła uważniej. Okno było zasłonięte, blask z niego nie padał, świeciła tylko cieniutka smużka na skraju zasłony, za smużką czerń wydawała się jeszcze głębsza. Nic się tam nie ruszało. Melania czekała chwilę, zimno jej się zrobiło, bo wyskoczyła, jak stała, w szlafroku, zawahała się i uczyniła jeszcze dwa kroki do tyłu.
      W tym momencie coś oderwało się od ściany budynku pod oknem i prysnęło w ciemność, za dom. Melania nie wydawała okrzyków, wpadła do holu i wymacała kontakty na ścianie za wieszakiem. Spadło jej na ręce jej własne futro, co opóźniło akcję, kiedy zatem zapaliła wszystkie zewnętrzne światła i razem z futrem wybiegła na drugą stronę, w ogrodzie nie było już żywego ducha.
      - Cholera - mruknęła pod nosem, gasząc lampy i zostawiając tylko tę dodatkową od frontu. Odwiesiła futro, z niesmakiem stwierdziła, że ma urwany wieszak, i wróciła do jadalni.
      Ani Felicja, ani Sylwia, ani zajęta w kuchni Dorotka, nie zauważyły w ogóle blasków za oknami. Melania postanowiła nic na ten temat chwilowo nie mówić.
      - Trochę słuszności w tym jest - przyznawała z niechęcią Felicja. - Coś ona chyba myślała, jeśli ta znajomość dotarła do niej. Spytałabym ją wprost, ale już nam nie powie.
      - Może zapytać Wojciechowskiego? - zaproponowała Sylwia, ziewnęła okropnie i podniosła się. - Ja idę spać, herbatę niech mi Dorotka przyniesie na górę. A wy możecie zadzwonić do niego i też zapytać wprost.
      - Zbankrutuję na rachunkach telefonicznych!
      - Wandzia zapłaci - przypomniała sucho Melania, siadając znów przy stole, podczas gdy Sylwia znikała na schodach. - Dziedziczysz po niej.
      - Ty też.
      - Możemy zapłacić wspólnie jej pieniędzmi. Sylwia ma rację, zadzwońmy do Antosia, co nam szkodzi. Mnie to zainteresowało.
      - To dzwoń. Weszła Dorotka z herbatą.
      - Niech no panna wykręci Wojciechowskiego - poleciła Melania.
      - Zanieś Sylwii tę herbatę na górę - rozkazała Felicja równocześnie.
      Dorotce nie chciało się z nimi kłócić. Po całym tym okropnym i przeraźliwie długim dniu czuła się naprawdę zmęczona. Postawiła tylko tacę na stole i popatrzyła takim wzrokiem, że Felicja ugięła się pod presją wyrzutu.
      - No dobrze, najpierw Sylwia, potem Wojciechowski, bo to potrwa dłużej...
      - Jakby chciała czegoś więcej, nie dawaj jej już - doradziła Melania.
      Sylwia oczywiście chciała. Pościel na łóżku po Wandzi miała już zmienioną, ale zostawiła na dole książkę, której, wiadomo było, że nie będzie czytać, bo zaśnie od razu, jednakże należało jej przynieść, z łazienki na dole zapomniała zabrać kosmetyki, a dodatkowy koc gdzieś zginął. Dorotka bez słowa spełniła jej życzenia, wywlekając spod stosu odzieży, wciąż leżącej na jej tapczanie, swój własny koc. Po czym postanowiła ogłuchnąć i zeszła po schodach Bóg wie który już raz.
      - Jak ty to wszystko ślamazarnie robisz, to ludzkie pojęcie przechodzi! - zirytowała się Melania. - Jak ty sobie w życiu dasz radę? Marcinka krytykujesz, a sama jesteś jeszcze gorsza! Dzwoń wreszcie do tego Wojciechowskiego!
      Dorotka uparcie milczała aż do chwili, kiedy po drugiej stronie oceanu odezwał się Wojciechowski. Wówczas dopiero otworzyła usta, ale tylko po to, żeby spytać, czy to on. Melania wydarła jej słuchawkę z ręki, Felicja poszła do swojego pokoju podnieść drugą i uczestniczyć w rozmowie. Dorotka mogła skorzystać z trzeciej w pokoju Melanii, ale nie chciało się jej. Usiadła przy stole nad szklanką herbaty z nadzieją na chwilę spokoju.
      Na wieść o znajomości Wandzi z Andrzejem Pawlakowskim Wojciechowski bardzo się zdziwił.
      - Nic o tym nie wiem. I przecież... nazwisko! Wandzia wcale nie miała skojarzeń, kiedy okazało się, że Dorotka nazywa się Pawlakowska. Co to za zdjęcie, gdzie robione?
      - Nie mam pojęcia. U was, z pewnością. Może zrobimy tu odbitkę i wyślemy panu...
      Wojciechowski przerwał od razu.
      - Nie, faksem proszę. Będzie szybciej. Nader mnie to zaciekawiło, bo ileż z tym było kłopotu...!
      - Ale ono kolorowe...
      - Nic nie szkodzi, ja mam kolorowy faks. Wandzia znała oczywiście rozmaite osoby, o których mogłem nie wiedzieć, polskie rodziny, większość z nich już nie żyje, a młode pokolenie trochę odpadło, dlatego, jak mówiłem, czuła się osamotniona. Ten Pawlakowski może u nich gościł. Jak będę miał zdjęcie, popytam trochę, bo prawdę mówiąc, od wyjazdu Wandzi wydaje mi się, że nie mam kompletnie nic do roboty...
      - On jest rozbrajający - powiedziała Melania, odkładając słuchawkę. - Już nie można wyraźniej powiedzieć, jak mu Wandzia dokopywała...
      - Skąd masz zamiar wytrzasnąć kolorowy faks? - spytała Felicja, wchodząc z powrotem do jadalni.
      - Nie wiem jeszcze. Dorotka załatwi. I Marcinka można włączyć, młodzież wie takie rzeczy.
      - A u ciebie w redakcji nie ma?
      - Jest. Ale u siebie wolę nie...
      - Niby dlaczego? Nie może to chyba drogo kosztować?
      - Nie o koszty idzie. Co ja się mam tłumaczyć i wyjaśniać..
      - A...! - ucieszyła się Felicja. - Kochającego Pawełka podejrzewasz i nie chcesz, żeby się czegoś dowiedział?
      - Głupia jesteś i tyle. Może nie chcę, moja rzecz. Przez chwilę Dorotka z przyjemnością przysłuchiwała się jadowitej kłótni obu ciotek. Potem przyszło jej na myśl, że właściwie jej samej też na tym zależy. Włączyła się pomiędzy zdaniami, ucinając temat chwilowy.
      - Gliny - powiedziała beznamiętnie. - Policja, mam na myśli. Oni na pewno też mają kolorowy faks, ucieszą się może nawet, że jest coś nowego, a o wynikach opowie nam Wojciechowski. Co wam szkodzi?
      Ciotki patrzyły na nią w milczeniu przez całe trzy sekundy, a potem spojrzały na siebie.
      - Ruszyło martwe cielę ogonem - mruknęła z przyzwyczajenia Melania, podczas gdy Felicja zastanawiała się, zaprotestować czy nie, bo nie ona wpadła na ten pomysł. Ale nie był zły i wykluczał koszty...
      - Nie wiem - rzekła cierpko. - Może oni świadczą usługi dla ludności. Jak chcesz, to do nich zadzwoń. Zdaje się, że zostawili telefon...
      
      * * *
      Informacji na sekretarce Bieżan wysłuchał dopiero po powrocie do domu około wpół do drugiej w nocy. Spodobała mu się. Z wysiłkiem powstrzymał się od natychmiastowego rozpoczęcia działań.
      Dwa kolorowe zdjęcia Wandzi z Andrzejem poleciały do Stanów Zjednoczonych nazajutrz rano. Zważywszy, iż o tej porze Wojciechowski z kolei spał błogim snem, odpowiedzi można było oczekiwać dopiero w godzinach popołudniowych. Obaj z Robertem zaczęli zatem dzień pracy od konfrontacji osiągnięć.
      - Drążkiewicz przysiągł, że o pani Parker dowiedział się w piątek, znaczy w dniu zabójstwa - relacjonował Robert. -Melania się nią nie chwaliła, ani jemu, ani nikomu. Nie musiała, oni i tak spotykają się na mieście, albo u niego, więc nawet stado przyjezdnych krewnych nic by im nie zaszkodziło. On zaś tak znowu gęby nie rozpuszcza, owszem, przemyśliwa, żeby się z nią ożenić, teraz nawet bardziej niż przedtem, ale ona nie chce. A nie rozpuszcza, bo młodszy od niej i wiadomo, jak na to ludzie reagują. Facetka jest atrakcyjna, zrobiła się bogata, namawiałby ją, tylko jest jeden kłopot, mianowicie chciałby mieć dzieci. Ona mu nie urodzi, to wyraźnie powiedziała. Przy kielichu siedzieliśmy, rozłożył się trochę i przyznał, że najbardziej by chciał, żeby jakaś dziewczyna mu coś urodziła, jego własne, ożenić się z Melanią i niechby to coś żyło w dobrobycie. Wątpi, czy Melania się zgodzi. Więc jej cały majątek ni go ziębi, ni grzeje, chociaż owszem, przyznaje, że za jej forsę dużo drobiazgów leci. Samochód chociażby.
      - Teraz będzie miała więcej - przypomniał Bieżan.
      - On też to rozumie. Może gdzieś pojadą, na jaki urlop albo co. Na reportaże. Gdyby się z nią ożenił, rezygnując z dzieci, ona starsza, po żonie by dziedziczył, ale też wątpi, bo nie wiadomo komu z brzega. Rozmawiać, nie rozmawiał na ten temat z nikim absolutnie, głupio by mu było. Rozważa sprawę w aspektach osobistych sam ze sobą i na tym koniec. Do ostatecznych wniosków jeszcze nie doszedł, a ja się mam nie dziwić, że od owego piątku Melania wydała mu się młodsza i piękniejsza.
      - I mam nadzieję, że mu się nie dziwisz - podsumował Bieżan. - Tak podejrzewałem, że ona babci nie reklamowała, więc pożytku z niego wielkiego nie mamy. Przyznał się, co robili na górze?
      - Naprawdę wybrali zdjęcie do publikacji, a potem trochę tego... no, pogzili się przez chwilę. Dlatego on zszedł na dół, a ona została poprawić twarz i uczesanie, bo siostry ma spostrzegawcze. Jego zdaniem, wnioskując z efektów, na zabijanie kogokolwiek zabrakłoby jej czasu, ale to i tak, zdaje się, mamy omówione. Podejrzanych dźwięków nie słyszał. Na ten temat w ogóle ulewało się z niego całkiem swobodnie, stopowało go trochę przy gadaniu o pracy, o kim, jak, pod czyim wpływem, pisać, nie pisać i tak dalej. To nas nie dotyczy, gnojowisko ogólne.
      Bieżan kiwnął głową i wystąpił ze swoją relacją.
      - Notariusz był lepszy. Też nie ukrywam, że siedzieliśmy przy koniaczku. Sekretarki ma sprawdzone, tylko jedna młoda, ale za to córka przyjaciół. Nigdy dotychczas z jego kancelarii ani jedno słowo nie wyszło, ale za klientów gwarantować nie może. Taki ma głupi układ przestrzenny, że w różnych miejscach różne rzeczy słychać. Jeśli ktoś mówi cicho, wszystko jest w porządku, ale pani Parker nie krępowała się, a głos miała przenikliwy. Siedziało mu wtedy w biurze troje klientów, dwie sztuki w poczekalni, jedna w sekretariacie, gdzie urzęduje także jego zastępca, mogli słyszeć każde słowo. Zaraz... no, za pół godziny... powinien zadzwonić i podać mi ich nazwiska, to na wszelki wypadek. Pomijając jego samego i jego personel, są to jedyne osoby, które z detalami mogły poznać ostatnią wolę denatki.
      Robert z powątpiewaniem patrzył na zwierzchnika.
      - Jeżeli żadna z tych osób nie była bliską rodziną spadkobiercy...
      - Dowiemy się za chwilę. Po południu pogadam z Wojciechowskim, chociaż uważam, że to za wcześnie, on tam musi rozpoznać znajomych i napuszczanie na niego tamtejszych psów nic nie da. Dopiero jak rozpozna, rozmowy z nimi załatwią szybciej, a szczerze mówiąc, wolałbym po przyjacielsku. Szkoda, że sam nie mogę tam skoczyć... Angielski znam słabo, ale denatka wcale nie znała, to wszystko nasi.
      - A gdyby tak...? - ożywił się Robert.
      - Czasu szkoda. Teraz natomiast, przypominam ci, przyjrzyjmy się tej jakiejś Pawlakowskiej, która się zaplątała w poszukiwania i z którą podobno gadał Hubek. Adres mamy, może jeszcze aktualny, skoczysz tam.
      - Twierdziła, że nic nie wie.
      - Twierdzić można dużo, a pogadać z nią trzeba. Pawlakowska z męża, pogadasz z tym mężem. Zaraz, mogą być w pracy, o pracy danych nie mamy, to też po południu...
      - Czego właściwie szukamy? Bieżan zastanawił się przez chwilę.
      - Szukamy takiego, który odniósł korzyść ze śmierci Wandy Parker i może odnieść korzyść ze śmierci Dorotki. To mogą być dwie różne sprawy. Co do Dorotki, jedyną rodziną są jej ciotki, ale jeszcze bliższą rodzinę stanowi ojciec, który nam tu nagle wyskoczył. Ty się zastanów...
      Robert nie musiał się nawet zastanawiać.
      - Odziedziczyła spadek. Nie zabiła testatorki, testament jest prawomocny. Gdyby nagle umarła, po niej z kolei dziedziczy najbliższy krewny, znaczy ojciec, prawnie uznany...
      Znaczy, rozumiesz, język mi się plącze, nie ona jego uznała, tylko on ją, ale wystarczy...
      Zadzwonił telefon. Bieżan zapisał nazwiska, podane mu przez notariusza osobiście. Robert czekał.
      - Rozumiem. Małżeństwo Kowalskich, Jolanta i Tadeusz, adres... Sprawa nieruchomości, nie, to bez znaczenia. Hanna Wystrzyk, sprawa spadkowa, zamieszkała Madalińskiego... I tylko oni? Nikt więcej? Tak, rozumiem, że wizytę pani Parker dało się dobrze zapamiętać... Dziękuję panu...
      - Trzy osoby, chwała Bogu, że nie więcej - powiedział Robert, biorąc od Bieżana kartkę. - O rany, ci Kowalscy w Łomiankach! Ale mają telefon, można sprawdzić, czy są w domu.
      - No to ruszaj od razu - zarządził Bieżan. - Co widzieli, co słyszeli, co komu nagadali i kiedy. Jak tam Jańczak?
      - Dziesięć minut temu jeszcze spał - odparł, podnosząc słuchawkę, Robert, który wziął na siebie obowiązek pilnowania Marcinka. - Siostra i szwagier w pracy, dziecko w szkole. Uspokoiłem... Całe Łomianki zajęte. Uspokoiłem mamusię, że jest tylko ważnym świadkiem i nic mu nie grozi... Brat w szkole. No, mam...!
      Pani Kowalska była w domu, Robert zatem od razu wyruszył do Łomianek, Bieżan zaś na los szczęścia udał się do pani Wystrzyk, która nie miała telefonu i której nie zastał. Od sąsiadów dowiedział się, że pracuje jako sprzątaczka i bywa u różnych ludzi. Był, oczywiście, po cywilnemu i, jak zwykle, robił doskonałe wrażenie, przy okazji usłyszał zatem, że może już niedługo pani Hani tej mordęgi, bo kroi jej się spadek po ciotce, pół parceli i pół domu, załatwia to właśnie, chociaż kto to tam wie, ci adwokaci to podłe plemię, a ona nie ma czym smarować. Informacji chętnie wysłuchał i niezbicie stwierdził, że szansę na uzupełnienie jej zyska dopiero wieczorem.
      Robert w Łomiankach dowiedział się, że państwo Kowalscy u notariusza nic nie widzieli i nic nie słyszeli, bo zbyt byli zajęci własnym problemem, nie wyobraża sobie nawet, jaka to kołomyja ze sprzedażą jednego i kupnem drugiego, niby teraz to łatwo, a formalności biurokratyczne wprost człowieka duszą. I każdy każdego próbuje oszukać. Owszem, coś tam przeszkadzało, hałasy, nie, nie muzyka, zdaje się, że klientka tam jakaś była i darła się takim cienkim głosem, że uszy puchły. Starali się nie słuchać, żeby własnego wątku nie tracić i Bogiem a prawdą pani Kowalska jednego słowa nie zapamiętała. A co do męża, to tym bardziej nie, bo podobno kobiety na gadanie mają podzielną uwagę, mężczyźni zaś wręcz przeciwnie.
      Stwierdzając jej doskonale obojętny stosunek do klientki z cienkim głosem, Robert w pełni uwierzył, iż żadne miliony jej w ucho nie wpadły. Nie mogła zatem o nich rozpowiadać. Powiadomił o tym Bieżana w drodze powrotnej przez komórkę i otrzymał polecenie dalszego pilnowania Marcinka. Na tym chwilowo stanęli, jeśli nie liczyć krótkiego komunikatu z laboratorium, który dotarł do Bieżana też przez telefon.
      - Edziu - powiedział kumpel - mam pewność, jeden ślad, chwycił balustradę całą ręką w rękawiczce, w jednym miejscu. Otóż to jest damska ręka. Żaden chłop takich małych rączek nie posiada, chyba że gówniarz niedorosły. Może ci to coś da. Tam ci na biurko papier posłałem...
      
      * * *
      Mimo obaw, iż chodzenie po mieście wyraźnie jej szkodzi, Dorotka w domu siedzieć nie dała rady. Wykłady mogłaby sobie darować, ale czekała na nią amerykańska ambasada i zakład pogrzebowy. Wszystkie niezbędne dokumenty przetłumaczyła sama w błyskawicznym tempie, pieczątkę tłumacza przysięgłego uzyskała po znajomości, ale i tak zajęło jej to wszystko dobre cztery godziny. Przy okazji w biurze tłumaczy otrzymała propozycję uczestniczenia w ślubie, Duńczyk żeni się z Polką, panna młoda mówi po polsku i po angielsku, pan młody po duńsku i po niemiecku, obydwoje bardzo słabo mówią po francusku, innego wspólnego języka nie mają, ale ślub chcą wziąć. Trzeba tę całą imprezę porządnie tłumaczyć.
      Dorotka wyraziła zgodę bez sekundy namysłu, bo sam pomysł ogromnie ją rozbawił. Tyle że czas jej się skurczył, ślub miał się odbyć o czwartej, tu już się zrobiło wpół do trzeciej, a musiała jeszcze jechać do domu i przebrać się, bo tłumacz, jako jedyny element wiążący, zaproszony był także na poślubną przekąskę w Europejskim. Zastanowiła się przez moment i zadzwoniła do Jacka, który dysponował telefonem komórkowym.
      - Przyjedź pod dom o wpół do czwartej, a jakby się dało, to wcześniej. Ja już tam jadę. Nie, do miasta nie, będzie dłużej, są korki, a ja tu mam autobus. Pod Pałac Ślubów przez pół godziny chyba da się dojechać...? Nie mogę się spóźnić!
      - Przyjadę wcześniej - obiecał Jacek i ruszył od razu, ponieważ znajdował się akurat w Palenicy.
      W domu była Sylwia, Felicja i Marcinek.
      - Pójdziesz do sklepu po śmietanę - zarządziła Sylwia od razu.
      - Nigdzie nie pójdę - odparła Dorotka wyjątkowo stanowczo. - W dodatku pomóżcie mi się ubrać, mam tłumaczony ślub i muszę wyglądać. Nie wiem, co na siebie włożyć.
      - Etolę po chrzestnej babci - podsunęła Felicja złośliwie. - Jest ich kilka, jedna z gronostajów.
      - Gronostaje przyżółkłe - zaprotestowała Sylwia, kwestią odzieży zainteresowana od razu. - Lepiej tę pelerynkę z pasteli. Gdzie ona jest?
      Dorotka mgliście przypomniała sobie, że ugniecione futra wpychała chyba wczoraj na strych, czym prędzej zatem wykluczyła pelerynkę. Oznajmiła, że to jest skromny ślub, ale tłumacz musi robić dobre wrażenie. Sama już nie wiedziała, gdzie po ostatnich sprzątaniach znajdują się jej kiecki, na chybił-trafił zajrzała do dwóch szaf, ujrzała szarozieloną garsonkę z koronkowym żabocikiem, przypomniała sobie, że należała ona do Melanii, która jej nigdy nie nosiła, bo nie lubiła tego koloru, a także iż ona sama mierzyła ją kiedyś i strój leżał na niej doskonale, i bez dalszych korowodów, nie słuchając gadania ciotek, przebrała się w ten ciuch. Okazał się niezwykle twarzowy. O kozaczkach mowy nie było, musiała znaleźć także pantofle.
      Felicję dziabnęło nagle poczucie estetyki.
      - Idź na górę - poleciła. - Część Wandzi wisi jeszcze w szafie i jej buty tam stoją. I weź jej futro. I torebkę musisz zmienić, ten wór się nie nadaje.
      Sylwia posunęła się dalej, przyniosła z pokoju szmaragdowy naszyjnik.
      - Masz, pożyczam ci. Tylko nie zgub. Pasuje do zielonego.
      - Zwariowałaś, jeszcze ją ktoś obrabuje!
      - Nikomu nie przyjdzie do głowy, że to jest prawdziwe, każdy pomyśli, że sztuczne. A wygląda bardzo dobrze.
      - No to chociaż umaluj się trochę, bo ci twarz do tego wszystkiego nie będzie pasowała...
      - Zaraz! - przypomniała sobie Sylwia. - A śmietana?
      - Po śmietanę niech idzie Marcinek - zaproponowała Dorotka, grzebiąca już w kosmetykach.
      Marcinek, umazany gipsem, cementem i jakąś rdzą, ukazał się właśnie w drzwiach łazienki. Felicja zaprotestowała gwałtownie.
      - Nie będę go teraz odrywać od roboty!
      - To ja nie robię obiadu! - zapowiedziała Sylwia z wielkim gniewem i usiadła na krześle z takim impetem, że nadłamała lekko oparcie.
      - To nie rób. Ja z głodu nie umrę!
      Marcinek usiłował się nie wtrącać, ale wzmianka o obiedzie go zdopingowała. Poza tym stanowczo wolał iść spokojnie do sklepu, niż użerać się z tą upiorną umywalką. Zdołał zażegnać burzę i jął zmywać z siebie ślady wysiłków, na co Dorotka nie zwracała już uwagi.
      Jackowi, który czekał przed furtką, na jej widok niemal zaparło dech. Dorotka w dżinsach, kozaczkach i sportowej kurtce, byle jak uczesana, i Dorotka w pełnej gali, na szpilkach, w popielicowym futrze, spod którego przebłyskiwały szmaragdy, z lśniącym kokiem i makijażem, dość niedbałym, ale zdecydowanie upiększającym, to były dwie zupełnie różne osoby. Przyszło mu na myśl, że jest to naprawdę piękna dziewczyna, aczkolwiek sprecyzował sobie tę opinię zupełnie innymi słowami. Objawił ją, wyskakując z samochodu i otwierając przed młodą damą drzwiczki.
      - Okropnie kontrastowe elementy mi się przytrafiają -westchnęła Dorotka, wsiadając, i potem, przez całą drogę, omawiali już wczorajsze wydarzenia.
      - Idę z tobą na ten ślub - postanowił Jacek. - Będę udawał gościa, nie ma zakazu. Na przyjęcie już się nie będę wygłupiał, ale zaczekam.
      - Dajże spokój, to może potrwać, a ja muszę zostać do końca.
      - Nie szkodzi. Może skoczę gdzie na godzinkę, a potem wracam i waruję. Nie podobają mi się te zawirowania dookoła ciebie i nie życzę sobie, żeby cię dopadli. Nie wiem, o co biega, ale w takie parszywe przypadki nie chce mi się wierzyć, więc wolę trochę postróżować, chcesz czy nie chcesz.
      - Chcieć, chcę - przyznała Dorotka. - Wczoraj się naprawdę wystraszyłam. Dzisiaj już mi przeszło, ale chyba nie całkiem. Ciągle łypię w górę, czy mi jaka doniczka na głowę nie leci. Tylko czekaj, nie wariuj, rób to służbowo, za pieniądze. Rozumiesz, bogata spadkobierczyni jestem, wynajmuję sobie kierowcę, sam słyszałeś, że stać mnie na to.
      Jacek doszedł właśnie do etapu, na którym to on powinien obdarzać dziewczynę, a nie dziewczyna jego, ale zachował zdrowy rozsądek i jakieś poczucie taktu.
      - W porządku - zgodził się. - Jak mnie zamawiasz, to odpłatnie, proszę cię bardzo, a jak ja sam z siebie, to nie twoja sprawa. Stoi?
      - Stoi...
      Ślub wypadł dosyć śmiesznie, ale bez potknięć. Obydwoje państwo młodzi wpatrzeni byli w usta Dorotki, nie zwracając uwagi na urzędnika stanu cywilnego, on sam w końcu również zaczął do niej przemawiać, niemniej jednak związek został zawarty pomiędzy właściwymi osobami. Dorotka operowała językami tak swobodnie, że Jacek poczuł zwiększony podziw. Nie dość że piękna, to jeszcze umie...
      Na przyjęciu w małej salce Europejskiego państwo młodzi siedzieli razem, a Dorotka obok pana młodego. Obydwoje, rzecz jasna, mówili do niej, pan młody zaś, korpulentny Duńczyk w średnim wieku, dodatkowo przyglądał się jej z takim zachwytem, że wręcz poczuła się nieswojo. Dopiero pod koniec ślubnej przekąski ów zachwyt został wyjaśniony.
      - Nie przypuszczałem, że nosicie w Polsce taką biżuterię - rzekł świeży małżonek. - Ma pani piękny naszyjnik, to szmaragdy, znam się na tym. I widzę, że prawdziwe.
      - Spadek po przodkach - wyjawiła Dorotka.
      - Takie rzeczy chowa się w bankowych sejfach. A pani tak sobie nosi, w dzień... Bezpieczny kraj!
      - Wszyscy myślą, że to imitacja. Tylko pan rozpoznał.
      - Jestem jubilerem...
      Korygować jego poglądu na bezpieczeństwo kraju Dorotka nie zamierzała. Uważała, że niepatriotycznie byłoby szkalować ojczyznę. Na szczęście zajęła go panna młoda i dalej o naszyjniku ciotki Sylwii nie było już mowy.
      Przekąska nie trwała długo, skończyła się przed siódmą, Jacek czekał i Dorotka szczęśliwie wróciła do domu.
      - Wejdź ze mną - poprosiła. - Będą pytały o ten ślub, a widziałeś go przecież. I mniej się będą natrząsać, a nie mam teraz do nich cierpliwości. I każą mi jeść obiad, po tym przyjęciu nie dam rady, po cichu liczę na to, że mnie uratujesz. Ciotka Sylwia naprawdę dobrze gotuje.
      - Zauważyłem - mruknął Jacek i przyjął zaproszenie bez żadnych złych przeczuć.
      Jako pierwszą, Bieżan złapał siostrę Marcinka, która odebrała dziecko z przedszkola i wróciła do domu dość wcześnie, parę minut po czwartej. Zamierzała wykończyć przygotowany już obiad na piątą, kiedy wracał z pracy jej mąż.
      Bieżan od razu zorientował się, że przeszkadza, bo z kuchni dobiegało pyrkotanie w garnkach i skwierczenie na patelni, a koniecznie chciał rozmawiać po przyjacielsku. Zaproponował zatem pogawędkę kuchenną i nawet zaoferował pomoc.
      - A proszę - zgodziła się bez namysłu pani Pruchniako-wa. - Pan obierze pomidory, już sparzyłam, umie pan chyba...? I cebulę. Potem pokroję, a teraz tylko budyń zamieszam i będzie wszystko.
      Bieżan umiał obrać zarówno pomidory, jak i cebulę. Potrafił je nawet pokroić, ale nie chciał popadać w przesadę.
      - Pani brat był świadkiem scen, które wchodzą w skład naszego dochodzenia - powiedział konfidencjonalnie, wrzucając kawałki skórek do torby śmieciowej. - Rozmawiał z panią o tych wydarzeniach, prawda?
      - A co? - zainteresowała się siostra Marcinka, jednym okiem patrząca na mleko w garnku, a drugim na Bieżana. -Myśli pan, że do pana coś nakłamał? Od razu panu powiem, że to niemożliwe, on do tego niezdatny. Za głupi.
      - Powiedziałbym, że wysoce prawdomówny. Nie, kłamstwa nie wchodzą w rachubę. Rzecz w tym, że, jak pani łatwo sama zgadnie, dochodzenie wymaga dyskrecji. Muszę, niestety, wiedzieć, co się rozeszło i jak szeroko, opowiadał pani o wszystkim podobno nie w cztery oczy, tylko przy świadkach.
      - Przy jakich świadkach?
      - Rodzina, znajomi...
      - Rodzinę niech pan od razu do archiwum odłoży, nikt nie zwracał uwagi, chyba że Kacper, nasz najmłodszy brat... Nie, Kacper też odpada, miał słuchawki na uszach. Znajomych nie było, bo matka akurat... A...! Ma pan na myśli u mnie? Owszem, sąsiadka była, to moja przyjaciółka.
      - A pani sama?
      - Co ja sama?
      - Komuś pani o tym mówiła?
      Siostra Marcinka dmuchnęła na mleko, błyskawicznym gestem przykręciła gaz i równiutką strużką wsypała budyń, energicznie mieszając. Zwiększyła płomień i mieszała nadal, wolniej i z uwagą.
      - Ja nie. Śmieszne to nawet było dosyć i takie jakieś egzotyczne, ale nawet nie miałam kiedy i komu mówić. Mężowi, owszem, ale nie obchodziło go. W pracy, ja pracuję w laboratorium analitycznym, akurat mieliśmy wyjątkowo dużo roboty, a ja nie mogę zostawać po godzinach ze względu na dziecko, więc musiałam się zmieścić. Nosa wytrzeć nie miałam czasu, dobrze, że nie mam kataru. Gdzie mi było do gadania... No, już.
      Zgasiła gaz pod budyniem i zaczęła przelewać gęstą masę do małych miseczek. Bieżan skończył z pomidorami i wziął się za cebulę. Po całych latach różnych doświadczeń i kontaktów z ludźmi, po tysiącach zadawanych pytań i otrzymywanych odpowiedzi, wyczuwał już bezbłędnie stosunek rozmówcy do tematu. Ostrożność, niechęć, fałszywą szczerość i serdeczność, obłudę, strach, pozorną gorliwość, wrogość i opór, złośliwą chęć wprowadzenia go w błąd... Na dobrą sprawę wszystko. Tutaj czuł najdoskonalszą obojętność i zwyczajną, dość życzliwą uprzejmość. Pomidory obrał, przed cebulą się nie wzdragał... Został zaakceptowany.
      - A ta sąsiadka, która też słuchała...?
      - Weronika? Ją to bawiło. Ona była w Stanach i znała Amerykanów, pękała ze śmiechu, jak Marcinek opowiadał. Głównie dopytywała się, czy widział jej kapelusze, tej babci. Podobno niesamowite noszą.
      - Mówiła o tym komuś?
      - A skąd ja mam to wiedzieć? Może i mówiła, ale ona też pracuje, nie zajmuje się plotkami. Chyba że w pracy... Nie wiem.
      - Powinienem ją zapytać - westchnął Bieżan i odłożył obraną cebulę. - Ta jedna wystarczy...? Jak ona się nazywa?
      - Do sałatki trzeba kroić cebulę w drobną kosteczkę -pouczyła go pani Pruchniakowa, przystępując do wymienionej czynności. - Sam smak przechodzi i jest nieszkodliwa. Weronika Bańkowicz, nie, teraz chyba inaczej. Bańkowicz była z pierwszego męża, wtedy się poznałyśmy, jako młode dziewczyny, ten mąż po roku zginął w katastrofie samochodowej, sam był winien... A potem spotkałyśmy się znów jako sąsiadki, okazało się, że ona tu mieszka, chyba drugi raz wyszła za mąż, ale nie jestem pewna, może żyją tylko tak sobie. Jeśli wzięli ślub, to niedawno... Zresztą, nie wiem, jakoś mowy o tym nie było. Więc może wyszła. Tu mieszka.
      - Gdzie dokładnie?
      - Te drzwi naprzeciwko. Widujemy się, ale wcale nie tak często, bo mamy mało czasu. Ona pracuje, ja mam rodziców i dziecko...
      - Ale jak pani brat opowiadał, to ona była?
      - Zaraz - zaniepokoiła się nagle pani Pruchniakowa. -Nie umówił się pan chyba tu u mnie z Marcinkiem? Jezus Mario, zrobiłam obiad na dwa dni...!
      - Cóż znowu, nic z tych rzeczy...
      - Chwałaż Bogu! Mój brat by wszystko zeżarł. Gdybym zrobiła na tydzień, też by zeżarł. To jest otchłań bezdenna! Widział pan Kacpra? Pan myśli, że on jest taki chudy z natury? Nic podobnego, Marcinek z ust mu wyżera! Mnie nie stać na to, gdyby to nie był mój rodzony brat, za próg bym go nie wpuściła, wpuszczam, żeby ulżyć rodzicom! O co pan pytał?
      - O pani przyjaciółkę i sąsiadkę, Weronikę Bańkowicz.
      - A... Ona późno bardzo wraca. Jakąś pilną robotę mają w biurze, ona i ten jej... mąż chyba...? Razem pracują.
      - Gdzie?
      - Nie mam pojęcia. Mówiła, ale nie pamiętam. Przed ósmą ich pan nie zastanie. Mam jej coś powtórzyć?
      - Jeżeli powie pani do niej bodaj jedno słowo... - rzekł Bieżan z naciskiem - do kogokolwiek w ogóle... Następnym razem rzeczywiście umówię się tu z pani bratem. Wiem, że jest to szantaż, ale tak nietypowy, że mogę sobie na niego pozwolić. Więc jak pani uważa.
      Siostra Marcinka patrzyła na niego przez chwilę ze zgrozą.
      - No wie pan... To teraz, powiem panu szczerze, zamurował mnie pan. Słowem się nie odezwę, ale nie zrobi mi pan tego świństwa?
      - Od pani zależy...
      Ledwo zdążył wyjść od wstrząśniętej pani Pruchniakowej, dopadł go przez komórkę Robert.
      - Pawlakowska zmieniła adres - oznajmił. - Ściśle biorąc, to wcale nie była Pawlakowska, tylko konkubina Pawla-kowskiego. Diabli wiedzą, jak się nazywała.
      - A sam Pawlakowski?
      - Tam właśnie mieszkał i wyprowadził się. Jeszcze nie wiem dokąd. Jestem w trakcie ustalania. Wiem za to, że Pawlakowski Andrzej... to chyba ten...? Siedział w Stanach prawie szesnaście lat, wrócił sześć lat temu, a wyjechał zaraz po urodzeniu córki i po śmierci jej matki. Rozumiem, że Wojciechowski go dopadł, nadział się na konkubinę, która nie chciała może zawracać sobie głowy...
      - A może naprawdę nic nie wiedziała. I nawet mu nie powtórzyła, że ktoś o niego pytał, zdarza się.
      - To co robić na razie?
      - Dalej łapać ludzi. Trzy osoby mamy na froncie, sąsiadka Pruchniakowej, ta jakaś Hanna Wystrzyk i Pawlakowski. Niech go znajdą, gdzieś musi być zameldowany.
      - I Wojciechowski...
      - Do Wojciechowskiego zadzwonimy późnym wieczorem. Piąta godzina, bierz następnych z listy, mogą już być w domu...
      - Trzeba im zwrócić rękawiczki, skoro się żadna nie nadaje.
      - To też wieczorem. Odbierz z laboratorium...
      Wspólnymi siłami, acz każdy oddzielnie, przepytali kolejne cztery osoby, nagabywane o Dorotkę w okresie wcześniejszych poszukiwań. Jak się okazało, jedna z tych osób znała niegdyś starszą panią Wójcicką, była na jej pogrzebie i ona to właśnie podsunęła szukającemu Kubkowi pomysł spenetrowania cmentarza. Pamiętała nawet, iż w grę wchodziły Powązki, co stanowiło dla niego duże ułatwienie. O żadnej pani Parker natomiast nie słyszała i nic o niej nie wie.
      Z pozostałych rozmów wyraźnie wyłonił się fakt, iż ów Hubek panią Wandą Parker nie szastał i gęby sobie jej nazwiskiem przesadnie nie wycierał. Nie ukrywał, iż pań Wójcickich poszukuje rodzina, ale tą rodziną czynił raczej Wojciechowskiego, co było o tyle logiczne, że w końcu pchał się do jego znajomych. Bogata testatorka z Ameryki nigdzie nie była eksponowana.
      Sąsiedzi siostry Marcinka wciąż byli nieobecni w domu. Ponownie zwizytowana pani Pruchniakowa z zakłopotaniem i lekką skruchą przypomniała sobie, że oni chyba wyjechali gdzieś, on na pewno, a ona prawdopodobnie. Na krótko i niedaleko, była o tym mowa, Weronika coś wspominała, ale ona zapomniała, wyleciało jej z głowy, jak się śpieszyła z obiadem, bardzo przeprasza. Dziś chyba nie wrócą, ale może jutro...
      Tym razem w jej zakłopotaniu Bieżan wywęszył dodatkowy element. Nie tyle może fałsz, ile chęć ukrycia czegoś.
      - Widziała się pani z nimi? - spytał surowo. - Rozmawiała pani? No już, już - dołożył dobrotliwie. - Dotychczas mówiła pani prawdę, a teraz próbuje pani coś kręcić. Po co to pani? Ja nie gryzę.
      Siostra Marcinka zakłopotała się bardziej.
      - Przez telefon... No dobrze, powiem, to przecież nie o pana chodzi, a pan nikomu chyba nie powie...? Weronika dzwoniła, prosiła, żeby każdemu mówić, że jej nie ma, nawet gdyby wpadła do domu. Ma tu takiego okropnie natrętnego zagranicznego gościa, i nudny, i namolny, i czas zabiera, ale wkrótce wyjedzie, a póki jest, ona go chce unikać. Z tym że dzisiaj naprawdę jej nie ma.
      - O mnie pani jej powiedziała?
      - Skądże! Wystraszył mnie pan moim bratem tak, że mi mowę odjęło. Chcę mieć obiad na jutro, zależy mi, więc się słowem nie odezwałam. Pojutrze już się będę mniej bała, ale też nic nie powiem...
      To już zadźwięczało prawdą i Bieżan na dzisiaj wykreślił sąsiadkę z planów.
      Robert również nie miał szczęścia. Pawlakowski przez całe lata, także w czasie pobytu za granicą, zameldowany był w mieszkaniu pierwszej żony, z którą rozwiódł się w pół roku po ślubie i właśnie wtedy wyjechał, ale meldunek pozostał. Żona wyszła za mąż i zmieniła nazwisko, dzięki czemu w owym lokalu teoretycznie mieszkali państwo Tatrajowie z dwojgiem dzieci i obcy im pan Pawlakowski. W praktyce sami państwo Tatrajowie, owszem, z dziećmi, ale bez pana Pawlakowskiego. Z lekkim oporem pani Tatrajowa wyznała, że nie stawiali sprawy na ostrzu noża, ponieważ Pawlakowski był w gruncie rzeczy użyteczny, kiedy całą rodziną wyjechali na dwa lata do Niemiec na saksy, opiekował się mieszkaniem. Pod tym względem można mieć do niego pełne zaufanie, to nie złodziej ani oszust, tylko dziwkarz potworny i dlatego szybciutko się z nim rozwiodła. Wyszło na jaw, że ma nieślubne dziecko, romansował razem, z nią i z matką tego dziecka, i Bóg raczy wiedzieć, z kim jeszcze, a ona takich spółek nie lubi. Ale mieszkanie utrzymał w idealnym porządku, babę tu oczywiście miał, nie wiadomo czy jedną, może cały harem, teraz jednakże nic jej to nie obchodzi, niech sobie ma, ile chce. Sprzątała w każdym razie, ta baba, doskonale.
      Robert uściślił czas i wyszło mu, że szukający Hubek rozmawiał z rzekomą Pawlakowską akurat w czasie, kiedy państwo Tatrajowie bawili na obczyźnie. Pani Tatrajowa nie miała o tym zielonego pojęcia. Ostatnio, nie tak dawno, Pawlakowski właśnie się. wymeldował, zdaje się, że w nieznanym kierunku, jego nowego adresu ona nie zna i też jej nie obchodzi.
      Wymamrotawszy pod nosem stosowne przekleństwo, Robert udał się do pani Wystrzyk, którą przekazał mu Bieżan, sam zajęty jeszcze siostrą Marcinka.
      Pani Wystrzyk nadal nie było, ale na szczęście istnieli inni lokatorzy. Przypadkowo trafił na sąsiadkę z tego samego piętra, która dysponowała obfitszą wiedzą, bo Hania Wystrzyk sprzątała u niej raz na tydzień. Widywały się wprawdzie rzadko, Hania miała klucz i przeważnie odwalała robotę w czasie nieobecności pani domu, ale czasem się zazębiały, dzięki czemu sąsiadka wie, że Hania ma jakiś proces spadkowy, drze koty z siostrą i jakimś kuzynem i dziś prawdopodobnie spędzi noc u owej siostry. Koty drą, ale siekiery na siebie nie łapią. Siostra mieszka w Piasecznie, Hania we wtorki i środy sprząta u jednych takich w Konstancinie, dom wielki, więc we wtorek po pracy nocuje u siostry, skąd ma bliżej, i w środę od rana wykańcza robotę. Zatem jutro powinna już być i może nawet wróci trochę wcześniej.
      Na pytanie, czy pani Wystrzyk nie opowiadała ostatnio jakichś atrakcyjnych spadkowych plotek, sąsiadka wyznała, że od prawie dwóch tygodni nie spotkały się osobiście, więc na żadne pogawędki nie było szans. Jej obecność w swoim domu stwierdza po idealnym porządku, co w zupełności jej wystarcza.
      - Nie mamy dzisiaj fartu - stwierdził Bieżan, kiedy się wreszcie obaj spotkali. - Idzie nam jak krew z nosa. Tyle że wiemy konkretnie, jakich rękawiczek szukać. Damskie, brązowe, bardzo ciemne, mocno podniszczone, małe pęknięcie na szwie lewego palca wskazującego, zamszowe, zamsz trochę wytarty. Dzięki temu, że zamsz, udało im się tak dużo wykryć.
      - To chyba głupi, że wziął zamszowe?
      - Nie tak całkiem. Gładkie się ślizgają, a zamsz jest przyczepny. Poza tym wygląda na to, że nie wziął, tylko wzięła. Albo facet ma damskie rączki i nigdy nie pracował fizycznie.
      - Gdzie takiego znaleźć - mruknął Robert. - Jak nie pracuje, to pewno gra w tenisa albo jeździ konno...
      - Jeszcze może pracować umysłowo. Tego Pawlakowskiego cholernie chciałbym zobaczyć na własne oczy. Politechnikę kończył, w Stanach siedział, komputer obsługiwać chyba potrafi, elektryk w zasadzie, teraz oni wszystko projektują na komputerach. Rąk to nie niszczy. Dorotka ma małe ręce, bardzo delikatne, zauważyłeś? Może to po ojcu?
      W odpowiedzi Robert westchnął.
      - Dzwonimy do Wojciechowskiego?
      - To będzie nasza ostatnia czynność na dzień dzisiejszy. Korci mnie, żeby jechać na Jodłową. Pogonić trochę ten pogrzeb, chcę być przy odczytywaniu testamentu. Ty też. Przyjrzeć się tym chłopakom, jak im ta stówa w zielonych na łeb spadnie, bo nie dam głowy, czy o nich nie wiedzą.
      - Mnie się zdaje, że nie.
      - Mnie też. Ale wolę mieć pewność. Dobra, jedziemy...
      
      * * *
      Na Jodłowej duża polka już kwitła.
      Marcinek, rzecz jasna, śmietanę kupił, Sylwia obiad zrobiła, trzy panie i jeden młodzieniec posiłek spożyli, po czym umywalka poszła w zapomnienie. Teraz dopiero Sylwia jęła czynić sobie wyrzuty za ten naszyjnik, w który przystroiła Dorotkę. Jeśli, nie daj Boże, ktoś się połapał, że klejnot jest prawdziwy, jeśli Dorotka, nie daj Boże, upiła się na poślubnej przekąsce, jeśli będzie wracała autobusem, ten ktoś może ją śledzić, napadnie ją, zedrze z szyi ozdobę, może nawet ją zamorduje!
      Dorotka, co prawda, nigdy jeszcze dotychczas się nie upijała, ponadto strój, jaki miała na sobie, pantofle szczególnie, nie bardzo nadawał się do jazdy autobusem i brnięcia po błocie, Sylwia jednakże wpadła w histerię. Obie siostry z wielką uciechą wykorzystały to natychmiast dla własnej rozrywki, zamiast koić, judziły. Felicja dodatkowo obciążała Sylwię winą za własne przeoczenie.
      - Załatwiała ambasadę i zakład pogrzebowy i co z tego wiemy? Nawet się żadna nie spytała o rezultaty, rewią mody sobie zrobiły, zamiast coś ustalić! Idiotki!
      Melania uprzejmie przypomniała, że jej przy tym nie było.
      - Sama jej buty i torebkę dobierałaś - wytknęła Sylwia.
      - Z grzeczności! A należało zapytać, co załatwiła! Do sądnego dnia ta Wandzia będzie leżała w kostnicy czy gdzieś tam?!
      - Może jej użyją w prosektorium dla studentów - podsunął pocieszająco Marcinek. - Z pożytkiem i płacą za to podobno...
      Felicja mimo woli zastanowiła się nad sugestią.
      - Nie wypada. Dziedziczymy po niej. Gdzie, do diabła, jest ten grób Rojków, niech się ktoś wreszcie dowie!
      - W zarządzie cmentarza takie rzeczy mają zapisane -przypomniała zimno Melania. - Trzeba im tylko powiedzieć, kiedy umarł ostatni Rójek. Wie któraś z was?
      Przypominanie sobie śmiertelnych zejść w rodzinie Wandzi zajęło tyle czasu, że Dorotka z Jackiem zdążyli przyjechać. Sylwia natychmiast odebrała jej naszyjnik, po czym równie szybko oddała go z powrotem i kazała założyć, bo był tak piękny, że chciała mu się przyglądać. Informacja, że duński pan młody poznał się na nim, ucieszyła ją nadzwyczajnie i wprowadziła w doskonały humor. Felicja przeciwnie, była wściekła, aczkolwiek komunikat o załatwieniu wszystkich spraw i wyznaczeniu pogrzebu na piątek powinien ją ułagodzić. Niestety, kwestia grobu weszła w paradę.
      - I co, Wandzia ma leżeć razem ze mną? A może ja sobie tego nie życzę! Że też od razu nie zapytałaś, oczywiście, księżniczka na ziarnku grochu, szyku zadawać to owszem, a myśleć nie łaska? Rojkówna z domu, do Rojków ma prawo! Nie zgadzam się na Wandzię w naszym rodzinnym grobie!
      - Może ją po prostu spalimy w ogródku i prochy rozrzucimy na rozstajnych drogach - zaproponowała jadowicie Melania.
      - W wazie do zupy wyślemy Wojciechowskiemu! - rozzłościła się ostatecznie Felicja. - Przestańcie bredzić!
      - W puszce po konserwach - podpowiedział delikatnie Marcinek. - Psie chrupki...
      - Psie chrupki sprzedają w foliowych torbach - zwróciła mu uwagę Dorotka.
      - No to psi gulasz...
      Felicja dostała szału, co objawiło się nagłym, lodowatym opanowaniem.
      - Może jednak odczep się od psiego gulaszu i skończ tę umywalkę. Jacek, pomóż mu. Dwóch chłopaków w domu i co, żaden z was nie potrafi? Melania, twój szanowny wielbiciel też się tylko do tego nadaje, żeby go o kant tyłka potłuc? Niech tu przyjdzie i niech też pomaga! Nie wierzę, że takiego gówna normalny facet nie potrafi zawiesić!
      Marcinek się przestraszył, Jacka to wszystko rozśmieszyło.
      - Dobra, spróbujemy. Chodź, koleś. Rozbabrałeś już, zdaje się...?
      Kiedy Bieżan z Robertem zadzwonili do furtki, Jacek z Marcinkiem posapywali w łazience, Jacek dobrowolnie, Marcinek pod przymusem. Dziura w ścianie ziała i rozpaczliwie żądała chociaż gruzu, jeśli już nie porządnych cegieł. Marcinek podtrzymywał wspornik, Jacek go obtykał czym popadło i cementował. Tynk i szczątki muru zgrzytały pod nogami w korytarzyku. Felicja z Melanią skakały sobie do oczu w jadalni, Sylwia, uświadomiwszy sobie, że obiad już był i nadeszła pora na kolację, przeganiała Dorotkę, żeby jej nie tracić z oczu, dopasowany do kiecki naszyjnik wciąż ją zachwycał i chciała na niego patrzeć. Na obu funkcjonariuszy policji nikt nie zwrócił uwagi, aczkolwiek do domu zostali wpuszczeni. Zadzwonił telefon, na co również nikt nie zwrócił uwagi.
      W rezultacie słuchawkę podniósł Bieżan. Z drugiej strony był Wojciechowski.
      - Otóż dowiedziałem się... - rzekł żywo. - Zaraz, moment, z kim mówię...? A, to pan! Doskonale. Do pana też bym dzwonił. Andrzej Pawlakowski, coś podobnego, dopiero teraz się dowiaduję! Mieszkał i pracował w Bostonie, okazuje się, że znali go znajomi Wandzi, ale nie mieli pojęcia 0 jakichkolwiek powiązaniach. Przez nich poznał Wandzię 1 razem byli na takiej wycieczce, stąd zdjęcia!
      - I pani Parker o nim nie pamiętała...?
      - Może nawet wcale nie zwróciła uwagi na nazwisko. W przeciwieństwie do niej, nie rzucał się w oczy. Ci znajomi mówią, że pod koniec pobytu poznał dziewczynę, która świeżo przyjechała z Polski, i zakochali się w sobie, rozumie pan, to takie plotki towarzyskie. Razem wrócili do kraju.
      Bieżan w przesłuchaniach miał dużą wprawę.
      - A ta dziewczyna jak się nazywała?
      - Nie mam pojęcia. Oni też nie wiedzą. Tyle że na imię miała podobno Weronika, nazwiska nikt nie pamięta. Podobno Wandzia też ją znała i nawet lubiła, ale znajomość trwała dość krótko, bo potem właśnie wyjechali. Na tych znajomych trafiłem przypadkiem, dziś rano, oczywiście zdjęcia pomogły, odświeżyły pamięć. Powtórzy pan to wszystko paniom Wójcickim?
      - Powtórzę, oczywiście. Nie orientuje się pan przypadkiem, czy tam, wśród tych wszystkich znajomych, nie było mowy, że pani Parker wraca?
      - Ależ była! To ostatnie lata, mąż Wandzi już nie żył. Zaraz po jego śmierci Wandzia zaczęła napomykać o powrocie do starego kraju. Na pewno o tym rozmawiali. Znał pan Wandzię, ona wszystko mówiła...
      Bieżan co prawda nie znał Wandzi za życia, ale doskonale mógł ją sobie wyobrazić. Imię "Weronika" zapłonęło w nim sygnałem alarmowym. Jakaś Weronika plątała mu się tu po sprawie...
      - Gdyby zdołał pan ustalić ściśle daty, byłbym panu bardzo wdzięczny...
      - Nie wiem, czy mi się uda. Niektóre rzeczy wiadomo dokładnie, ta wycieczka na przykład, odbyła się czwartego maja w osiemdziesiątym szóstym roku. Ci znajomi mają zwyczaj na wszystkich zdjęciach pisać daty, kiedy były robione. Pawlakowski, tak twierdzą, wyjechał w dziewięćdziesiątym pierwszym, ale co do innych wydarzeń, to już tylko w przybliżeniu. To była, rozumie pan, taka dość luźna znajomość...
      Wspornik pod umywalkę został wreszcie osadzony i zacementowany. Robert usłyszał, jak Marcinek z Jackiem szepczą do siebie, rozważając sposoby powiadomienia Felicji o konieczności wezwania hudraulika, bo umywalkę wprawdzie jutro się zawiesi, ale instalacja wysiadła. Gwint przy syfonie nadkruszył się ze starości, kranów nie da się dokręcić i nowe uszczelki nie pomogą. Trzeba wymienić armaturę.
      - Ona będzie zła - powiedział Marcinek, zmartwiony.
      - Nic ci na to nie poradzę. Powinna wiedzieć, że to wszystko się sypie. Poza tym, w czym dzieło, szmalu jej chyba nie zabraknie?
      Sylwia zaczęła nakrywać do stołu, wciąż z Dorotką przy boku, prawie nie odrywając rozanielonego wzroku od naszyjnika.
      - Skoro pogrzeb w piątek rano, to po południu można by odczytać ten testament - powiedziała do kłócących się sióstr. - Na stypie. Zaprosimy notariusza.
      - Nie ja mówiłam o pułapkach na szczury, tylko ty! -wytykała Felicja Melanii. - Akurat on nie ma co robić, tylko latać na stypy po swoich klientach!
      - Twoja skleroza przerasta już wszystko! - syczała Melania. - Nie pułapki na szczury, tylko wnyki na zające, to primo, a secundo właśnie ty! I powiem ci nawet, co wtedy robiłaś! Próbowałaś widelcem wydłubać dziesięć centów ze szpary za parapetem!
      - Oszalałaś, skąd miałam dziesięć centów?!
      - Nie wiem, skąd miałaś, po mamie zostało, może było przedwojenne!
      - W takim razie numizmat...
      - Idiotka! A zające to ja miałam gdzieś, nie mnie brukselka chodziła po głowie, tylko tobie...!
      - O czym one mówią? - spytał szeptem Bieżan przysłuchującego się. Roberta.
      - Nie mam pojęcia - odszepnął Robert. - Zdaje się, że snują wspomnienia...
      - Mówią do was - powiedziała Sylwia. - Zaprośmy go. Możemy do niego jutro zadzwonić. A może właśnie przyjdzie i nareszcie się dowiemy...
      Jacek z Marcinkiem wymiatali już gruz z korytarzyka, wsypując go do wielkich foliowych toreb. Do Melanii słowa Sylwii nagle dotarły, poparła jej pomysł natychmiast, ponieważ Felicja była innego zdania. Bieżan postanowił się wtrącić.
      - O ile wiem, testament ma być odczytany w obecności wszystkich zainteresowanych...
      - Bardzo przepraszam - zwrócił się do Felicji wchodzący właśnie do jadalni Jacek. - Mam przykrą wiadomość. Armatura przy tej umywalce do niczego się nie nadaje i będą panie musiały kupić nową. Gwint przy syfonie diabli wzięli. Obawiam się, że musi przyjść hydraulik, ja nie mam narzędzi...
      - Dawno mówiłam, że to wszystko trzeba wymienić -odparła na to Felicja z zupełną obojętnością.
      - O Boże...! -jęknęła Melania i walnęła głową w stół. -Pazurami i zębami broniłaś tych strupli!
      - Ja...?! To chyba ty! Masz zaćmienia umysłowe!
      - Nie, ja nie mogę... Nie wytrzymam z tą starą kretynką...!!!
      - Tylko nie starą - obraziła się Felicja. - W porównaniu z Wandzią jestem młodą kretynką...
      Sylwia z Dorotką zastawiły już stół, Bieżan i Robert zostali zaproszeni na kolację. W zasadzie nie powinni byli przyjmować tego zaproszenia, ale Bieżan z tego wszystkiego zapomniał, po co tu przyszedł, i liczył na to, że w trakcie posiłku sobie przypomni. Marcinek, który wolał wynosić śmieci, niż udzielać Felicji technicznych informacji, i podążał do śmietnika kilkakrotnie bardzo wolnym krokiem, widząc burzę hydrauliczną już zażegnaną, wrócił do domu. Wszyscy wreszcie znaleźli się w jadalni.
      - Usiądź naprzeciwko mnie - rozkazała Sylwia Dorotce.
      - Chcę na ciebie patrzeć.
      - Rzeczywiście, masz na co...! - prychnęła wzgardliwie Melania.
      - O rany boskie... - wysyczał cichutko Jacek.
      - Mam na co i może wreszcie ustalimy, co zrobić z tym notariuszem. Kto go ma zaprosić? Któraś z was go zna osobiście?
      m Ani Felicja, ani Dorotka nie miały ochoty przyznawać się do tej osobistej znajomości, aczkolwiek, obiektywnie biorąc, nie przynosiła wstydu. Przyznał się za to Bieżan.
      - Panie pozwolą, że się wtrącę. O ile wiem, testament ma być odczytany w obecności wszystkich osób zainteresowanych...
      - No właśnie, ktoś zaczął coś mówić na ten temat - przerwała mu Felicja i rozejrzała się po obecnych jakby nieco podejrzliwie.
      - Ja zacząłem - powiedział Bieżan z naciskiem -i chciałbym skończyć. Notariusz zadecyduje, kto ma być obecny, i oczywiście trzeba się z nim porozumieć. Mogę to załatwić. Ponadto, z racji dochodzenia, też chcę przy tym być i też z nim to załatwię. Mam nadzieję, że panie nie mają obiekcji?
      - Nawet gdybyśmy miały, nic nam z tego nie przyjdzie - odparła Melania beztrosko. - Ale nie mamy. Ja w każdym razie nie mam.
      - Ja też nie - powiedziały równocześnie i wyjątkowo zgodnie Felicja i Sylwia.
      W tym momencie Bieżan przypomniał sobie, o co mu chodziło.
      - O której godzinie ten pogrzeb? - spytał Dorotki.
      - O jedenastej...
      - Gdzie...?! - rzuciła się Felicja. - Mówiłam, że jej nie chcę w naszym grobie...!
      - Rojków tak od razu nie znajdziesz i wszystko się przedłuży - zwróciła jej uwagę Melania.
      - Nie obchodzi mnie! Niech się przedłuża!
      - Wy chyba obie jesteście zupełnie głupie - powiedziała nagle Sylwia. - Marcinek, daj mi ten album, co tam leży, tam, pod fotelem. Ten z samego dołu.
      Dorotka pomyślała sobie, że klejnoty naprawdę mają w sobie magiczną moc. Gdyby nie ten naszyjnik, ciągnący oko ciotki, to ona byłaby przegoniona po album, a nie Marcinek, którego Sylwia zazwyczaj starała się nie używać, żeby mu przypadkiem nie płacić. Dzięki szmaragdom może spokojnie posiedzieć przy stole...
      Sylwia otworzyła album.
      - Proszę. Ślepe komendy. Patrzą i nie widzą. To Wandzi album, najstarszy. I macie tutaj grób Rojków, nawet napisy widać. Powązki. Obok jakichś Herbaczewskich. Aleję widać i kościół, każdy zgadnie, gdzie to jest.
      - Nie znam żadnych Herbaczewskich - powiedziała Felicja mechanicznie.
      - No to co? Leżą obok.
      - Co cię obchodzą Herbaczewscy? - zirytowała się Melania. - Pokaż! Daj to! No jasne, grobowiec z czarnego marmuru...
      Felicja odebrała jej album, który po chwili okrążył już cały stół. Zdjęć było dwa, jedno przedstawiało perspektywę cmentarza, drugie tablicę nagrobną w zbliżeniu. Personel, zatrudniony na Powązkach, mógł rozpoznać miejsce na pierwszy rzut oka i debata na tle natychmiastowej wizyty w zarządzie cmentarza od razu jęła rozkwitać.
      Na szczęście Dorotka przypomniała sobie, że zakład pogrzebowy działa całą dobę.
      - To zadzwoń! - rozkazała Felicja. - Ale już! Jak od rana zaczną szukać, do piątku znajdą. To jest wprawdzie widok sprzed wojny, ale tam się niewiele zmieniło.
      Zakład pogrzebowy w swojej reklamie nie kłamał, rzeczywiście pełnił całodobowy dyżur. Siedząca przy telefonie osoba nie mogła się jednakże oddalić i przyjechać po informacyjne zdjęcie, Jacek ofiarował się zatem podrzucić je tam w drodze do domu. Dumna z siebie Sylwia wydłubała obie odbitki z narożników, trocheje tylko gniotąc. Melania zażądała załatwienia sprawy bezzwłocznie, niech Dorotka jedzie z Jackiem, zawiezie te cmentarne podobizny i potem mogą tu wrócić, będzie przynajmniej wiadomo, co ten ktoś w zakładzie pogrzebowym na to powiedział. Jacek z Dorotką bez słowa protestu podnieśli się od stołu i ruszyli ku drzwiom.
      - Ale szmaragdy zostaw! - wrzasnęła za nimi Sylwia. Dorotka zawróciła, wciąż bez słowa, zdjęła ozdobę z szyi i położyła przy talerzu ciotki. Po czym, dość gorliwie, opuściła dom.
      Felicja uspokoiła się wreszcie i pozwoliła Bieżanowi na zadanie kilku pytań.
      - Korzystając z nieobecności pani Dorotki, chciałem spytać o jej ojca. Kiedy panie straciły go z oczu?
      - Od razu - mruknęła Melania.
      - Po pogrzebie - odparła Sylwia.
      - Nic podobnego - zaprzeczyła Felicja. - Raz był.
      - Gdzie był?
      - Tutaj. Przyniósł rzeczy Krystyny. Rozmawiał z naszą matką.
      - I co?
      - Nie wiem. Nic. Moich sióstr nie było w domu. Ja byłam, ale nie podsłuchiwałam.
      - A, zaraz...! - przypomniała sobie nagle Melania. - To wtedy, to znaczy zaraz potem, mama mówiła, jeden jedyny raz, że właściwie nie dziwi się swojej córce. Jak już złapała chłopaka, to przynajmniej do rzeczy.
      - Za to jemu się dziwi, co w Krystynie widział - uzupełniła Sylwia. - Ale zdaje się, że jemu było wszystko jedno, byle baba, to proszę bardzo. A Krystyna mu gotowała.
      - Płacił alimenty?
      - Nie. Umowę mieli taką, on uzna dziecko i da mu nazwisko, a za to Krystyna nigdy nie zażąda alimentów i nie będzie mu zawracała głowy.
      - O ile wiem, zaraz po jej pogrzebie się ożenił - wtrąciła znów Melania. - To są takie plotki od życzliwych znajomych, a nie informacje bezpośrednie. Możliwe, że ożenił się nawet wcześniej...
      - Myśmy go w ogóle nie widywały, bo Krystyna nie lubiła go pokazywać i trzymała z daleka - wyjaśniła Sylwia.  - ...a potem wyjechał - ciągnęła Melania. - Podobno na zawsze i nie zamierzał wrócić.
      - Jak widać, rzeczywiście wyjechał, skoro stoi na zdjęciu obok Wandzi - zauważyła Felicja. - Dla nas przepadł. Żadnego pożytku z niego nie było. Zaraz. Czy nie dzwonił Wojciechowski? Co mówił? Dostał zdjęcie?
      Bieżan bez oporu powtórzył rozmowę z Wojciechowskim, bo i tak mogły się z nim same skontaktować i wszystkiego dowiedzieć. Informacji o Pawlakowskim wciąż miał za mało, że dziwkarz, to już rozumiał, intrygowało go jednakże coś innego. Przed nosem wciąż leżały mu albumy, bo Sylwia lubiła je przeglądać i pogoniła Marcinka po następne, teraz już domowe, w tych albumach znajdowały się zdjęcia Krystyny, matki Dorotki, i Bieżan widział przed sobą nie żadną maszkarę, tylko bardzo piękną kobietę. Jakim cudem tak piękna kobieta mogła nie mieć powodzenia i do czterdziestego roku życia trwać w staropanieństwie?
      Nie wytrzymał, spytał o to wprost. Trzy siostry popatrzyły na siebie wzajemnie.
      - Ona była drętwa - powiedziała Melania. - Beznadziejnie.
      - Sztywna - przyświadczyła Felicja. - Nie miała wdzięku. Wszystko traktowała tak śmiertelnie poważnie, że można było przy niej umrzeć z nudów.
       - I pedantka - dołożyła Sylwia. - Nawet kartofle na obiad chciała mieć jednakowej wielkości.
      - Ale gotować umiała!
      - To tak. Za to chciała wszystkim rządzić. I masła nie pozwalała dać na stół, dopóki go nie wyrobiła w różyczki!
      - A potem nagle dostała szału na tle Andrzejka i zasady poszły w kąt. Wyniosła się do niego, możliwe, że się trochę zmieniła, ale i tak by z nią nie wytrzymał...
      Bieżan zaczął trochę rozumieć. Zarówno Marcinek, jak i Robert Górski przy całej tej rozmowie milczeli kamiennie, Marcinek nieprzerwanie jadł, a Robert obserwował go z uwagą. Ciekaw był, ile z tego Marcinek powtórzy swojej siostrze, o ile nie znajdzie innego rozmówcy. Zamierzał utrudnić mu nieco rozpowszechnianie plotek.
      Dorotka z Jackiem wrócili. Zakład pogrzebowy obiecał odnalezienie i wykorzystanie grobu Rojków, dokumenty pani Parker pozwalały żywić wielkie nadzieje. Sylwia wdała się w planowanie menu na piątkową stypę. Bieżan i Robert pożegnali się wreszcie, co wcale nie oznaczało, iż oderwą się definitywnie od towarzystwa i udadzą do domu...
      
      * * *
      Notariusz nie zgłosił żadnych obiekcji.
      - Propozycja państwa jest w pełni zgodna z życzeniami testatorki - rzekł do Bieżana przez telefon. - Od razu panu powiem, że zostałem także wyznaczony wykonawcą testamentu i mam go odczytać w gronie rodziny. Zatem w domu pań Wójcickich.
      - Czy są jakieś zastrzeżenia co do obecności osób obcych?
      - W zasadzie nie. Rozumiem, że pan chce być przy tym?
      - Tak. Z asystentem.
      - Nie widzę przeszkód. W obecnej sytuacji jest to może nawet wskazane...
      Termin pogrzebu pani Parker utrzymał się w mocy, zakład pogrzebowy w ramach usługi ekspresowej zdołał załatwić sprawę grobu, zaniedbanego wprawdzie mocno, ale wciąż opłacanego i nadającego się do użytku. Rojkówna z domu, bezpośrednia potomkini spoczywających w nim zwłok, miała pełne prawo leżeć w gronie przodków.
      O Pawlakowskim nadeszła z ewidencji nowa informacja. Ożenił się mianowicie przed dwoma tygodniami z niejaką Weroniką Szydlińską, biorąc cichy ślub cywilny.
      - Weronika - powiedział w zadumie Robert. - Czy to nie ta ze Stanów, o której gadał Wojciechowski? Mieszka pewno u niej, jeszcze nie przemeldowany, nic dziwnego, że chwilowo nie możemy go znaleźć. Ona gdzie...? Na Filtrowej...
      Na Filtrowej okazało się, że owszem, pani Weronika tu mieszka, wynajmuje pokój, ale akurat jej nie ma, ponieważ opiekuje się mieszkaniem jakiejś swojej kuzynki i tam się właśnie przeniosła. No, możliwe, że już dość dawno się przeniosła, ten czas tak leci, że trudno się połapać. Nie, żaden mężczyzna z nią nie mieszkał, nawet prawie z wizytą nikt nie przychodził...
      - A ta kuzynka to takie stare, chorowite próchno - rzekła udzielająca informacji właścicielka lokalu, dama na oko stuletnia, ale pełna wigoru. - Ona teraz wyjechana, po sanatoriach się wyleguje i mieszkanie pustką stoi. Znaczy, stało. Lepiej niech Weronika nie popuści, bo może odziedziczy, chociaż takie kwękające to żyją, jakby sumienia nie miały. Już z dziesięć lat tak kwęka.
      Nazwiska kwękającej kuzynki ani jej adresu dama, rzecz jasna, nie znała. Obiecała spytać o nie, kiedy Weronika przyjdzie po korespondencję, bo czasem przychodzi. Robert Górski nie nalegał na to zbytnio. Miał nadzieję dowiedzieć się wcześniej własnymi siłami.
      Wysłany na Legię wywiadowca przyniósł informację od niejakiego Władysława Klinika, młodego zapaśnika, rokującego duże nadzieje. Władek mianowicie twierdził, że owszem, złapał dziewczynę w ostatniej chwili, jak leciała na tory, ale za popchnięcie głowy nie da. Uważa je za bardzo możliwe, bo między jezdnią a szynami tramwajowymi zrobił się wściekły tłok, akurat wszystko jechało i ludzie się nieziemsko przepychali, każdy każdemu mógł dać dubla. Pewno i jej dali. W każdym razie wydarzenie nastąpiło i on, ówże Władek, bardzo się dziwi, że dziewczyna nie przyszła go tu szukać.
      Hania Wystrzyk została złapana dopiero wieczorem, kiedy po całym dniu pracy wróciła do domu. Wizytę złożyli jej obaj razem, Bieżanowi bowiem wydawała się ważna. Ona jedna z osób postronnych mogła znać dokładnie treść testamentu pani Parker i powtórzyć ją, komu zechciała, nawet w pół godziny później. Mogła zapomnieć o tym albo nie chcieć się przyznać. Nie wiedział, co wywrze na nią większy wpływ, jego własna dobroduszność czy młodzieńczy urok Roberta, wolał zatem mieć pod rękę oba elementy.
      Pani Wystrzyk była nieduża, dość chuda, żylasta i robiła wrażenie osoby rozsądnej życiowo. Bieżana i Roberta wpuściła do swojego mieszkania dopiero po uprzednim porządnym obejrzeniu ich legitymacji.
      - Kraść u mnie nie ma co i tylko głupi by się na mnie połaszczył, ale czy to wiadomo - rzekła wyjaśniająco. - Bandzior też się może pomylić i pójdzie nie do tego co trzeba. Panowie do mnie po co? Herbaty panom dać?
      - Nie, dziękujemy - odparł żywo Bieżan, mimo iż herbata mogła wprowadzić nastrój towarzyski. Ale pani Wystrzyk wydawała się nieco zmęczona, a napój dla siebie miała już na stole. Zapewne zamierzała zjeść kolację. - Myśmy pani przeszkodzili, pani po pracy, pewno pani głodna? Może poczekamy...?
      - E tam. Nie warto. Tak bym zaraz nie jadła, bo ja to jak koń. Umęczony żreć nie może, najpierw musi odpocząć i ja też. Herbaty się tylko na początek napiję, a panowie jak nie chcą, to nie. To o co chodzi?
      Bieżan za nic w świecie nie chciał jej spłoszyć ani zdenerwować, żeby mu się przypadkiem nie zacięła w milczeniu albo w jakichś łgarstwach.
      - Bardzo możliwe, że jest pani dla nas cennym świadkiem - zaczął ostrożnie.
      - A ja co widziałam? - przerwała Hania Wystrzyk nieufnie. - Ostatnimi czasy mnie się wydaje, że jakoś nic.
      - Nie. Nie widoki mamy na myśli. Rzecz w tym, że pani bywa u notariusza na Wilczej...
      - A to zabronione? - nastroszyła się Hania.
      - Nie, co znowu! Że też każdy zaraz myśli, że tylko o zabronione rzeczy pytamy! Przeciwnie, ja osobiście na przykład bardzo się cieszę, że pani bywa u notariusza, bo może mi to w mojej pracy pomoże. Była tam pani w zeszły piątek.
      Hania rzuciła okiem na kalendarz, przyczepiony do ściany.
      - No byłam... Ale nic się nie działo.
      - Działo się. Inni klienci też tam byli. O tych innych klientów właśnie chciałem panią zapytać. Pamięta ich pani?
      Hania Wystrzyk zadumała się smętnie nad swoją szklanką herbaty. - Tak całkiem, to nie bardzo. Jedno tylko, jakaś rozumna osoba tam była, testament spisywała. Nie to, co moja ciotka. I jeszcze ktoś tam, ale nie zwracałam uwagi, bo sobie myślałam, że niektórzy to mają szczęście...
      - Właśnie, ta osoba od testamentu... - przerwał jej żywo Bieżan.
      - ...jakby co, żadnego kłopotu - ciągnęła z rozgoryczeniem Hania, nie zważając na niego. - Wszystko porządnie rozdzielała, co komu, na piśmie, i już nikt tam się szarpał nie będzie, a ja z rodzoną siostrą muszę wojować i jeszcze z cioteczną, a do tego z kuzynem, żaden krewny, ledwo powinowaty, co on ma do tego spadku, a włazi jak pluskwa.
      I nic bym całkiem nie miała, chociaż połowa mi się należy, żeby nie ten notariusz. Tak zrobił, że jeszcze nie rozdrapali, a Ja, on tak mówi, swoje dostanę i moja siostra też widzi, że się przyjdzie uczciwie dzielić. Łaska boska, że do niego trafiłam!
      - I przy okazji przekonała się pani, jak porządni ludzie załatwiają testamentowe sprawy...
      - A pan myśli, że moja ciotka, to co? Lafirynda jakaś? Też porządna, tylko głupia, świeć Panie nad jej duszą...
      - Przezorni ludzie, chciałem powiedzieć. Musiało to panią zainteresować. I zdenerwować może nawet.
      - Pewnie, że mnie zdenerwowało. Tak słuchałam, bo piszczała na całe ichnie biuro, a cały czas myślałam o ciotce. Gadać, gadała, ale żeby na piśmie, to nie! Tamta babka, bo 0 wnuczce była jakaś mowa, więc tak myślę, że babka, więcej rozumu miała...
      - Mówiła pani o tym komuś?
      - O czym?
      - O tym testamencie.
      - A bo to kogo obchodzi, pan myśli? Nawet jak mówię, nikt nie słucha. Ludzie to sobki, proszę pana. Od samego początku tak mi się z ust wyrywało, człowiek chciałby się trochę poskarżyć, z żalu, z krzywdy, albo poradzić, a gdzie tam...! Jakby głuche.
      - Co pani powie? Nikt się nawet nie zainteresował?
      - A nie, tego nie mówię. Tego notariusza mi naraili, znaczy jedna pani, bo ja u różnych sprzątam. I ona jedna tylko czasem pyta, sama z siebie, jak mi sprawa idzie. A tak to nikt, chociaż owszem, jeszcze i druga, ale ona mi źle życzy. Powiada, że jak się wzbogacę na spadku, to przestanę sprzątać i ona już się martwi. Wielkie mi bogactwo, pół parceli i pół chałupy... Wcale nie przestanę, bo bym nie miała co robić, a sił mi jeszcze starcza. Ja lubię sprzątać.
      Z całej siły Bieżan starał się zwekslować zwierzenia na właściwy tor.
      - O tej rozumnej babce, która robiła testament na korzyść wnuczki, też chyba pani mówiła, bo to się musi kojarzyć...?
      Hania Wystrzyk łypnęła na niego bystrym okiem.
      - A co, miałam nie mówić? A w ogóle niech pan sobie nie myśli, że ja zawsze tyle gadam co teraz, jak sprzątam, to sprzątam. I bywa, że w pustych domach, nikogo nie ma, bo się znamy i samą mnie zostawiają. Przy gadaniu to żadna robota. A teraz odpoczywam i powiem panu, że nawet mi przyjemnie pogadać. Pan to chociaż słucha, ja widzę. Do więzienia za to nie pójdę, bo wszystko jest uczciwie.
      - Co do tego, nie ma wątpliwości - zapewnił ją Bieżan. - Mamy to sprawdzone. I nikt do pani najmniejszych pretensji mieć nie może. Zrozumiałem, że na życie towarzyskie nie ma pani czasu i te parę słów mogła pani powiedzieć tam, gdzie pani pracuje. Może mi pani wymienić te swoje miejsca pracy?
      - Móc mogę, ale nie chcę - odparła Hania stanowczo.
      - Dlaczego? - zdumiał się Bieżan zupełnie szczerze.
      - Pan mnie ma za głupią? Zapisze pan w jakich papierach, dojdzie do urzędu skarbowego i jeszcze mi każą podatek zapłacić. A może ja pracuję tylko dla przyjemności i co to kogo obchodzi?
      - Nie zapiszę - obiecał Bieżan uroczyście. - Ja też nie lubię urzędu skarbowego. Nie znam takiego, co lubi. Niech pani wszystkich nie wymienia, jak pani nie chce, tylko te, gdzie pani mogła coś powiedzieć o tej babce z testamentem. Bo już wiem, na przykład, że są takie osoby, u których pani pracuje, a na oczy ich pani przez ten czas nie widziała...
      - A pewnie.
      - A to przecież nie tak długo, tydzień mija zaledwie...
      Hania Wystrzyk rozważyła sprawę. Z Bieżanem rzeczywiście rozmawiało jej się doskonale, wcale nie urzędowo, miała chociaż do kogo gębę otworzyć, obok siedział miły i grzeczny chłopiec, który uśmiechał się życzliwie i, aczkolwiek znała świat, to jednak tutaj wrogości żadnej nie czuła. Co jej szkodziło spędzić u siebie przyjemny wieczór...?
      - Tyle mogę, chociaż nie wiem po co. Do siostry mówiłam, jak u niej nocowałam, niech i ona zobaczy, jaki ludzie rozum mają. I do tej pani, co mnie na tego notariusza namówiła...
      Robert do pogawędki się nie wtrącał, ale słuchał jej pilnie, wyliczając sobie czas. Jeśli informacja o podpisaniu testamentu miała spowodować śmiertelne zejście testatorki, a to śmiertelne zejście nastąpiło tego samego dnia, zaledwie w parę godzin później, jeśli jedno z drugim miało ścisły związek, zabójca musiał uzyskać swoją wiedzę natychmiast. Błyskawicznie. Chyba że chciał właśnie nie dopuścić do podpisania testamentu, ale tu wchodziłaby w grę nie istniejąca rodzina, to tam jakieś dziecko dziecka... Tego jeszcze porządnie nie rozpatrywali. Poza tym spóźniłby się, zatem wiedzą posiadałby mętną. W pierwszym wypadku natomiast w grę wchodzą tylko osoby, z którymi pani Wystrzyk rozmawiała w piątek, po wyjściu od notariusza. Z siostrą, zdaje się, wczoraj, więc siostra do bani...
      Z niecierpliwością czekał, kiedy Bieżan uwzględni te komplikacje czasowe. Nie wątpił, że też już na to wpadł i doskonale rozumiał, że stosuje delikatny podstęp. Nie chce eksponować tej naprawdę interesującej osoby, żeby pani Wystrzyk nie poleciała do niej już nazajutrz o poranku...
      Bieżan, zapewne telepatycznie, wyczuł jego niecierpliwość. Westchnął ciężko.
      - W ten piątek musiała pani być nieźle przejęta. Poszła pani potem do pracy?
      - Pewnie, że poszłam, bo jak raz szłam do tej pani, co mnie na notariusza namówiła i zawsze słuchała, jak o sprawie mówiłam, bo też jakąś taką miała. Ciekawiło ją, jak się ta moja załatwi, więc nawet chciałam jej powiedzieć, bo mnie termin wyznaczyli. Zawsze pytała jak człowiek...
      - A która to pani?
      - Pani Weronika, na Czarnomorskiej dwadzieścia siedem mieszka, piąte piętro, mieszkania osiemnaście...
      - Na Czarnomorskiej! To ona też jest naszym świadkiem. Jak się nazywa?
      - A, jakoś tak, zaraz, a, Wąsiak. Od wąsów, z tabliczki pamiętani, chociaż ją zdjęli, jak malowali drzwi, a potem nie założono, bo gdzieś zginęła. Ale pocztę widziałam, rachunki. Co to za różnica, jak się nazywa, grunt, że człowiekowi użyczliwa i taka przyjacielska. Jej opowiedziałam, jak tam było...
      - Mam nadzieję, że o tej rozumnej babci też?
      - Pewnie, bo ją nawet zaciekawiło.
      - A pamiętała pani, co ta babcia komu zapisywała?
      - Ja, proszę pana, sklerozy jeszcze nie mam. Połowę dla wnuczki, a resztę innym krewniaczkom, ale jak porządnie wyznaczała! Pani Weronika też ją pochwaliła.
      - A u tej pani Wąsiak ktoś może był...?
      - Nikogo nie było, mąż to tam późno wraca. Tylko ona i ja. Jakby kto był, tobym pewnie nic nie gadała...
      - No to przynajmniej całe zdenerwowanie mogła pani z siebie wyrzucić. To zawsze dobrze robi, człowiek się potem lepiej czuje. Pani też się chyba lepiej poczuła?
      - A pewnie, ale jeszcze mnie korciło, takie resztki. Aż nie wytrzymałam i u pani Korcińskiej też o tym mówiłam, bo potem byłam u pani Korcińskiej na Puławskiej, to po drodze, śmieszna rzecz, ona też Weronika, ale jej tylko zakupy doniosłam, bo taką mamy umowę. I trochę w kuchni sprzątnęłam, bo ona jednej szklanki po sobie nie umyje. Tak po drodze do niej wpadam. Ją też ciekawiło, ale głównie ta babcia, wielki majątek zapisywała i pani Korcińska wyliczała nawet, ile to wypadnie na nasze pieniądze. Tam to nawet była jej córka, słuchała i wzdychała, dlaczego jej kto czegoś takiego nie zapisze, mówiła. Powiem panu, że śmiały się i nawet mnie rozweseliły.
      - A potem...?
      - Potem to do domu wróciłam, bo się późno zrobiło, prawie ósma.
      - Pani jest po prostu nadzwyczajna - pochwalił Bieżan, wysiliwszy się na wielki zachwyt. - Nie ma pani pojęcia, jak mi pani pomogła. Adres pani Korcińskiej jeszcze mi potrzebny. Puławska ile?
      - Trzydzieści siedem. Zaraz, ale właściwie o co to chodzi? - zreflektowała się nagle Hania Wystrzyk. - To są same porządne osoby...
      - Ja pani powiem - wtrącił się nagle Robert Górski, który, śledząc rozmowę z boku, lepiej niż Bieżan wyczuł atmosferę. - Niech pani sama pomyśli, kto ma powiedzieć prawdę o przestępstwie, jak nie porządni ludzie? To są właśnie świadkowie, szukamy świadków, daj nam Boże porządnych ludzi. Złodziei, bandziorów, włamywaczy, różnych takich, co napadają, trzeba wyłapać, nie? Bez świadków przestępstwa ciemna mogiła. Te panie ich widziały, chociaż same 0 tym nie wiedzą, bo taki napadu dokona i grzecznie po ulicy idzie, niby nic i co mu kto zrobi? To jak go mamy złapać? Tylko przez świadków!
      Osobliwe zwierzenie do Hani przemówiło. W skupieniu 1 z detalami, z własnej woli, opisała jeszcze raz cały piątek, podała adresy pań, przypomniała sobie nawet, że córka pani Korcińskiej ma na imię Monika. Obiecała na razie nikomu nic nie mówić. Pożegnała Edzia i Roberta wyraźnie usatysfakcjonowana.
      - Rany boskie, wariactwa dostanę - wyznał w przygnębieniu Bieżan, wyszedłszy na ulicę. - Ile tych Weronik, do cholery? To takie popularne imię?
      - Ale jeden adres się zgadza - odparł przejęty Robert. -Ten koło siostry Marcinka, jak jej tem, Pruchniakowa. Tylko nazwisko nie pasuje, co za jakaś Wąsiak, do pioruna, Pruchniakowa mówiła, że Bańkowicz...
      - Nowy mąż Wąsiak... Nie, też mi nie gra, tabliczka była dawno.
      - Wyszła za Wąsiaka i u niego zamieszkała...
      - Możliwe. Co ci ludzie wyprawiają z mieszkaniami i meldunkami, to wszelkie pojęcie przechodzi. Ale na dobrą sprawę zostają nam dwie możliwości.
      - I dwie Weroniki... Zaraz, jeśli ta ma dorosłą córkę, nie może być młoda...
      - Puknij się - zirytował się Bieżan. - Dorosła córka ma, dajmy na to, dwadzieścia lat. Mamusia urodziła ją w wieku lat osiemnastu, to ile ma teraz? Trzydzieści osiem. I tobie wydaje się stara? Człowieku, to jest sam kwiat! A sześć lat temu, kiedy podrywała Pawlakowskiego w Stanach, załóżmy, że to ona, ile miała? Trzydzieści dwa. Ty uważasz, że to wiek?!
      Robert przypomniał sobie, że jedna z najpiękniejszych kobiet, jakie w życiu spotkał, zatrzymana na szosie, kiedy jeszcze tkwił w drogówce, wydała mu się młodziutką dzieweczką, a wedle dowodu i prawa jazdy miała czterdzieści jeden lat, i zamknął gębę na ten temat. Bieżan dalej snuł rozważania.
      - Dwie Weroniki dowiedziały się w sprzyjającej chwili o testamencie denatki, a trzecia Weronika plątała się po Stanach koło Pawlakowskiego. Trzeba je przynajmniej obejrzeć. Co do jednej, wiemy chociaż, jak się nazywa, jedziemy do tej Korcińskiej, blisko mamy. Na dobrą sprawę należałoby od razu zrobić u nich przeszukanie, tak na wszelki wypadek. Obejrzeć rękawiczki...
      - Miały czas powyrzucać.
      - Miały, ale może im nie przyszło do głowy. Tylko jeden problem. Po cholerę któraś z nich mogłaby zabijać starszą panią? Co by im z tego przyszło?
      - Niewykluczone, że teraz ktoś próbuje zabić Dorotkę -przypomniał ostrożnie Robert.
      - Owszem. W takim wypadku skorzystałby Pawlakowski, który nam nigdzie nie wychodzi. Weronika do Pawlakowskiego poniekąd pasuje. Dobra, łapiemy te Weroniki, byle szybko...
      Z wszystkich Weronik udało im się złapać jedną, panią Korcińską. Siedziała spokojnie w domu i układała pasjansa, wiosen liczyła sobie około pięćdziesięciu, ale wyglądała na nieco mniej, Bieżana z Robertem wpuściła po dłuższych pertraktacjach przez łańcuch, po czym, nieco zdziwiona i wcale nie przestraszona, przyznała się prawie do wszystkiego. Owszem, pani Wystrzyk u niej sprząta, istna perła, owszem, opowiadała parę dni temu, możliwe, że w piątek... tak, w piątek, bo przed sobotą i niedzielą... o jakiejś przeraźliwie bogatej staruszce i o swojej sprawie spadkowej, owszem, jej córka przy tym była, też słuchała z zaciekawieniem, bo do potężnych spadków jeszcze nie przywykliśmy, ciekawe, ile też wynosi podatek... Owszem, napomykała o tym u siebie w pracy, ale skromnie, bo jej praca pogawędkom nie sprzyja, tkwi w informacji na dworcu Centralnym, a tam ogon klientów stoi, ci ludzie chyba czytać nie umieją. Owszem, córka dorosła, ma dwadzieścia osiem lat...
      Wyparła się natomiast stanowczo Stanów Zjednoczonych, a także Kanady. W życiu nie była po drugiej stronie Atlantyku i nie będzie, bo się panicznie boi latać samolotem. Żadnego Pawlakowskiego nie zna i nie znała, o Wójcickich nie słyszała i w ogóle o co tu chodzi?
      - To nie ona - ośmielił się zawyrokować Robert po wyjściu od pani Korcińskiej. - Nawet bym jej rękawiczek nie szukał. Nie pasuje.
      Bieżan zgodził się z nim połowicznie.
      - Co do tej Parker owszem. Ale może jeszcze być tak, że, mimo wszystko, to te harpie ją wykończyły wspólnymi siłami, potem dowiedział się o tym Pawlakowski, ojciec spadkobierczyni, i ujrzał szansę dla siebie. Teraz czai się na Dorotkę...
      - Własną córkę? - zgorszył się Robert niedowierzająco., - Gorszych rzeczy nie widziałeś? Tej córki tak jakby nie miał, dużo go ona obchodzi. Niech ja go znajdę...
      Druga Weronika, ta jakaś Bańkowicz-Wąsiak, okazała się nadal niedostępna, drzwi naprzeciwko siostry Marcinka uparcie pozostawały zamknięte i na dzwonki nikt nie odpowiadał. Zrobił się. późny wieczór, Bieżan zatem na dzisiaj dał spokój.
      Nazajutrz zaś nadszedł pogrzebowy piątek.
      
      * * *
      W oczach wywiadowcy, zdobytego przez Bieżana chwilowo i z wielkim trudem i przeznaczonego do pilnowania Dorotki, w biały dzień o poranku jakiś samochód spróbował ją przejechać. Dorotka najzwyczajniej w świecie poszła do sklepu, wysłana tam przez Sylwię, i kiedy wkraczała na chodnik po przejściu jezdni, potężny, rozpędzony mercedes zawinął za nią tak, że cudem uniknęła śmierci. Właściwie wyłącznie dzięki temu, że zamiast uczynić krok ku przodowi, cofnęła się gwałtownie, a uczyniła to na widok ogromnej kałuży. Zamyślona, nie zwróciła na nią wcześniej uwagi, lazła prosto w rozlewisko, dostrzegła je nagle i poczuła się zmuszona obejść je dookoła. Spostrzeżenie, postanowienie i czyn nastąpiły równocześnie, odskoczyła do tyłu i mercedes, tryskając fontanną błota, zaledwie się o nią otarł.
      Wywiadowca zareagował prawidłowo, w pięć minut później mercedesa złapano. Stał sobie spokojnie przed sklepem na Gołkowskiej, silnik miał jeszcze gorący, ale kierowcy w nim brakowało. Kluczyki za to tkwiły w stacyjce. Świadków parkowania przed sklepem i wysiadania kierowcy z samochodu nie było, bo w sklepie i wokół niego panował duży ruch i nikt na takie głupstwa nie zwracał uwagi. Odnaleziony natychmiast prawy właściciel pojazdu od ósmej rano siedział we własnym biurze przy Bartyckiej i nie miał najmniejszego pojęcia o tym, że jego wóz znikł z parkingu. Komunikat o kradzieży powitał nerwowym niepokojem, a wieść o odzyskaniu przyjął z wielką ulgą. Zgodził się natychmiast, żeby policja sobie ten samochód pooglądała i zwróciła mu z drobnym opóźnieniem, bo i tak, w obliczu zajęć zawodowych, nie mógł się stąd ruszyć. Przyznał natomiast, po chwili wahania i z wyraźną skruchą, że owszem, mógł tak idiotycznie zostawić kluczyki, bo przyjechał do pracy spóźniony, klient już czekał, wyskoczył i rzucił się do biura jak szaleniec, ale przecież to ich parking, przed barakiem, no, niby owszem, ruchliwy jak cholera, wszyscy się tu miotają, ale dotychczas żadnych kradzieży nie było...
      Mimo iż kradzież samochodu to żadne dziwo i nikt nią sobie głowy zbytnio nie zawraca, Bieżan zdołał spowodować badania laboratoryjne. Mercedesa odstawiono do najbliższego komisariatu, wioząc go na wózku, bo Bieżan strasznym krzykiem przez telefon zabronił komukolwiek wsiadać do środka, kluczyki w stacyjce dyndały się całą drogę, Adaś z laboratorium zaś zrobił to dla kumpla i przyjechał osobiście. Po dwóch godzinach pojazd z wielką grzecznością podstawiono właścicielowi, którego podświadomość zdecydowanie polepszyła swój stosunek do policji.
      Zachlapana kałużą Dorotka, niepewna, czy istotnie uniknęła kolejnego zamachu na siebie, czy też był to zwykły przypadek, przepełniona była głównie zadowoleniem. O mało co nie poszła do tego sklepu w eleganckim pogrzebowym stroju, całe szczęście, że, poganiana przez Sylwię, w pośpiechu chwyciła starą fufajkę i gumiaki, którym większa czy mniejsza ilość błota nie robiła wielkiej różnicy. Nie wdając się w roztkliwianie nad wydarzeniem, dokonała zakupów i wróciła do domu. Po czym posłusznie spełniła następne polecenia Sylwii, żądającej stanowczo, żeby spadkobierczyni szła za trumną na czarno.
      Przybywając o drugiej po południu na stypę, Bieżan miał już z laboratorium wyniki badań wnętrza mercedesa.
      - No to jesteśmy w domu - mówił z wielkim zadowoleniem do Roberta, kiedy jechali razem na Jodłową. - Złoty chłopak ten Kazio, że się zgodził popracować po nocnym dyżurze. Teraz już nam dadzą dla niej opiekunów...
      Sam prowadził, żeby Robert mógł po drodze przejrzeć papiery i zdjęcia, uzyskane w ostatniej chwili. Robert kiwał głową i również promieniał.
      - Rękawiczki te same, jak byk. Znaczy, nie wyrzucił.
      Rany boskie, żeby tylko ich dopaść! Póki ma. Bo na przykład, ja bym rękawiczki pożyczał od byle kogo znajomego, kradłbym mu nawet i potem podrzucał, i u mnie mógłbyś szukać do uśmiechniętej śmierci.
      - Wypluj te słowa - poprosił Bieżan i podjechał pod dom, nie zdążywszy powiadomić podwładnego o dalszych posunięciach.
      Notariusz podjechał w pięć minut po nich.
      W zasadzie całą wizytę zamierzał potraktować urzędowo i dlatego zgodził się na nią w godzinach pracy. Utrzymałby się zapewne w ramach obowiązków służbowych, gdyby go nie skusiło, bo kolejno zawierane znajomości, pośrednia z Wojciechowskim, bezpośrednie z Dorotką, z Felicją, z testatorką, następnie z Bieżanem, stwarzały atmosferę dość niezwykłą i raczej nietypową. Notariusz też człowiek, zaciekawiła go ta rodzina, chciał się jej przyjrzeć osobiście, obecność policji na stypie dodawała sprawie pikanterii. Uległ gwałtownym zaproszeniom Sylwii i zasiadł do stołu.
      - Wandzię podobno ktoś zabił - powiedziała Felicja w trakcie posiłku. - Ciekawe, czy zabójca był na pogrzebie. Mam nadzieję, że robił pan zdjęcia żałobników?
      - Jeśli to któraś z nas, był z pewnością - zauważyła Melania sarkastycznie.
      - Chyba że ty - zirytowała się Sylwia. - Bo ja nie.
      - Podobno z trupa krew cieknie, jak się morderca zbliża - podsunął wysoce taktownie Marcinek.
      - Nic z trumny Wandzi nie ciekło - ucięła ostro Felicja.
      - Kretyńskie przesądy!
      - Jakiż to apetyczny temat! - pochwaliła Melania. - Doskonały przy jedzeniu. Omówimy jeszcze sposoby pozbywania się strzygi?
      - Naprawdę myślisz, że Wandzia wróci jako strzyga...?
      - Państwo pozwolą? - spytał Jacek i nalał do kieliszków czystej wódki, obecnej na stole z racji śledzia. Tak Felicja, jak i Sylwia były zdania, że do śledzia można i należy pić wyłącznie czystą wódkę. Zapewne miały trochę racji.
      - Ja jestem samochodem - powiedział słabo notariusz.
      - Wszyscy jesteśmy samochodami - pocieszył go natychmiast Paweł Drążkiewicz. - W razie czego wezwie się taksówki. A tak niezwykłą imprezę należy jakoś uczcić, chociaż może dla pana to nic niezwykłego?
      - Zapewniam pana, że taka forma odczytania testamentu przytrafia mi się pierwszy raz w życiu...
      - Wobec tego powinien pan wykorzystać okazję - poradziła natychmiast Melania.
      Robert, siedzący obok Dorotki, dyplomatycznie nagabywał ją o poranne wydarzenie. Na jej zdziwione pytanie, skąd o nim wie, zełgał, że przypadkiem złapano pijanego kierowcę. Jacek miał niezły słuch, wtrącił się do rozmowy, z Robertem wymieniając pełne troski spojrzenia. Felicja i Melania uczepiły się nagle Sylwii, pytając, czy Wandzia przypadkiem nie straszy w swoim pokoju.
      - Straszy - odparła Sylwia - ale ja się nie boję. Nie zrobiłam jej nic złego, a tę cholerną cebulę kroiłam tak, jak mi kazała.
      - Jak straszy? - zaciekawił się Marcinek.
      - Widmo się pokazuje i wyje - podsunęła Melania.
      - Nic podobnego. Łomocze drzwiami. Nie może walić kijem, skoro pan kapitan go zabrał, więc wali drzwiami.
      - Jakimi drzwiami? - spytała Felicja podejrzliwie.
      - Tymi od balkoniku.
      - Sen masz jak siedmiu braci śpiących, to skąd wiesz, że wali drzwiami?
      - Mogłam się obudzić, nie? Albo wiatr walił, albo Wandzia, ale nie chciało mi się wstawać i sprawdzać...
      - Czy panie używają może jakichś lekarstw? - zainteresował się nagle Bieżan.
      - Pan pyta prywatnie czy służbowo? - zainteresowała się wzajemnie Melania.
      - Tak ogólnie...
      - Chce pan może aspiryny? - spytała prawie równocześnie Felicja. - Albo coś na żołądek? Moja siostra ma zioła...
      - Chce pan ziółek? - ucieszyła się Sylwia.
      - No dobrze - wyznał Bieżan z zakłopotaniem. - Spytałem służbowo. Wyrwało mi się. Ale skoro już spytałem, to niech będzie. Używają panie?
      - Niekiedy i z umiarem - odpowiedziała mu Melania. -Nic takiego, co można łatwo przedawkować. Ale po każdej dolegliwości coś nam zostaje i jest w tym domu istna apteka. Sylwia pije ziółka na odchudzanie...
      - I nic jej to nie pomaga - wtrąciła Felicja złośliwie.
      - ...a moja starsza siostra parę miesięcy temu miała jakieś mazidło na alergię. Niejadalne raczej, do użytku zewnętrznego. Też zostało.
      - Melania bierze środki nasercowe, na arytmię - wytknęła Sylwia. - Obniżają ciśnienie.
      - Pan przypuszcza...? - zaczął notariusz z lekka zgrozą.
      - Ja przypuszczam, że powinny panie jednak zamykać dom - odparł Bieżan energicznie. - Wszystkie drzwi. W razie czego już lepiej wprawiać nową szybę. Zbyt duże pieniądze wchodzą w grę, żeby nie istniało żadne niebezpieczeństwo, kolejka do spadku może być długa, ale ma jakiś koniec. A panie powinny mieć jakiś rozum. Więcej nie powiem.
      - Nie musi pan - rzekła chłodno Melania. - Sugeruje pan, że Dorotka postara się nas wymordować? Dziedziczy po nas. Z tym że po wszystkich, bo kolejno dziedziczymy po sobie, jako siostry. Ale, jak na razie, tych czterdziestu rozbójników czatuje na nią, a nie na nas, więc co to ma znaczyć? Jest gdzieś dalsza rodzina, o której nie wiemy?
      Bieżan ogłuchł i zajął się drobiem w galarecie, który miał na talerzu. Sylwia bacznym wzrokiem obrzuciła stół i zerwała się z krzesła, uznawszy, że trzy kaczki z jabłkami już jej doszły w piecyku. Robert grzecznie i beznamiętnie jął cytować rozmaite przepisy spadkowe wedle kodeksu, Dorotka na milczące wezwanie ciotki przystąpiła do zmiany talerzy. Felicja wyśmiewała pogląd, jakoby ktokolwiek czyhał na którąkolwiek z nich, Paweł Drążkiewicz doradzał ostrożność, Jacek zajął się otwieraniem dwóch butelek wina. Marcinek wyrwał się z propozycją zabicia gwoździami tych drzwi balkonowych na górze. Notariusz wyraźnie czuł, jak włosy podnoszą mu się dęba na głowie.
      Do odczytania testamentu pozwolono mu przystąpić dopiero po deserze, nader dziwnym, złożonym z niezwykle zakalcowatego ciasta, lodów i bitej śmietany. Ciasto, musiał przyznać, acz budziło niepokój, to jednak miało świetny smak. Po nim wjechały na stół sery i szampan.
      - No, wreszcie - powiedziała z ulgą Sylwia.
      - Prosimy - zachęcił go Bieżan.
      Notariusz podniósł się i rozłożył dokument, przechowywany cały czas w teczce pod stołem. Robert Górski zmobilizował się maksymalnie, oka nie odrywając od Jacka. Marcinka zostawił Bieżanowi.
      - Ja, niżej podpisana, Wanda Parker, z domu Rójek, obywatelka amerykańska, legitymująca się paszportem numer i tak dalej - zaczął notariusz uroczyście - w pełni władz umysłowych i fizycznych, wszystko, co w chwili śmierci będę posiadała, przeznaczam następującym osobom...
      Czytając, nie miał najmniejszego pojęcia, iż panująca wokół stołu cisza jest zjawiskiem niezwykłym, bo trzem siostrom rzadko zdarzało się rezygnować z wyjawiania własnych poglądów i nie przerywać cudzego gadania. Melania z całej siły gryzła się w język, Felicja rozpatrywała w duchu możliwości władz fizycznych Wandzi, wlazłaby po drabinie czy nie? Sylwia niecierpliwie czekała na ostatnie słowa, precyzujące wysokość spadku, Dorotka zastanawiała się nad szansą zdobycia mieszkania, Marcinek pilnie słuchał, co też zyska Felicja. Jacek i Paweł słuchali ogólnie.
      - ...legaty w wysokości stu tysięcy dolarów, bez warunków i obciążeń, dla Marcina Jańczaka, zamieszkałego... oraz Jacka Wolińskiego, zamieszkałego...
      Robertowi omal oczy nie wyszły z głowy, tak się wpatrywał służbowo w Jacka. Widział na jego twarzy zwyczajne zainteresowanie i lekkie rozbawienie. Potem ten wyraz twarzy nagle się zmienił, przerodził się w niedowierzanie, osłupienie absolutne, zgrozę, zwykłe, śmiertelne zdumienie, znów w niedowierzanie i przy tej niewierze już pozostał. Nie widział, że Robert na niego patrzy, zatem było to szczere, Robert gotów był dać głowę, iż Jacek o zapisie nie miał najmniejszego pojęcia i został zaskoczony w szczytowym stopniu.
      Bieżan pilnie obserwował Marcinka. Zaciekawienie na jego twarzy było widoczne cały czas, nie drgnęło nawet po odczytaniu wieści o bogactwie, dopiero po chwili czarowne słowa zdołały do niego dotrzeć i oblicze Marcinka zaczęło się zmieniać. Najpierw zbaraniało, a zaraz potem rozpromieniło się blaskiem prawie nadziemskim. Zbaranienie Marcinek mógł symulować, ale promienność była zbyt potężna, żeby wyprodukować ją sztucznie we właściwej chwili, a przed tą właściwą chwilą ukryć, Bieżan zatem wywnioskował to samo co Robert. Marcinek o zapisie nie wiedział.
      Ogólna wysokość mienia chrzestnej babci przerosła oczekiwania spadkobierców i po odczytaniu testamentu przez długą chwilę panowała cisza. Przerwała ją wreszcie Melania głosem odrobinę zdławionym, bo właściwie aż do tej pory nie wierzyła w rozmiary spadku. Chciała koniecznie zaprezentować odporność na bogactwo.
      - To co się teraz robi? Mamy się od razu pokłócić czy padać sobie w ramiona?
      - Otworzyć drugiego szampana - zaproponował Paweł Drążkiewicz.
      - Bardzo dobra myśl - pochwaliła Felicja. - Leży w lodówce. Dorotka...
      Oszołomiona wymienioną sumą, niepewna, czy notariuszowi nie rozmnożyły się gdzieś jakieś zera, Dorotka automatycznie podniosła się z krzesła. Równie automatycznie Jacek przyjął po chwili butelkę z jej rąk i przystąpił do otwierania. Któreś z nich jednak musiało nią potrząsnąć, bo tym razem huknęło potężnie, korek strzelił i stłukł kinkiet na ścianie. Posypało się szkło z klosza, co od razu oczyściło atmosferę.
      - No, nareszcie - powiedziała z zadowoleniem Felicja. - Dawno to należało zrobić. Nie znosiłam tego ohydnego klosza... - A w dodatku był nadtłuczony od ściany - poparła ją Dorotka.
      - Najmocniej przepraszam - zaczął zakłopotany Jacek, ale nikt go nie słuchał. Paweł Drążkiewicz zręcznie podsuwał kieliszki, Sylwia zaatakowała notariusza.
      - I co teraz? Czy to już ważne? Prawomocne? Czy ja mogę dostać swoje pieniądze...?
      - A ja? - spytał żywiutko Marcinek.
      - ...I kiedy można je dostać? Jak? Gdzie one w ogóle są, te wszystkie pieniądze Wandzi? W banku czy u pana, czy gdzie...?
      - Ależ czytałem to przecież...
      - Z tego urzędowego gadania nic nie można zrozumieć. Skoro je dostałam, chcę mieć...
      - Może przeżyjesz bez nich jeszcze ze dwa dni? - spytała jadowicie Melania.
      - Dobrze ci mówić, bo masz swoje. Ja też chcę mieć swoje...
      - Nie wiem, co ona z nimi zrobi - rzekła Felicja, gestem wskazując Dorotkę. - Jakąś głupotę pewnie. Powinno się to przelać na nasze konto...
      - Znaczy twoje, co?
      - Powiedzmy, że moje. Nie zeżrę ich przecież i do grobu nie wezmę...
      - Może i nasze byś chciała...?
      Owszem, Felicja chciała. Gdzieś w głębi jestestwa błysnęła jej myśl, że całość majątku po Wandzi dałaby jej władzy mogłaby sama o wszystkim decydować, z pewnością trafniej niż te idiotki, które roztrwonią, ile tylko zdołają. Rządzić... Lubiła rządzić, nie lubiła tylko odpowiedzialności za te rządy. Miała dość rozumu, żeby swoje chęci i skłonności ukrywać, wyparła się ich i teraz.
      - Wypchaj się swoimi. Panny hrabianki trzeba pilnować, bo w głowie jej się przewróci, ona młoda, nie zauważyłaś tego?
      - I raczej głupia - dołożyła zimno Melania. Dorotka zdenerwowała się nagle, mimo iż do tych opinii o sobie przywykła, otworzyła usta, żeby coś powiedzieć, i zamknęła je bez słowa. Popatrzyła na notariusza pytająco.
      - Panie wybaczą - rzekł sucho notariusz. - Pani Pawlakowska jest pełnoletnia i żadnych praw nie można jej pozbawić. Dziedziczy prawomocnie. Jestem wykonawcą testamentu i z góry uprzedzam, że postąpię zgodnie z prawem i z życzeniami spadkobierczyni. Przy tej wysokości spadku na odrobinę lekkomyślności może sobie pozwolić.
      - Odrobinę...! - prychnęła ze wzgardą Felicja. Dorotka nie wytrzymała.
      - Naprawdę ciocia myśli, że uprę się kupić na własność Pałac Kultury...?
      - Nie byłaby to najgorsza inwestycja - wyrwało się Drążkiewiczowi. - Tam się mieści kasyno...
      - Cicho bądź! - skarciła go Melania. - Niech ma, sama jestem ciekawa, co z tym zrobi...
      - Gdyby straciła wszystko, jeść jej damy - obiecała szlachetnie Sylwia.
      Bieżan, pilnując, żeby się przypadkiem nie wtrącić do pogawędki rodzinnej, pożałował przez chwilę, że Dorotki nie da się na poczekaniu ubezwłasnowolnić. Gdyby te baby odebrały jej spadek, gdyby uniemożliwiły zarządzenie nim, przekazanie komukolwiek, ciekawe, czy nadal przytrafiałyby się jej głupie wydarzenia. One są chciwe, to widać, korci je i złości, że siostrzenica dostała najwięcej, chciałyby jej to wydrzeć, czy są jednakże zdolne posunąć się aż do zbrodni...? Ustalił już wszak sam ze sobą, że nie one zabiły starszą panią...
      Dalszą część uroczystości wypełnił sobą Marcinek, do którego pełna wysokość odziedziczonej sumy docierała stopniowo i ostatecznie dotarła dopiero teraz. Zdołał sobie przypomnieć ceny biletów lotniczych, od paru lat stanowiące przedmiot jego żywego zainteresowania. Na bieżąco śledził podwyżki i wszelkie inne zmiany i udało mu się wyliczyć, że zarówno Kalifornia, jak i Hong Kong, nie wspominając 0 Europie, stały mu się nagle dostępne. Nie będzie tam nawet musiał myć szyb ani naczyń po knajpach, da radę zapłacić za hotel, wystarczy mu na pożywienie...Wprawiło go to w stan upojenia tak potężnego, że porzucił wszelki takt 1 umiar, zajmując notariusza bez reszty.
      Jacek zdołał się wreszcie porozumieć z Dorotką, chwilowo pozostawioną na uboczu.
      - Słuchaj, nie wiem, co zrobić. Spadła na mnie ta forsa jak grom z jasnego nieba, ni przypiął, ni wypiął, aż nie wierzę. Mam to przyjąć?
      - Musiałbyś upaść na głowę, żeby nie - odparła trzeźwo Dorotka. - Sam widzisz, że to jest nic wobec reszty. Chrzestna babcia tak sobie życzyła, będziesz robił przykrości nieboszczce?
      - No fakt... Ale mi jakoś głupio.
      - Bierz przykład z Marcinka...
      - Z tego kretyna?!
      - Akurat okazuje dość dużo rozumu. Ucieszył się zwyczajnie i cześć. Tobie taka stówa na coś się nie przyda?
      - Przyda się jak cholera. To co, myślisz, żeby wziąć...?
      - No pewnie!
      - Dobra, to chociaż posprzątam ten kandelabr, co zleciał...
      - Nie, zaraz, poczekaj. Jest jeszcze trzecia butelka szampana, może się stłucze coś więcej. Nie żałuj sobie, tu są same rupiecie...
      Uroczystość skończyła się około osiemnastej, kiedy notariusz zdołał wyrwać się ze szponów spadkobierców. Odjechał wezwaną taksówką, nie mając odwagi jechać sam po tej ilości szampana, i zapowiedział wizytę nazajutrz, bo musiał przecież wrócić po samochód.
      Bieżan z Robertem odjechali również. Jacek pozostał ze względu na Dorotkę, Marcinek ze względu na zapowiedzianą przez Sylwię kolację, a Paweł Drążkiewicz na wszelki wypadek...
      
      * * *
      - Zostawił otwarty i z kluczykiem, na własnym podwórku, i co? Ten tam jakiś tak trafił? - mówił trochę nerwowo Robert do Bieżana, jadąc w stronę komendy. - Akurat mu się napatoczyło czy specjalnie chodził i szukał, żeby kradzionym przejeżdżać dziewczynę? Ja bym sprawdził, na ile się da, kto tam w ogóle był, od rana, może to nic nie da, ale co szkodzi...
      - Nic nie szkodzi i nie zdążyłem ci powiedzieć, że już to załatwiłem - odparł Bieżan. - Jasio popytał parę osób i okazuje się, że tam było wesołe miasteczko. Klienci, transport i tak dalej. Sprawdził wszystkich z wyjątkiem jednego i zaraz do niego pojedziemy, tylko muszę taśmę przesłuchać.
      Robert doznał ulgi, bo już się zaczynał martwić zaniedbaniem. Ten kradziony samochód ze śladami rękawiczki w środku cały czas chodził mu po głowie w charakterze zgryzoty i teraz wyraźnie poczuł, że kocha Bieżana. Pomyślał we właściwej chwili i załatwił, chwałaż Bogu!
      - Co mi się nie podoba, to ta rękawiczka - mówił dalej Bieżan. - Znaczy dwie rękawiczki, pęknięcie jest na lewej, ale nie w tym rzecz. Czy on... chociaż może trzeba mówić ona, te małe rączki, zakładamy, że to baba. Więc czy ona posiada tylko tę jedną parę i ciągle w niej chodzi? W podartych na palcu? Fleja taka, abnegatka, czy naprawdę jej nie stać? Czy je nosi przy sobie na wszelki wypadek i zakłada do roboty? Cholera, nie rozumiem tego. Ogólnie zimno i ludzie noszą rękawiczki, gdyby w tej gablocie odcisnęły się jakieś inne... sam rozumiesz. Nie wierzę, że tak używa tych rękawiczek dla naszej przyjemności. Adasiowi można wierzyć, rzecz jest pewna, ta sama rękawiczka trzymała tamten kij krykietowy i kierownicę w tym wózku.
      - I rączkę biegów...
      - I rączkę, zgadza się. Dobra, chodź, posłuchamy. Taśma pozostawiona przez wywiadowcę imieniem Jasio została już przepisana i udzieliła im licznych informacji. Kołomyja na tej Bałtyckiej panowała nieziemska, w owych godzinach porannych plątali się tam klienci, kierowcy, konwojenci, dostawcy i odbiorcy towaru budowlanego, interesanci wszelkiego rodzaju. Przeważnie umówieni, zatem łatwi do zidentyfikowania, pozapisywani w rozmaitych terminarzach. Wywiadowca Jasio główny nacisk położył na miejsca, z których ów mercedes z kluczykami w stacyjce był dobrze widoczny i od jednego handlowca uzyskał wieść, że owszem, miał akurat o tej porze klienta. Niejaki Pietrzak wybierał sobie materiały wykończeniowe, glazurą i terakotę, ale nie sam był, tylko w towarzystwie. Facet i baba, coś mu tam mieli doradzać, że Pietrzak jest Pietrzak, to on wie, ale kogo tu ze sobą przytargał, nie ma pojęcia. Poszli precz przed dziewiątą, a czy razem, czy oddzielnie, nie zwracał uwagi. Adres i telefon Pietrzaka ma, oczywiście, wszak to klient... Bieżan i Robert wieczór spędzili pracowicie. Oprócz owej pary, towarzyszącej Pietrzakowi, sprawdzili jedenaście osób, wchodzących w grę we właściwym czasie. O ósmej trzydzieści otwarty mercedes jeszcze stał, o dziewiątej czterdzieści usiłował przejechać Dorotkę, zatem pozostawała tylko ta jedna godzina, bo czas dojazdu na Siekierki należało odliczyć. Jedenaście osób wykazało się niezbitym alibi, pozostał Pietrzak ze swymi gośćmi.
      - Cholery można z tymi ludźmi dostać - powiedział ponuro Robert, patrząc na willę w budowie, której to willi adres podał handlowiec. - Sam, kretyn, tu mu towar dostarcza i nie wie, że on tu jeszcze nie mieszka. Tylko telefon nam zostaje.
      - Kiedyś wreszcie ten palant wróci do domu - odparł filozoficznie Bieżan. - Będziemy dzwonić aż do skutku...
      
      * * *
      Kiedy jedni wyszli, a drudzy poszli spać, Dorotka uciekła z domu. Nie na zawsze, rzecz oczywista, po prostu dała się namówić Jackowi na kameralne oblewanie testamentu. Zaprosił ją do Barbadosu, bo już nic lepszego na poczekaniu nie zdołał wymyślić, Dorotka zaś, która nigdy tam nie była, chętnie przyjęła zaproszenie. Dla uniknięcia komentarzy ciotek opuściła budynek przez wąskie okno służbówki.
      W Barbadosie ostatecznie zakochała się w Jacku, który nie tylko prezentował walory umysłowe, ale także świetnie tańczył. Zważywszy, iż Dorotka do tańca miała prawie taki sam talent, jak i do języków, Jacek zakochał się tym bardziej.
      Odwiózł ją na Jodłową kwadrans po trzeciej, oczywiście wezwaną do Barbadosu taksówką, bo postanowił wreszcie napić się wina i nie zamierzał ryzykować. Własny samochód zostawił na Wierzbowej. Nie odjeżdżał od razu, elegancko zaczekał, aż przeistoczona w bóstwo Dorotka wejdzie do domu.
      Okno służbówki Dorotka przezornie pozostawiła uchylone i teraz, zbliżając się do niego, ujrzała, jak z wąskiej szpary wydobywa się dym. Zdawała sobie sprawę z lekkiego zamętu w głowie, wywołanego tak winem, jak i uczuciami, nie upiła się jednakże do tego stopnia, żeby mieć halucynacje. Tknął ją niepokój. Zawahała się, zatrzymała, po czym zawróciła i popędziła z powrotem na ulicę.
      Kumpel Jacka właśnie ruszał, ale na widok wybiegającej z furtki dziewczyny przydepnął hamulec. Jacek wyskoczył.
      - Dymi się - zawiadomiła go Dorotka przestraszonym szeptem.
      - Co się dymi?
      - Nie wiem. Ze środka. Jezus Mario, może dom się pali? Trudno, wchodzę drzwiami, obudzi się ciotka czy nie, wszystko jedno!
      - Razem wchodzimy...
      Zamek, jak zwykle, szczęknął przy otwieraniu, ale w pokoju Felicji nic się nie ruszyło. Hol wydawał się czysty. Dorotka ostrożnie otworzyła drzwi do kuchni i natychmiast runęły na nią kłęby duszącego dymu. Rzeczywiście coś się paliło, czy może tliło, bo szalał sam dym, bez płomienia. Jacek, wstrzymując oddech, rzucił się do kuchennego okna, Dorotka skoczyła do swojej służbówki i pchnęła wąskie okienko, otwierając je na oścież. Pozostawili otworem także drzwi wejściowe, przeciąg zaczął wyganiać duszące kłęby. Jacek wywlókł Dorotkę na zewnątrz.
      - Udusisz się tam. Poczekajmy, niech trochę wywietrzeje. Co tam się może palić?
      Dym wydobywał się teraz z domu dwiema stronami.
      - Ciotka Felicja zaczadzieje - zaniepokoiła się Dorotka. - Może ją trzeba obudzić? Tam jest kuchnia węglowa, nie używana, ale jest. Ciotka Sylwia zgłupiała i zapaliła w niej ogień...? Nic takiego nie było, jak wychodziłam, już spała!
      - Instalacja może...? Jakieś elektryczne, czajnik, albo co... Nie, to nie takie, paliłoby się płomieniem... Co za cholera, z czego tyle dymu...?
      Dorotka pociągnęła nosem.
      - Wiesz, że to czad...? Słowo daję, tak śmierdziało z pieców! Tam koza stoi...
      - Jaka koza?
      - Taki piecyk. W kuchni stoi. Bez rury. Dawno należało go wyrzucić, ale niemożliwe przecież, żeby któraś wstała i zapaliła w nim ogień...
      - Wzywać straż...? Nie, czekaj, trochę się uspokaja. Pójdę zobaczyć...
      Dorotka nie krzyczała, że ona też i że Jacek ma się nie narażać, tylko zwyczajnie poszła za nim. W kuchni ujrzeli istną orgię, paliło się coś zarówno w owej nie używanej kuchni węglowej, jak i w pozbawionym rury piecyku. Ściśle biorąc, nie tyle się paliło, ile dymiło, tajemniczy produkt wydzielał z siebie duszące opary, nie płonąc.
      - Obudź ciotki - rozkazał Jacek. - Sprawdź, czy jeszcze żyją. Ja to spróbuję wywalić...
      Pod kuchnią leżała stara blacha, stanowiąca niegdyś zabezpieczenie przed iskrami, Jacek ją wypatrzył. Starając się nie oddychać, jął wygarniać na nią dymiącą substancję. Dorotka przytomnie zaczęła od Felicji, wpadła do jej pokoju, potrząsnęła ciotkę za ramię.
      - Ciociu Felicjo, pali się! Pożar! Niech się ciocia obudzi!
      Felicja sen miała zdrowy, zawsze budziła się niechętnie, teraz wykazała opór jeszcze większy niż zwykle. Żyła jednak, bo oddychała dość chrapliwie. Dorotka postarała się rzetelnie i ciotka wreszcie otworzyła oczy.
      - Czego chcesz? - wychrypiała. - Zwariowałaś? Czego mnie szarpiesz? Odczep się, ja nie śpię...
      - Dom się pali, o Jezu, niech ciocia wstaje!
      Do Felicji dotarło, gwałtownie usiadła, zaczęła nawet wstawać, ale równowagę miała wyraźnie zachwianą. Dorotka popędziła na górę. Obudziła Melanię, potem Sylwię, ze znacznie większym trudem. Stwierdziwszy, iż obie żyją, zostawiła je własnemu losowi i znów popędziła na dół. Felicja, opierając się o ścianę, niemrawo zakładała szlafrok.
      - Udało ci się dom podpalić? - spytała zgryźliwie. -Która to w ogóle godzina?
      Jacek, razem z kumplem-kierowcą, przybyłym na pomoc, zdołał wyrzucić na ulicę ową dymiącą całość, której świeże powietrze widocznie zaszkodziło, bo jakoś zgasła i przestała dymić. Okien, na wszelki wypadek, jeszcze nie zamknął.
      - Coś mi się widzi, że gdybyś tu spała, w przyszłym tygodniu mielibyśmy kolejny znajomy pogrzeb - zwrócił się ponuro do Dorotki. - Cholernie jestem ciekaw, kto tu się bawił w piromana. Drewno widzę i węgiel, ale z przyjemnym dodatkiem, na moje oko ten dym był trujący. Panie się dobrze czują?
      Felicja wylazła już do holu, Melania i Sylwia schodziły ze schodów. Wszystkie wydawały się jakby z lekka ogłuszone.
      - Żyjemy w każdym razie - powiedziała niepewnie Melania. - Co tu się stało? Kto podpalił dom?
      - Nie ty? - spytała podejrzliwie Felicja. - Dorotka...?
      - Jak przyjechałam, to się już dymiło - powiedziała Dorotka stanowczo. - A jak odjeżdżałam, wszystko było w porządku. To ja bym mogła spytać, co tu się stało.
      - A gdzieś ty była? - zainteresowała się gwałtownie Melania, nagle przytomniejąc.
      - Skąd przyjechałaś? - spytała równocześnie Felicja surowo i z naciskiem.
      Sylwia zeszła trzy stopnie niżej.
      - Ona jest ubrana - zauważyła potępiająco. - Nie spała. Co to ma znaczyć?
      Jacek nie wytrzymał i nie dopuścił Dorotki do głosu.
      - To ma znaczyć, że pojechaliśmy na zaręczynowy wieczór. Pozwoliłem sobie Dorotkę zaprosić. Żenię się z nią. Mam nadzieję, że panie nie mają nic przeciwko temu, a nawet gdyby, obydwoje jesteśmy pełnoletni.
      - Zwariowałeś... - wyszeptała Dorotka cichutko, zarazem ze zgrozą i w upojeniu, do tej chwili bowiem nic o swoich zaręczynach nie wiedziała.
      Trzy ciotki przez chwilę milczały, przyglądając mu sią. Pierwsza odezwała się Sylwia.
      - Wiedziałam, że w końcu do tego dojdzie - oznajmiła i zawróciła na górę.
      - O, jaka Pytia się znalazła! - powiedziała gniewnie Melania. - Ja też wiedziałam, no i co? Wielkie mecyje, niech się żeni.
      - Żenić się mogą - zgodziła się Felicja - ale ja bym chciała wiedzieć, co tu się w ogóle stało. Głowa mnie boli, zimno jak diabli, wieje, śmierdzi, czy to mają być młodzieżowe objawy zaręczyn? Nie mogliście po prostu wziąć ślubu bez takich idiotycznych dodatków?
      Zarówno Jacek, jak i Dorotka, osłupieli. Jacek spodziewał się zarzutów, jakoby żenił się dla pieniędzy, Dorotka oczekiwała drwin i złośliwości, reakcja ciotek zaskoczyła ich jednakowo. Popatrzyli na siebie i jakoś, na to wzajemne spojrzenie, nabrali ducha.
      - Ja bym zadzwonił do glin - powiedział Jacek stanowczo.
      - Po zezwolenie na małżeństwo? - zaciekawiła się natychmiast Felicja.
      - Oni nie bronią nawet przestępcom - dołożyła pocieszająco Melania.
      - Nie - odezwała się wreszcie Dorotka. - On ma rację. W sprawie tego pożaru. Czy tam dymu, wszystko jedno. Jeśli ciotka Sylwia rzeczywiście nie rozpaliła ognia...
      - Głupia jesteś czy co? - rozzłościła się Felicja. - Jakbyś Sylwii nie znała! Poszła spać pierwsza i cześć, nie wiem, jakim cudem udało ci się ją obudzić, chyba grałaś na trąbie jerychońskiej. Nikt żadnego ognia nie palił, musiałby na głowę upaść! Cóż to, święta...?
      - Ta kuchnia służy tylko do pieczenia indyka na święta - wyjaśniła Dorotka Jackowi jakoś trochę rozpaczliwie. -Dużego. W gazowym piecyku się nie mieści, więc tu się go piecze, ale żadnego indyka w domu nie było...
      Pogotowie policji dysponowało pełnym rejestrem aktualnie prowadzonych spraw, Bieżan został zatem wyrwany ze snu o wpół do piątej rano. Wiedziony zwykłą litością, Roberta nie wyrywał, przyjechał na Jodłową sam. Zadbał o zgarnięcie i odesłanie do laboratorium wywalonego na środek jezdni produktu, stwierdził, że wszystkie ciotki czują się nieco kołowate i głowa je boli, uściślił czas z Dorotką i Jackiem i zjadł śniadanie, bo Sylwia lubiła wczesne poranki. Wiedział już, co o tym myśleć, miał własne zdanie i wiedział także, co ma robić. Nadeszła dla niego chwila działań stanowczych...
      
      * * *
      - Pawlakowski - powiedział złym głosem Robert Górski. - To jest dopiero skurwysyn. Własną córkę...! Świnia ostatnia i bydlę.
      - Ma on te małe rączki...? - zastanowił się Bieżan, nie kryjąc powątpiewania. - Niech ja go wreszcie zobaczę!
      W pracy go nie ma, plącze się po mieście, ale dzisiaj nie popuszczam, wchodzimy z nakazem...
      Po rozmowie z panem Pietrzakiem, którego udało się złapać późnym wieczorem, wyszło na jaw, iż dla wyboru dekoracyjnych materiałów budowlanych wziął ze sobą głos doradczy w postaci niejakiego pana Pawlakowskiego, inżyniera elektryka, oblatanego w wykończeniówce. Pawlakowskiemu towarzyszyła żona, krótko, bo musiała udać się do własnej pracy. Nic więcej nie wie, niczego nie zauważył, z tej Bartyckiej wydostał się dopiero o wpół do dziesiątej i na dziesiątą zdążył na konferencję u siebie.
      Tym sposobem nieuchwytny dotychczas Pawlakowski wyszedł na prowadzenie.
      Pietrzak, rzecz jasna, miał jego numery telefonów. Do telefonu na ogół ściśle przypisany bywa adres. Jeden numer znajdował się na Czarnomorskiej i Bieżan napluł sobie w brodę, że tej jednej Weroniki nie potraktował dostatecznie poważnie. Trzeba było zagnieździć się tam na stałe, zostawić wywiadowcę, przyjechać na sygnał bodaj w środku nocy, założyć posterunek przy wizjerze na drzwiach siostry Marcinka! Dlaczego, do diabła, tego nie zrobił...? A, prawda, brakuje wywiadowców...
      Robert Górski również czynił sobie wyrzuty. Myślał to samo co Bieżan, szli identyczną drogą, powinien był tam siedzieć, w tym domu, bez przerwy, to nie, sypiać mu się zachciało, we własnym łóżku, a na klatce schodowej nie łaska...? Dwie noce wytrzymałby śpiewająco! I już by ich mieli, Pawlakowskiego z Weroniką, wreszcie by się to wyjaśniło, bo wciąż nie wiadomo, czy rzeczywiście jest to ojciec Dorotki, czy też występuje tu przypadkowa zbieżność nazwisk...
      - Lepiej późno niż wcale - powiedział z rozgoryczeniem i Bieżan doskonale go zrozumiał.
      Siostra Marcinka otworzyła im drzwi w późnych godzinach popołudniowych wręcz z zapałem, niezmiernie przejęta, rozgorączkowana, zakłopotana, zdumiona i promienna.
      - Czy panowie już wiedzą? - wykrzyknęła niemal w progu. - Nie do uwierzenia, ten półgłówek, mój brat, dostał spadek! Sto tysięcy dolarów! To się nazywa, że głupi ma szczęście! Myślałam, że zwariował, ale nie, dzwoniłam do tych pań, to prawda, przyjść do siebie nie mogę! Co...? Weronika? Nie, nie widziałam jej od dwóch dni, ale ogólnie są, słyszałam trzaskanie drzwiami, nic nie mówiłam, nawet okazji nie było. Sto tysięcy, Jezus Mario...!
      Mąż, pan Pruchniak, szwagier Marcinka, wyjątkowo był obecny w domu i robił wrażenie lekko ogłuszonego. Bieżana z Robertem przywitał jak starych znajomych żony. Wielomównością nie grzeszył, pochrząkiwał tylko od czasu do czasu i gestem zapraszał do stołu, zastawionego pełnym asortymentem napojów wyskokowych i półmiskiem apetycznie podsmażonej kaszanki.
      - To wiejska - powiedziała siostra Marcinka. - Mój mąż uważa, że ten spadek Marcinka należy uczcić, ale nie wie jak, więc wyciągnął wszystko. My na ogół nie pijemy, nie mamy wprawy, ale ja też uważam, że coś trzeba, bo inaczej człowiek od takiego wydarzenia zgłupieje do reszty. Jezus Mario, obca osoba, przyjechała, umarła i dała mu sto tysięcy dolarów, ja samej sobie nie wierzę! Ależ proszę, mogą tu panowie siedzieć nawet do rana, w takiej sytuacji człowiekowi przyjemnie jest się podzielić...!
      Zważywszy, iż miejsce oczekiwania uzyskali od państwa Pruchniaków poniekąd prywatnie, Bieżan i Robert wzięli udział w kolejnym czczeniu spadku po starszej pani. Udział był nikły, nadsłuchiwali odgłosów zza drzwi i co chwilę przytykali oko do wizjera. Doczekali się wreszcie.
      Ktoś wszedł do mieszkania naprzeciwko. Osobnik płci męskiej. Otworzył sobie własnym kluczem. Bieżan wyjął z kieszeni telefon i wypukał odpowiedni numer. Po tamtej stronie korytarza podniesiono słuchawkę.
      - Słucham, Pawlakowski - powiedział męski głos, nawet dość sympatyczny.
      - Nadkomisarz Edward Bieżan - powiedział z tej strony Bieżan uprzejmie, ale sucho, kryjąc ulgę, jakiej doznał. Wreszcie dopadł Pawlakowskiego! - Pan pozwoli, że złożę panu wizytę, bo mamy kilka spraw do wyjaśnienia. Woli pan chyba w domu, a nie w komendzie?
      - Jakich spraw? - spytał podejrzliwie Pawlakowski.
      - Różnych. Za chwilę u pana będziemy... Wyłączył się, chociaż Pawlakowski jeszcze coś mówił, i kiwnął na Roberta. Siostra Marcinka od początku wiedziała, że goście czekają na jej sąsiadów, nie miała im zatem za złe nagłego opuszczenia lokalu. Wyszli i stanęli pod przeciwległymi drzwiami. Bieżan odgadywał, co będzie.
      Nie pomylił się. W minutę później drzwi się otworzyły i pan Pawlakowski uczynił krok na zewnątrz. Po następnej minucie już by go nie było.
      - Dobry wieczór - powiedział Bieżan. - Nadkomisarz Bieżan. Ma pan do załatwienia coś pilnego? Przykro mi, ale chyba musimy panu przeszkodzić.
      Robert przyglądał się facetowi zgoła zachłannie. Wyglądał prawie tak samo jak na zdjęciach, tyle że był nieco starszy. Wciąż jednak szalenie przystojny i bez trudu można było uwierzyć, że baby za nim latają, jego dziwkarstwo zatem nie napotyka przeszkód. Nie upierał się przy swoim, ugiął się od razu, z rezygnacją cofnął się do wnętrza, machnął ręką i westchnął.
      - Proszę. Niech będzie. W końcu nie jest to takie straszne przestępstwo, najwyżej wykroczenie. Więzienia podobno przepełnione, siedzieć za to chyba nie pójdę?
      - Za co? - zainteresował się grzecznie Bieżan.
      - No a po co pan tu przyszedł? Nadkomisarz, nie sądziłem, że takie wysokie szarże zajmują się głupstwami. Ostatecznie wolno mi odwiedzać damę i nawet, powiedzmy wprost, sypiać z nią? Nie ma także przymusu mieszkania z żoną? Zdaje się, że te czasy już minęły?
      "O czym ten piekielnik gada?" - pomyślał Bieżan z lekką irytacją, ale miał już za sobą także wnikliwe badania akt meldunkowych i mniej więcej wiedział, co ma z tym fantem zrobić.
      - Chce pan powiedzieć, że pozostaje pan w bliskich stosunkach osobistych z panią Wąsiak...?
      - Co?
      - Z panią Wąsiak. Pawlakowski zdumiał się szczerze.
      - Kto to jest pani Wąsiak? Nie znam takiej.
      - Bo ożenił się pan niedawno, o ile wiem, z panią Szydlińską...
      Pawlakowski się nagle zdenerwował. Podszedł do biurka, pomacał po nim, znalazł papierosy w eleganckim drewnianym pudełku i zapalił. Wysunął sobie krzesło, ale nie siadał.
      - Chciałbym wiedzieć, proszę pana, co policję obchodzi, z kim ja się żenię i kiedy? To nie jest karalne. Bigamia w moim przypadku akurat odpada. O co chodzi, do diabła?
      Bieżan nie miał zamiaru odpowiadać mu wprost. Obejrzał sobie jego ręce, wydały mu się normalne, przeciętnego męskiego rozmiaru, wcale nie malutkie. Zmobilizował się ostro.
      - Rozumiem, że z jedną damą jest pan żonaty, a z drugą uprawia pan te bliskie stosunki osobiste...
      - Panie, do cholery, co to ma znaczyć?! A choćbym sypiał z całym miastem, to co?! Człowiekowi trzeba postawić konkretne zarzuty! O co pan mnie oskarża?!
      - ...bywa pan i może nawet mieszka u pani Wąsiak...
      - Niech pan zejdzie ze mnie z tą panią Wąsiak, bo to pomyłka. Nie znam facetki... a, zaraz, może któraś tak się nazywa, diabli wiedzą...
      Zakłopotał się wyraźnie, stropił, popatrzył niespokojnie na Bieżana i wreszcie usiadł. Bieżan uznał za słuszne również usiąść, odwrócił tylko głowę w kierunku Roberta i uczynił malutki gest. Robert wiedział, co to znaczy, cofnął się do przedpokoju, użył swojego telefonu i powiedział dwa krótkie zdania. Po czym wrócił na miejsce przy boku zwierzchnika.
      - Dziwię się panu - powiedział Bieżan z niesmakiem. -Jak pan może nie znać pani Wąsiak, skoro znajdujemy się w jej mieszkaniu? Klucze pan ma...
      Pawlakowski, wciąż zakłopotany, nagle jakby odzyskał pamięć.
      - Aaaa...! Zaraz, zaczynam rozumieć. Tak, zgadza się, to jest mieszkanie kuzynki mojej żony, wyleciało mi to z głowy, poza tym pojęcia nie mam, jak ona się nazywa, ta kuzynka. Możliwe, że Wąsiak. To ją pan miał na myśli?
      - W pewnym stopniu...
      - Jest w jakimś sanatorium, już długo. Nie umarła, mam nadzieję...? Sama chciała, żebyśmy tu zamieszkali, zaopiekowali się domem, to też nie jest karalne... A, panu idzie o meldunki, mówiłem, co za idiotyzm, żeby kapitan się tym zajmował, nie wystarczyłby dzielnicowy? Nie mieszkamy tu na stałe, na razie przynajmniej, mamy się koniecznie przemeldować? No dobrze, jeśli trzeba, załatwimy to, w przepisach jest teraz taki melanż, że ja się gubię, może mi pan wszystko wmówić. W porządku, jakąś karę mam zapłacić czy jak...?
      Bieżanowi znudziło się docierać do faceta okrężną drogą. Zdecydował się wyjaśnić najważniejsze.
      - Pan ma córkę - rzekł z naciskiem.
      - Córkę? Ja? - zdziwił się Pawlakowski. - A...! No fakt, zdaje się, że mam... A co...?
      - Co się z tą córką dzieje i jak jej na imię? Pawlakowski nagle zesztywniał i nabrał rezerwy.
      - O ile dobrze pamiętam, Dorota. Nie mam z nią kontaktu i nie interesuje mnie, była to osobista sprawa jej matki, prawie ćwierć wieku temu. Załatwione to zostało, mam wrażenie, przyzwoicie i mnie nie dotyczy. Obecnie jest to dorosła kobieta i proszę mi nie wmawiać, że wymaga mojej opieki. Uprzedzałem z góry...
      - Ma pan więcej dzieci?
      - Nie. Panie, ja nie znoszę dzieci. Nie wiem, dlaczego miałbym się do tego nie przyznać. Nie przejeżdżam ich po ulicach i nie duszę w zaułkach, unikam ich z całej siły, bo mnie brzydzą i denerwują. Są ludzie uczuleni na koty, baby wrzeszczą na widok myszy, zdarza się idosynkrazja na pąjąki, a ja akurat mam wstręt do dzieci. Chciała dziewczyna urodzić, uparła się, proszę bardzo, beze mnie. Taki był układ, taka umowa i została dotrzymana. Nazwisko dałem. Gdzie tu jest jakieś przestępstwo? Wiem, że jej matka nie żyje, gdyby dziecko... czy ja wiem... głodowało, albo co, załatwiłbym opiekę, bo takie ostatnie bydlę już chyba nie jestem, ale rodzina się nią zajęła, sprawdziłem, że przyzwoicie i cześć. Więc o co chodzi?
      I Bieżan, i Robert patrzyli na Pawlakowskiego niemal w podziwie. Zgodnie uważali, że za tę grę powinien dostać Oskara. Bezbłędnie okazywał niechęć, szczerość i lekką irytację. Zawracano mu głowę obrzydliwym tematem, sprawą, której się dawno pozbył i w ogóle nie chciał o niej rozmawiać. Nie stosował żadnych uników, wywalił kawę na ławę i najwyraźniej w świecie nie pojmował, czego od niego może żądać policja, bo nawet porzucenie dziecka nie wchodziło w rachubę. Był czysty jak kryształ.
      - W porządku - powiedział Bieżan łagodnie, ponieważ wreszcie upewnił się, za ma do czynienia z ojcem Dorotki, i doznał wielkiej ulgi. - Zatem informuję pana, że nie zajmujemy się meldunkami ani opieką nad dziećmi z rozbitych rodzin. Prowadzę dochodzenie w sprawie zabójstwa i pan jest dla mnie cennym świadkiem. Mam nadzieję, że odpowie mi pan na jeszcze kilka pytań.
      Pawlakowski znów się zdumiał.
      - Jakiego zabójstwa? - spytał nieufnie.
      - A, nie. Teraz już pytania będę zadawał ja. Był pan w Stanach Zjednoczonych?
      - Owszem. Prawie szesnaście lat. Pracowałem tam. O żadnym zabójstwie nic nie wiem.
      - Nie szkodzi. Gdzie pan poznał Weronikę Szydlińską?
      - W Stanach właśnie. Pod koniec pobytu. Razem wróciliśmy.
      - A gdzie pan poznał Wandę Parker?
      - Jaką znowu Wandę Parker, panie, ja panu chętnie odpowiem na wszystkie pytania, skoro to dla pana takie ważne, ale niech pan przestanie walić we mnie obcymi osobami. Może to znów jakaś facetka, wynajmująca pokoje. Nie znam Wandy Parker.
      Bieżan westchnął i wygrzebał z kieszeni dwa zdjęcia. Podetknął je Pawlakowskiemu pod nos.
      - Poznaje pan?
      Pawlakowski przyjrzał się z zainteresowaniem.
      - Siebie owszem. A to są moi znajomi... A, to była taka wycieczka do jakiegoś ogrodu z kaktusami, zaprosili mnie, parę osób pojechało. Zaraz, jak oni się nazywali... Giser, Gisler... Coś w tym rodzaju. Nie pamiętam, straciłem z nimi kontakt.
      - A ta facetka, która stoi obok pana?
      - To ich znajoma. Nie wiem, kto to jest, też nie pamiętam.
      - Wanda Parker.
      - Tak? No to znałem Wandę Parker, chociaż trudno to nazwać znajomością. Poza tą wycieczką nie widziałem jej na oczy i gdybym zobaczył ją na zdjęciu samą, beze mnie, pewnie bym się wyparł. W ogóle jej sobie nie przypominam.
      - A jak pan poznał panią Szydlińską?
      - Też przez znajomych. Jej rodzinę. Ona tam do krewnych przyjechała, a ja z jej kuzynem jakiś czas pracowałem. Hubek się nazywał. Mikołaj Hubek.
      Bieżan zdołał ukryć emocję.
      - A gdzie ten Hubek teraz jest?
      - Nie wiem, tam, gdzie był chyba. Miał dobrą pracę, raczej jej nie zmienił. Jeszcze pół roku temu nadal siedział w Bostonie. Wie pan co, ja odpowiadam, tak jak pan sobie życzył, ale przyznam się panu, że nic z tego nie rozumiem. Co za jakieś dziwne pytania pan mi zadaje...
      - Zaraz zadam jeszcze dziwniejsze. Gdzie pan był w zeszły piątek? Nie ten ostatni, tylko poprzedni?
      Pawlakowski spojrzał na niego, wzruszył ramionami i sięgnął po kalendarz. Przełożył kartkę do tyłu i obejrzał miniony tydzień.
      - W Siedlcach - rzekł obojętnie. - Odbierałem instalacje w willi u takiego jednego... Nie ma tu co ukrywać, weterynarz, Grabowski się nazywa. Można powiedzieć, że była to praca zlecona.
      - A o której pan wrócił do Warszawy?
      - O drugiej, ale nie w piątek, tylko w sobotę.
      - To znaczy, że spędził pan w Siedlcach dwa dni?
      - Jedną całą dobę, ściśle biorąc. Pojechałem na odbiór wczesnym popołudniem, ale okazało się, że spaskudzili robotę i trzeba było poprawiać. Facet chciał mieć dom gotów na sobotni wieczór, gości zaprosił, prawie całą noc razem z ludźmi robiłem, skończyliśmy nad ranem, koło piątej. Zdrzemnąłem się parę godzin i wróciłem. Chce pan adres?
      - Tak, poproszę...
      W tym momencie w zamku drzwi wejściowych zachrobotał klucz, szczęknęła klamka i ktoś wszedł do mieszkania. Bieżan i Robert spojrzeli z ciekawością, w progu pokoju ukazała się młoda i bardzo piękna kobieta w nieprzemakalnej kurtce, wąskich spodniach i kozaczkach, z dużą torbą przewieszoną przez ramię. Zatrzymała się, jakby nieco zaskoczona, otworzyła usta, ale nie zdążyła się odezwać, bo za nią zabrzmiał dzwonek u drzwi. Obejrzała się, Robert ją ubiegł.
      - Pani pozwoli, że ja otworzę...
      - Pani Weronika Pawlakowska? - spytał równocześnie Bieżan, podnosząc się z krzesła.
      - Co to ma znaczyć? - spytała Weronika Pawlakowska, marszcząc brwi.
      Pawlakowski podniósł się również. Podszedł do żony, sięgnął do jej kurtki. Weronika zrzuciła torbę z ramienia i zdejmując kurtkę, wyjrzała do przedpokoju.
      - Czy mamy gości? Nic mi nie mówiłeś...
      - Mamy gości niespodziewanych. Panowie są z policji...
      - Wszyscy?
      - Nie wiem. Mogę to odwiesić na wieszak?
      - Nadkomisarz Edward Bieżan, aspirant Robert Górski - przedstawił Bieżan elegancko. - Dwóch kolegów nam towarzyszy, ale na nich proszę nie zwracać uwagi. Oczywiście, może pan robić, co pan chce. Jesteśmy zmuszeni zadać państwu kilka pytań...
      - Mnie już panowie zadali ich dosyć dużo - wyjaśnił żonie Pawlakowski, przechodząc z kurtką do przedpokoju. -Sądzę, że teraz kolej na ciebie. Głównie interesują ich jakieś obce osoby.
      - Czy ja bym nie mogła najpierw zrobić sobie herbaty?
      - spytała Weronika grzecznie. - Zmarzłam trochę i jestem zmęczona. Mogę pójść do kuchni?
      - Proszę bardzo - zgodził się Bieżan. - My poczekamy...
      Za Weroniką wszedł do kuchni milczący Robert. Obejrzała się na niego, wzruszyła ramionami i postawiła czajnik na gazie. Wyjęła z szafki tylko jedną szklankę, nalała do niej esencji z imbryczka i znów obejrzała się na Roberta.
      - Chciałabym iść do łazienki - rzekła chłodno. - Sama, jeśli można.
      Robert cofnął się z ukłonem.
      - Nie ma najmniejszych przeszkód...
      Przyjrzał się jej już dokładnie. Miała na sobie te wąskie spodnie i obcisły, elastyczny sweterek. Strój nie stwarzał żadnych możliwości ukrycia czegokolwiek, niczego zatem także nie mogła wyrzucić ani zniszczyć. Na wszelki wypadek zajrzał tylko do łazienki przed nią, zobaczył idealny porządek i znów się cofnął, schodząc jej z drogi.
      Bieżan w pokoju uczynnię podniósł z podłogi torbę pani domu. Torba była otwarta, dość wypchana i rozchylona. Podnosząc, Bieżan zajrzał do niej...
      - Pani była w Stanach u swoich krewnych, o ile wiem, nazwiskiem Hubek - rzekł najsłodszym głosem, na jaki umiał się zdobyć, kiedy już Weronika ze szklanką herbaty usiadła przy stole. - Chciałbym dowiedzieć się czegoś o tej rodzinie. Na przykład, jak długo mieszkają w Stanach?
      - A dlaczego ja właściwie miałabym panu odpowiadać?
      - spytała wzajemnie Weronika głosem, dla odmiany, zimnym jak lód. - Czy jestem o coś podejrzana?
      - Na razie nie. Może pani zacząć być podejrzana dopiero odmawiając odpowiedzi.
      - Nie wygłupiaj się - mruknął ugodowo Pawlakowski. -Co ci zależy, skoro prowadzą śledztwo, o coś ludzi muszą pytać. I zdaje się, że mają prawo.
      Weronika zastanawiała się przez chwilę, po czym kiwnęła głową.
      - No dobrze. To o co pan pytał?
      - O pani krewnych w Stanach, nazwiskiem Hubek. Jak długo tam przebywają?
      - Teraz już przeszło dwadzieścia lat. Wtedy, jak tam byłam... siedem lat temu czy osiem... Łatwo odjąć.
      - Jakie pokrewieństwo panią z nimi łączy?
      - To jest... zaraz. Cioteczny brat mojej matki, taki prawie wuj, z żoną.
      - Istnieją jeszcze inni krewni tego nazwiska?
      - Zdaje się, że tak, ale nie jestem pewna.
      - W Polsce? W Warszawie?
      - Nawet jeśli są, nic o tym nie wiem.
      - A kiedy ostatnio spotkała się pani, czy w ogóle kontaktowała się, z jakimś krewnym nazwiskiem Hubek?
      Weronika przyjrzała mu się takim wzrokiem, jakby posądziła go o nagłe pomieszanie zmysłów.
      - Zdaje się, że właśnie to mówię...? W Stanach, przeszło sześć lat temu, bo później już tam nie byłam. Ja mówię jakoś niewyraźnie?
      Bieżan mógł odpowiedzieć, że wyraźnie, ale, jego zdaniem, kłamliwie, chwilowo jednak nie zamierzał ujawniać swoich opinii.
      - Taki adres - rzekł w zadumie. - Dariusz Hubek, Hoża osiemnaście, mieszkania dwadzieścia dwa... Nic pani to nie mówi?
      - Mówi - odparła zimno Weronika - że jakiś facet o takim samym nazwisku mieszkał na Hożej. I co z tego?
      - Skąd pani wie, że mieszkał, a nie mieszka?
      - Wnioskuję z pańskich pytań. Gdyby mieszkał nadał, poszedłby pan z tym do niego. Możliwe, że pan go szuka, to nie u mnie.
      W Pawlakowskim, od którego Robert nie odrywał oka, pozostawiszy Weronikę Bieżanowi, nastąpiła jakaś zmiana. Nie drgnął, nie skrzywił się, a jednak jakby na moment zesztywniał wewnętrznie. Po chwili już w nim sklęsło, ale pozostało napięcie i chyba zdenerwowanie, którego przedtem wcale nie doznawał. Robert to zapamiętał.
      - W tych Stanach poznała pani także Wandę Parker...
      - Nie będę twierdziła, że nie, bo poznawałam tam mnóstwo ludzi. Większości nazwisk albo nie dosłyszałam, albo nie pamiętam. Jeśli była między nimi jakaś Wanda Parker, też nie mam o tym pojęcia.
      - Proszę. Tu jest zdjęcie.
      Weronika dość obojętnie obejrzała podobiznę swego męża, trzymającego pod łokieć starszą panią. Zawahała się odrobinę. Potrząsnęła głową.
      - Nie. Widzę tu trzy baby. Żadnej nie znam. Skoro Wanda, to ona chyba nasza, a skoro pan mi to pokazuje, musi tu być...? Która to?
      Zdenerwowanie w Pawlakowskim przeistoczyło się w rodzaj filozoficznej rezygnacji. Westchnął, oparł się o krzesło i wyciągnął nogi. Prawie powinien był jeszcze machnąć ręką.
      Bieżan bardzo uprzejmie pokazał panią Parker końcem długopisu. Czuł się niemal zupełnie szczęśliwy i wcale mu się nie śpieszyło. Uchwycił króciutkie spojrzenie Roberta i doskonale wiedział, co ma być dalej.
      - Pani Hanna Wystrzyk - rzekł mile, chowając zdjęcie. - Zna pani taką osobę?
      - Rany boskie - odparła z niechęcią Weronika. - Ależ pan skacze po geografii! Znam, przychodzi do nas sprzątać. Pierwszorzędna sprzątaczka, fachowiec.
      - Ma jakąś sprawę spadkową. To pani jej naraiła adwokata?
      - Naraiłam, to za mało powiedziane. Poradziłam. O Boże, proszą pana, żal mi jej było, tyle się nagadała o tej swojej spadkowej krzywdzie, tyle się namartwiła, że w końcu prawie ją wypchnęłam do adwokata, bo już słuchać nie mogłam...
      - Do notariusza.
      - Co...?
      - To notariusz, ten, do którego pani ją wypchnęła.
      - Tak? Myślałam, że adwokat.
      - Skąd pani go wzięła?
      - Znikąd nie wzięłam, obiło mi się o uszy, ktoś mówił, ale naprawdę nie przypomnę sobie kto, że podobno dobry, przypadkiem zapamiętałam nazwisko, adres był w książce telefonicznej. Namówiłam ją, żeby poszła gadać do niego, a nie do mnie. Okazuje się, że dobrze zrobiłam, Hani Wystrzyk on się spodobał. Mam nadzieję, że jej ten spadek załatwi.
      - O swojej ostatniej wizycie u niego opowiadała pani?
      - A która to była, ta jej ostatnia wizyta?
      - W ubiegły piątek.
      - Tak? Możliwe. Owszem, Hania bywa u mnie w piątki. Na pewno coś mówiła, ale już tego nie pamiętam. Nie słuchałam uważnie...
      - A co pani robiła potem? W ten sam piątek? Od dziewiętnastej, powiedzmy.
      - W domu byłam chyba, nie? Mój mąż...
      Skierowała pytające spojrzenie na wyciągniętego w krześle Pawlakowskiego. Śpieszyć się, Bieżan nie śpieszył, ale nie chciał plątać przesadnie. Powstrzymał ją.
      - Pani mąż był wtedy w Siedlcach, to już wiemy, więc nie może wiedzieć, co pani robiła. Od pani chciałbym to usłyszeć.
      - W Siedlcach...? A, to wtedy... - Zastanowiła się. - Byłam w domu - powiedziała stanowczo. - Zaraz pan pewnie zapyta, kto o tym może zaświadczyć. Nie wiem. Może cieć... mam na myśli gospodarza domu. Wychodziłam ze śmieciami, u nas zsyp się zapchał i był zamknięty, może mnie widział, cieć, nie zsyp. Jedna baba mieszka na pierwszym piętrze, wiecznie siedzi w oknie, może też mnie widziała. Nie wiem. Nic na to nie poradzę. - A sąsiadka?
      - Która sąsiadka?
      - W poprzednim tygodniu, przed tym piątkiem, bywała pani u swojej sąsiadki naprzeciwko, Ewy Pruchniakowej, podobno pani przyjaciółki...
      - Nawet jeśli bywałam, to co? Źle to o mnie świadczy?
      - Niekoniecznie. O ile wiem, słuchała pani opowieści jej brata o jednej starej Amerykance, które bardzo panią rozbawiły. Tego też pani nie pamięta?
      - Ależ nie! Pamiętam! Ten jej brat jest w ogóle bardzo śmieszny. Jakąś tam wizytę jego znajomi mieli, stuletnia baba w kwiaciastych kapeluszach, rzeczywiście to było zabawne...
      - I ani razu ten brat nie wymienił nazwiska owej stuletniej baby?
      - A wymienił? - zdziwiła się Weronika. - Boże drogi, nie wiem, może nie zwróciłam uwagi. Ale, jeśli panu zależy, Ewa będzie pamiętać...
      - A owszem, pani Ewa ma niezłą pamięć...
      Na chwilę zapanowało milczenie. W pozornie spokojnej Weronice rosło napięcie. Miała dość rozumu, żeby się nie odzywać niepotrzebnie, ale widać było, że długo nie wytrzyma. Zaniepokojny nagle Pawlakowski usiadł porządnie i zabrał nogi ze środka pokoju. Dwóch "kolegów do towarzystwa" trwało w progu przedpokoju niczym kamienne posągi. Bieżan z Robertem porozumieli się wzrokiem, kamiennym posągom Bieżan oczami wskazał torbę Weroniki, westchnął błogo, z kieszeni wyjął papier.
      - Tu jest nakaz przeszukania, żeby państwo nie musieli zgłaszać protestów. Proszę. Na wszelki wypadek poprosimy jeszcze bezstronnego świadka, skocz po pana Pruchniaka...
      W pół minuty Robert sprowadził z przeciwka zaskoczonego nieco szwagra Marcinka. Po drodze wyjaśnił, po co go wlecze. Pawlakowscy przez ten czas zdążyli przeczytać nakaz prokuratorski.
      - Chce, niech grzebie - mruknęła wzgardliwie Weronika.
      Bieżan skorzystał z zezwolenia bezzwłocznie.
      - Jazda, chłopcy!
      Kamienne posągi ożyły i jako pierwszy przedmiot zakwestionowały wyjęte z samego wierzchu torby Weroniki rękawiczki z ciemnego zamszu, niezbyt nowe...
      
      * * *
      - Ja, kochany, znam życie - tłumaczył Bieżan Robertowi, jadąc z nim razem znów na Jodłową. - Zawsze się może okazać, że ktoś stworzył pozory i wpuścił nas w gęste maliny. Baba łże, aż powietrze gwiżdże, co z tego, nie dowód, może łgać dla zabawy. Te jej cholerne rękawiczki, nie widziałem ich przecież dokładnie, mignął mi brązowy zamsz i tyle, gdyby zaszyła rozdarcie, już by się zaczęły wątpliwości. Tylko laboratorium mogło dać dowód ostateczny i powiem ci, że dopiero teraz jestem spokojny.
      - Pawlakowski - powiedział Robert. - Odszczekuję, moim zdaniem on nie wiedział.
      - Toteż po to jedziemy. Żeby to powiedzieć tej nieszczęsnej Dorotce. Podejrzenie, że rodzony ojciec chciał ją zabić, mogłoby dziewczynie zatruć życie.
      - One miały rację, te wszystkie baby - kontynuował Robert, myśląc na głos. - On nie świnia i swołocz, tylko rzeczywiście zwyczajny, porządny dziwkarz. I na moje oko, miał trochę dość facetki, ożenił się z nią dla świętego spokoju, ale chętnie się jej pozbędzie. To wcale nie z zazdrości ten Hubek go zdenerwował...
      - Wtedy może i z zazdrości. Zauważ, że to było cztery lata temu. Wtedy może jeszcze na nią leciał.
      - Seksowna - zastanowił się Robert. - Leciał. Dzięki temu pamiętał. Ruszyło go wstecznie.
      Owej chwili, w której Pawlakowski zesztywniał, Robert nie darował. Nie zostawili go sam na sam z żoną, zabrali ze sobą po zakończonym dość szybko przeszukaniu, nie bacząc na pełne oburzenia protesty Weroniki, zabranej oddzielnie. Pojechał z nimi prawie dobrowolnie, mocno wytrącony z równowagi i nie pytając o przyczyny, obejrzał rozrzucone na stole zdjęcia.
      - Ten - powiedział bez wahania i z irytacją. - Co jest, do cholery? Kuzyn czy gach?
      - Kuzyn - uspokoił go Robert. - Dariusz Hubek. Zastał pan go w domu, co?
      - A jak...? O jedenastej wracam, palant mi siedzi, ona w szlafroku... Kuzyn, powiada, ma kłopoty rodzinne, uwierzyłem. Dzwonił nawet później, nie czepiałem się, kuzyn to kuzyn, teraz się nagle dowiaduję, że wręcz przeciwnie. Kuzyna nie widziała na oczy, to kto to był? Panowie, co jest grane...? Ja może i jestem patologicznie zazdrosny, ale na starość nie będę się zmieniał. Tłoku cholernie nie lubię, stać mnie jeszcze na własną babę...
      - No i w życiu by tego nie powiedział, gdyby miał pojęcie, w czym dzieło - wspominał teraz rozanielony Robert. -Tego Hubka ona ciągle widywała, wiedziała od niego wszystko, a starszą panią znała z pobytu w Stanach, sklerozą się może zasłaniać, ile chcąc, świadkowie się znajdą. Pawlakowskiego ta zazdrość uratowała, gdyby trzymał gębę na kłódkę, współudział miałby jak w banku, a tak, proszę, jednak czysty...
      Na Jodłowej czekały już wszystkie osoby zainteresowane, ponieważ Bieżan o wizycie uprzedził telefonicznie.
      Melania nie próżnowała. Z wydarzeń wyciągała swoje wnioski i miała własne poglądy na całą sprawę. Nie kryła ich. Podejrzenia na rodzinę rzucała tylko dla rozrywki, w rzeczywistości myślała racjonalnie i była bardzo zadowolona z siebie.
      - Przecież to oni przeprowadzali badania, a nie my -chichotała już od wczoraj. - Mają swoje laboratorium, nasze rękawiczki im nie pasowały. Ktoś obcy w rękawiczkach wlazł i załatwił Wandzię, mógł zostać przez nas wynajęty, ale wątpię. Dorotka mogła zaprószyć ogień w jednym miejscu, nie w dwóch. Zaczynam wierzyć, że teraz morderca poluje na nią...
      - Można wiedzieć, po co? - spytała cierpko Felicja, podlewająca kwiatki w salonie.
      - Głupie pytanie. Żeby po niej dziedziczyć. Andrzej dziedziczy automatycznie, jako ojciec. Ciekawa jestem, czy osobiście ją przejeżdżał i pchał pod tramwaj...
      - Oszalałaś, własną córkę? - zgorszyła się Sylwia i ustawiła na środku stołu półmisek z kruchymi ciasteczkami, świeżo wyjętymi z piecyka. - Będziecie sobie sami mazać powidłami i kremem, bo mnie się nie chce. On tak się zmienił, ten Andrzej? Przed laty miał charakter łagodny. Skąd w ogóle wiesz, że to on?
      - Dedukuję, idiotko. Nikomu innemu jej śmierć korzyści nie przyniesie...
      - Owszem, nam - uparła się Felicja.
      - Chcesz powiedzieć, że sama zgłupiałaś do reszty i naraziłaś własne życie, żeby tylko udusić Dorotkę?
      - Mnie by nie udusiło. Sypiam przy otwartym oknie.
      - Odczep się. Ja tu widzę Andrzeja. Znał Wandzię. Pomagał po cichu, poczekał, teraz Dorotkę wykończy i ma wszystko. Oni chyba zgłupieli, jeśli jeszcze tego nie zdołali zobaczyć. Pogratulować ci tatusia...
      Dorotka słuchała gadania ciotki z lekką troską, ale bez większych stresów. Przykro jej było, że własny ojciec na nią nastaje, niby dla niej, jako ojciec, nie istniał nigdy, ale do głowy jej nie przyszło, że mógłby istnieć jako wróg. Głupia sytuacja. Zdenerwowałaby się znacznie bardziej, gdyby nie Jacek, którego raczej dość nagłe oświadczyny zaakceptowała w pełni, z wielkim entuzjazmem. To było ważniejsze, nie sprzeczała się z Melanią, chociaż chętnie by broniła tego ojca, bo na co jej przodek-morderca, jeszcze, nie daj Boże, okazałoby się, że dziedziczy po nim zbrodnicze geny...
      - Mam nadzieję, że będziesz mu donosiła do więzienia cebulę i papierosy - drwiła dalej Melania. - Spełnisz obowiązek nie dobitej córki. Zobaczycie, że to on. Ten gliniarz tu przyjeżdża nie bez powodu...
      - Kazał nam się zgromadzić, więc albo coś wyjaśni, albo którąś z nas zamknie - przerwała jej Felicja. - Przez telefon zrozumiałam, że do czegoś doszedł.
      - I odblokował nam pieniądze. Możemy korzystać ze spadku. Osoba logicznie myśląca łatwo zgadnie, że żadna z nas nie jest morderczynią. Jacek i Marcinek również nie. Zatem kto, ten kto na tym zyskuje, Andrzej...
      - Ona się w nim chyba kiedyś kochała - zauważyła Sylwia, przyglądając się Melanii podejrzliwie. - Nie chciał jej, wolał Krystynę, więc teraz się mści.
      - Może go nawet namówiłam do zbrodni, co? - zaczęła sarkastycznie Melania, ale nikt jej nie słuchał, bo Bieżan z Robertem właśnie przyjechali.
      Bez względu na wyniki dochodzenia Sylwia czuła się szczęśliwa. Miała kolejną okazję urządzenia przyjęcia, przy czym, po raz pierwszy od nieskończonych lat, mogła się nie martwić o pieniądze. Po telefonie Bieżana zdążyła nawet zrobić dodatkowe zakupy, wykorzystując Jacka, który poniechał wszelkiej myśli o regulowaniu rachunku. Licznik włączył odruchowo, po czym machnął na niego ręką. Też się czuł bogaty.
      Na widok kawioru i łososia upojenie ogarnęło również Marcinka. Dorotka, z Jackiem przy boku, czuła się jakoś pewniej niż kiedykolwiek w życiu. Paweł Drążkiewicz miał rozum w głowie, Melania dla niego kwitła różami, całą tkliwość, jaką dysponował jego organizm, przywołał na twarz. Melania w atmosferze uwielbienia bezwiednie rozświetliła się blaskiem. Obrzucając wzrokiem zgromadzenie w salonie, Bieżan mimo woli pomyślał, że chyba nigdy w życiu nie widział w jednym miejscu tylu zadowolonych osób.
      - Nie zapraszałem się tu do państwa na przyjęcie, ale skoro już panie tak postanowiły, niech będzie - rzekł z rezygnacją. - Przyznaję, że jest co czcić. Będę chyba musiał wygłosić całe przemówienie?
      - Miał pan w tej kwestii jakieś wątpliwości? - zdziwiła się Felicja.
      - Myślałam, że przemówienia wygłosi Melania? - Sylwia zdziwiła się również, tyle że wyjątkowo jadowicie. -Skoro wszystko wie...
      - Niech pan nie słucha gadania mojej głupiej siostry -poprosiła Melania z wdziękiem. - Ona się nie zna na żartach, do niej trzeba łopatą...
      - Wymawia mi się tutaj, że jestem podobno główną spadkobierczynią - przerwała im nagle Dorotka twardo, głośno i z naciskiem, bo to nowe uczucie pewności siebie wybuchło w niej jak gejzer. - Nie zabiłam chrzestnej babci, więc mam jakieś prawa. Uprzejmie proszę, żeby przemówienie wygłosił pan, a nie moje ciotki. Czy to wszystko zrobił mój ojciec?
      Przy ojcu głos jej się trochę załamał, ale Bieżan spodziewał się tego i miał litość. Nie pozwolił na żadną przerwę, dzięki czemu Robert spojrzał na niego z podziwem i uznaniem, a Jacek z wdzięcznością.
      - Nie - rzekł od razu, siadając przy stole. - Nie pani ojciec, który jest przyzwoitym człowiekiem, aczkolwiek nie chciałbym być jego żoną ani nawet konkubiną. To znaczy, mam na myśli, gdybym był kobietą. Jako kobieta... to znaczy, jako mężczyzna kobiety... to znaczy, może to w ogóle inny temat i dajmy mu spokój... On nie lubi dzieci.
      Ostatni komunikat był tak nieoczekiwany, że wszyscy zamilkli rzetelnie i przez chwilę jedynym dźwiękiem w pokoju był szmer przesuwanych krzeseł. Bieżan to wykorzystał.
      - Otóż, proszę państwa, takie rzeczy praktykuje się wyłącznie w angielskich kryminałach, ale ja nie widzę powodu, żeby i u nas... Ludzie nie lubią lekceważenia i niepotrzebnych tajemnic. Dlaczego mamy koniecznie zarabiać na niechęć społeczeństwa? Owszem, zdarza się, coś tam trzeba ukryć ze względu na przyszłość, na powiązania... Ale jeśli można ujawnić, dlaczego nie? Moje osobiste, prywatne uczucia, obawy, wątpliwości, różne doznania, proszę bardzo, mogę je wyjawić, niczemu to nie zaszkodzi, policjant to też człowiek. Z uczciwymi ludźmi wolę być w przyjaźni, państwo tu, o ile wiem, żadnego przestępstwa nie popełnili, bo śmietnika miejskiego w Starej Wsi nie liczę - zwrócił się nagle do Pawła Drążkiewicza, który spłonął rumieńcem -więc nie ma powodu, żebym coś ukrywał...
      - Grzaneczkę, póki gorąca, do kawioru - podpowiedziała zachęcająco Sylwia.
      Bieżan grzaneczkę zaaprobował i mówił dalej, w związku z czym wzajemne częstowanie się smakołykami przebiegało w ciszy iście kościelnej. Marcinek brzęknął talerzykiem i wywołał wściekłe syknięcie Felicji. Spłoszył się i usiłował spożywać grzaneczkę wcale nie chrupiąc, co okazało się niewykonalne.
      - Zabójcą pani Wandy Parker okazała się Weronika Pawlakowska - ciągnął Bieżan. - Kłopot leżał w tym, że istniała pod kilkoma nazwiskami. Pańska siostra - odwrócił się do Marcinka, który omal się nie udławił - znała ją jako Weronikę Bańkowicz, nazwisko jej pierwszego męża. Nie miała pojęcia, że pani Weronika wróciła po rozwodzie do nazwiska panieńskiego, Szydlińska. Meldunek wiódł na Filtrową, a tymczasem pani Szydlińska mieszkała na Czarnomorskiej, u swojej kuzynki, pani Wąsiak. Szukaliśmy pani Bańkowicz. Zarazem na drodze nam stał pan Pawlakowski, który bardzo niedawno zawarł związek małżeński z panią Szydlińska. Skojarzenia nie było, dopiero pan... - znów wskazał Marcinka, któremu ostatni nie dogryziony kęs stanął kością w gardle -a ściśle biorąc pańska siostra, bezwiednie dała nam jakieś wskazówki. No i wyszło na jaw... Weronika Pawlakowska znała w Stanach panią Parker i jej stan majątkowy. Zręcznie podsunęła kandydaturę swojego kuzyna przy poszukiwaniach upragnionej rodziny Wójcickich. Wiedziała o wszystkim, można powiedzieć, trzymała rękę na pulsie, w gruncie rzeczy to ona kierowała poszukiwaniami i Hubkiem. To mówił Wojciechowskiemu, co mu kazała powiedzieć. We właściwej chwili poślubiła pana Pawlakowskiego. Informacje o testamencie uzyskała od własnej sprzątaczki, którą specjalnie wysłała do tego samego notariusza, z którym załatwiał sprawy pan Wojciechowski, licząc na to, że pani Parker również do niego pójdzie. To, że miała dodatkowe wiadomości o całej rodzinie i jej zwyczajach, było już czystym przypadkiem, dla niej bardzo szczęśliwym, a zdobywała tę wiedzę dzięki panu... - ponownie wskazując Marcinka, omal nie pozbawił go apetytu. - Zakradła się do tego domu w czasie przyjęcia i udusiła panią Wandę. To osoba bardzo sprawna fizycznie, jako młoda dziewczynka przez rok ćwiczyła w Julinku, chciała zostać akrobatką cyrkową, zrezygnowała po złamaniu nadgarstka... Przeprowadziła rozpoznanie, starannie wybrała chwilę, kiedy państwo - tu dla odmiany wskazał Jacka i Dorotkę - siedzieli w jadalni, tutaj... Zależało jej, żeby nie padły na panią podejrzenia, żeby pani mogła dziedziczyć. Potem usiłowała panią zabić, symulując wypadek, ponieważ po pani automatycznie dziedziczył pani ojciec, jej mąż. Nie chcę twierdzić, że w dalszej kolejności postarałaby się zabić męża, bo pan Pawlakowski wciąż jest mężczyzną niezmiernie atrakcyjnym dla kobiet, ale dobrobyt miała zagwarantowany. Zabójstwa dokonała, kiedy pan Pawlakowski był w Siedlcach, skorzystała z okazji, też w trosce o jego alibi. Jak wiadomo, zabójca dziedziczyć nie może...
      Sam wreszcie ugryzł grzaneczkę z kawiorem, dzięki czemu towarzystwo przy stole odzyskało głos.
      - Ciekawe, czy wiedział, kogo ma za żonę... - zaczęła zgryźliwie Felicja.
      - Lady Mackbeth - podsunęła Sylwia.
      - Ma pan konkretne dowody? - zainteresował się Jacek.
      - Rękawiczki...! - wykrzyknęła Melania.
      - A owszem, rękawiczki - przyświadczył Bieżan, szybko uporawszy się z pierwszym kąskiem. - Otóż nie wyrzuciła ich. Ślady zostały utrwalone. Znaleźliśmy je, nie zeszyła małego rozdarcia...
      - Flądra...? - zaciekawiła się Felicja.
      - Nie, to rozdarcie miało trzy milimetry, mogła go nawet nie zauważyć. Te same rękawiczki na kiju, na drabinie, na samochodzie, który panią Dorotę przejeżdżał... Wystarczy. Usiłowała się wyprzeć znajomości z panią Parker, z własnym kuzynem... Wyprodukowała sobie alibi, wyszła ze śmieciami o dziewiątej, brzęczała strasznie pokrywami tych kubłów śmieciowych, pokazała się sąsiadce, a w pięć minut potem przyjechała taksówką w okolicę Jodłowej niepodobna do siebie, w futrze, w peruce... W godzinę później znów się pokazała sąsiadom u siebie w domu. Gdyby nie te rękawiczki, świadkowie by ją uniewinnili. Pan Pawlakowski o tym wszystkim nie miał pojęcia. Jak by tu powiedzieć... Zrozumiawszy sytuację, odciął się od niej. Ona się wtedy załamała i w pewnym stopniu wyznała prawdę...
      Wrócił do stygnącej grzaneczki i rodzina znów zabrała głos. Melania uparcie twierdziła, że wszystko to odgadła sama już wcześniej, Sylwia wytykała Marcinkowi, że wszystko przez niego, bo roznosi plotki po całym mieście, Felicja broniła pupilka, przypominając, że ta cała Weronika wyszła na jaw dzięki jego siostrze. Dorotka przyznawała się Robertowi i Jackowi do wielkiej ulgi, bo naprawdę przykro jej było pomyśleć, że własny ojciec i tak dalej, ale skoro do tej pory tego ojca nie miała, może nie mieć nadal. Marcinek, nie usiłując nawet usprawiedliwić swojego gadulstwa, przypominał, że od początku przepowiadał spadek po starszej pani i proszę, na jego wyszło. Melania nagle doznała skojarzenia, widziała przecież tajemniczą postać, która uciekła spod okna ich salonu, musiała przedrzeć się przez ogródek sąsiadów, o ile te nędzne krzaczki można nazwać ogródkiem, w każdym razie policja powinna zbadać ślady. No, niekoniecznie w tej chwili, lepiej może przy dniu białym. Jacek składał Dorotce coś w rodzaju gratulacji, zarazem próbując pytać o szczegóły dochodzenia. Jeden Paweł Drążkiewicz nic nie mówił, ponieważ zastanawiał się, jak nakłonić Melanię do zawarcia z nim legalnego związku małżeńskiego, przypadające na nią sześć milionów dolarów to jednak jest coś...
      - Najgłupszy ze wszystkiego był ten ogień w domu -powiedziała wreszcie Felicja bardzo krytycznie. - Chciała skopcić cały dom? Wydusić nas wszystkie?
      - Nie, tylko Dorotkę - pouczyła ją Melania.
      - Przecież Dorotka wyszła!
      - Ale ona o tym nie wiedziała - wyjaśnił Robert Górski, Bieżan bowiem wciąż spożywał przystawki. - A nawet gdyby, to też miało sens i dziwię się jej trochę, że na tę kombinację nie poszła. Najpierw panie, po paniach dziedziczy pani Dorotka, ona dopiero potem i w ten sposób udałoby się zagarnąć całość. Chyba zabrakło jej cierpliwości.
      - Skąd wiedziała, że Dorotka wyszła? - zaciekawiła się Sylwia.
      - Właśnie w tym rzecz, że nie wiedziała!
      - No dobrze, skąd nie wiedziała?
      - No właśnie - poparła siostrę nagle zainteresowana Felicja. - Podglądała tu chyba? Dlaczego nie zauważyła, że Dorotka wyszła?
      Dorotkę opętała znienacka dzika zuchwałość.
      - Ponieważ wyszłam oknem, a nie drzwiami - oznajmiła z jadowitą satysfakcją - zgasiwszy światło. A na łóżku w służbówce ułożyłam bałwana. Na wszelki wypadek. Wyglądał, jakbym to była ja...
      - To mu przyszło bez trudu - nie wytrzymała Melania.
      - Można wiedzieć, po co wychodziłaś oknem? - spytała sucho Felicja.
      - Żeby się na was nie nadziać i uniknąć gadania. Z pewnością bardzo was wszystkie kocham, ale wytrzymać z wami już dłużej nie dam rady. Kupię mieszkanie i wyprowadzę się, zanim to nastąpi, chcę zachować resztki zdrowej psychiki...
      - O, jaka mimoza nam tu kwitnie! - zadrwiła Melania.
      - Zdrowa psychika, rzeczywiście! - prychnąła Felicja. -Miałaś kiedyś coś takiego?
      - A nie? - zdziwiła się Dorotka kąśliwie, bo nagle spodobała jej się ta potyczka z ciotkami. - Po was przecież dziedziczę, nie tylko pieniądze, ale także różne cechy. Umysłu i charakteru. Wypieracie się zdrowej psychiki?
      - Ja nie! - powiedziała Sylwia bez namysłu i na wszelki wypadek.
      Felicja zręcznie ominęła temat.
      - Wyprowadzasz się, proszę bardzo. Moja najmłodsza siostra zapewne również, bo tu widzę kandydata na jej nową drogę życia... Zostaniemy we dwie z Sylwią...
      - I z Marcinkiem - podsunęła Melania niewinnie. Marcinkowi udało się przełknąć to, co miał w ustach, bez zakrztuszenia.
      - Ja tego - wyrwał się z zakłopotaniem. - No, teraz właśnie chciałem tego... Wyjechać...
      - W tę swoją podróż po Europie, co? - rzuciła się na niego z pazurami Felicja. - Akurat teraz? A skąd ja wezmę hydraulika? Skąd ja wezmę blacharza? Co ty sobie wyobrażasz...?
      - Spoko, nie ma sprawy! - wrzasnął Jacek, spoglądający na Dorotkę wzrokiem pełnym przerażenia i zachwytu równocześnie. - Niech jedzie w cholerę, dam pani hudraulika i blacharza! Jutro nawet, jeśli pani sobie życzy.
      - Życzę sobie, owszem...
      Bieżan spokojnie delektował się przystawkami w postaci kawioru, łososia, krewetek, niezwykłego musu śledziowego i tajemniczej pasty z sardynek. Z niewiadomej przyczyny Sylwia na zakąskę wykorzystała wyłącznie produkty rybne. Spróbował już wszystkiego i teraz ciekaw był, czy one w ogóle wrócą do zasadniczego tematu.
      Melania jakby odgadła jego myśl telepatycznie.
      - Interesujące, swoją drogą, dlaczego ta idiotka nie wyrzuciła rękawiczek - rzekła z niesmakiem, przerywając Jackowi i Felicji. - Przecież to jest, jak widzę, zasadniczy dowód. Nie miała drugiej pary?
      - Potem musiałaby wyrzucić także drugą parę - pouczyła ją Sylwia. - Ciągle coś tam robiła, musiałaby wyrzucać za każdym razem. No, za każdą wizytą u nas. Tyle mogła nie mieć.
      - Nie przyszło jej do głowy, że takie głupstwo ją zdradzi? - zaciekawiła się Felicja, porzucając od razu rzemieślników, instalacje i rynny.
      Bieżan czuł zapachy, dolatujące z kuchni, pod małym talerzykiem widział duży talerz, przezornie zatem przestał jeść. Ta, służbowa poniekąd, wizyta była tak niezwykła, że postanowił wykorzystać ją gruntownie. Jako prawdziwy mężczyzna, docenił jakość posiłku i nie miał najmniejszego zamiaru wyrzekać się kolejnej potrawy. Odchylił się na oparcie krzesła.
      - Wyjaśnienie jest podwójne - rzekł, powodując tym ciszę, zapadłą od razu. - Po pierwsze, rzeczywiście nie wiedziała, że rękawiczki też pozostawiają rozpoznawalne ślady, a po drugie nie miała pojęcia, że się nimi interesujemy. Kiedy ich szukaliśmy u pań, pana Jańczaka nie było, nic na ten temat nie wiedział i nie mógł przekazać siostrze. A zarazem jej sąsiadce. Gdyby nie to, może i rzeczywiście by je wyrzuciła, z ostrożności, bo wcale nie jest głupia. No i byłyby kłopoty, bo wszystkiego innego zdołała się pozbyć.
      - Czego innego? - spytał żywo Jacek.
      - No, to co miało panią udusić, to nie był zwykły czad. Dołożyła drobnostkę...
      - Jaką drobnostkę?
      - Silnie trującą. Wolałbym nie ujawniać...
      - Lukrecja Borgia! - zaopiniowała Sylwia, nie wiadomo dlaczego z triumfem.
      Nagle przypomniały się jej obowiązki, zerwała się z krzesła i popędziła do kuchni. Felicja i Melania spojrzały na siebie.
      - Myślisz, że ona od razu...? - spytała Melania niespokojnie.
      - Niczego trującego w domu nie mamy - odpowiedziała jej Felicja półgębkiem i zwróciła się do Bieżana. - Z tego wynika, że ta dziewczyna robiła sobie dalekosiężne plany już od pobytu w Ameryce? Poznała Wandzię, dedukcje miała trafne... Skąd pan w ogóle tyle o niej wie?
      Tego, co i tak by wyszło na jaw, Bieżan ukrywać nie zamierzał.
      - Między innymi od pana Wojciechowskiego...
      - Od Antosia! Rany boskie, trzeba zadzwonić do Antosia...!
      - Nic pilnego. Pan Wojciechowski jest zorientowany, rozmawialiśmy faxem. Doskonale pamięta Weronikę Szydlińską, ale wcale jej nie kojarzył z tym Hubkiem. Twierdzi natomiast, że jest to osoba wyjątkowo chciwa i bezwzględna, piękna, ale niesympatyczna, dla pieniędzy zdolna do wszystkiego.
      - Jak widać na załączonym obrazku - mruknął Jacek.
      - Ruszcie się, niech ktoś posprząta ze stołu! - wrzasnęła Sylwia z kuchni. - Rolada doszła!
      Ruszyła się wyłącznie Dorotka, którą potyczka z ciotkami usatysfakcjonowała w pełni. Mogła teraz sprzątać i pomagać, nie tracąc szampańskiego humoru, nie ojciec na nią czyhał, tylko jakaś obca baba. Felicja nadal wypytywała Bieżana, na stół wjechała rolada wieprzowa z kluseczkami, Jacek, pilnie słuchając rozmowy, bezwiednie otwierał czerwone wino. Paweł Drążkiewicz szeptał coś do ucha Melanii, która strzepywała z siebie jego szepty niczym komara, usiłując przerwać siostrze. Robert przestał na chwilę zważać na wyjaśnienia zwierzchnika, zastanawiając się, czy po większej ilości takich osobliwych dochodzeń nie utyłby przesadnie. Marcinek pławił się w błogości.
      - Bo widzi pani - mówił Bieżan cierpliwie - motyw, sposobność i mikroślady. Motyw miały panie wszystkie...
      - Ciekawe, dlaczego pan nas nie zamknął od razu?
      - Areszty i więzienia są przepełnione. Na upartego miejsce by się znalazło, ale zamykać niewinnego niepotrzebnie to straszny wstyd. Ja w tym zawodzie pracuję szesnaście lat, jakiegoś doświadczenia człowiek nabywa, panie mi nie pasowały. No więc szukaliśmy dalej. Te drzwi na balkonie, otwarte... Ktoś zainteresowany mógł to odkryć...
      - Ejże, czy drzwi na balkonie są w końcu otwarte, czy zamknięte? - przerwała mu Felicja, podnosząc głos. - Ktoś je zamykał?
      - Ja nie - powiedziała stanowczo Sylwia, stawiając na stole dodatki w postaci sześciu rodzajów marynatów na ogromnej tacy. - Na deser, od razu wam powiem, jest nasze ciasto i szarlotka dla ludzi z bitą śmietaną, więc róbcie, co chcecie. I ciasteczka. Lubię gotować, ale krokiecików z pieczarkami już nie zdążyłam...
      - Prawdopodobnie tych drzwi nie zamknął nikt, ale teraz to już chyba mało ważne? - wtrąciła niecierpliwie Melania. - Ona siedzi, ta Weronika?
      - Owszem, ważne, bo tamtędy weszła, żeby rozpalić ogień - odpowiedział jej Robert. - Sama się przyznała w chwili załamania, całe szczęście przy świadkach, bo taśma ciągle jest dowodem dość skomplikowanym. O tym uchylonym oknie w służbówce nie wiedziała, szparę pozostawiła pani wąską, prawie niewidoczną. Bałwana... przepraszam najmocniej... na łóżku dostrzegła z daleka, myślała, że to pani...
      - Inteligentna dziewczyna - zachichotała Felicja.
      - Nie bardzo. Strasznie głupio mnie zabijała - skrytykowała Dorotka.
      - Wolałabyś mądrzej...?
      - Tylko to pchanie pod tramwaj miało sens, mogło ujść za przypadek. Samochodem natomiast idiotycznie.
      - Co do samochodu, istotnie - przyznał Bieżan - w tym nie miała wprawy, chociaż przy odrobinie szczęścia mogło jej się udać. No i kamień, tu przypadek nie wchodził w grę, ale padłoby na jakiegoś bandziora, zwłaszcza gdyby zabrała kamień ze sobą. Inaczej zdolny pies mógł ją rozpoznać.
      - Gdyby go pani zabezpieczyła, mielibyśmy dodatkowy dowód - westchnął Robert.
      - Nie przyszło mi to do głowy - usprawiedliwiła się Dorotka. - Bardzo przepraszam.
      - Za to pożar się przyda, bo do chemikaliów miała dostęp. Podpaliła i wyszła tak samo, jak weszła, górą. Drabinę tym razem odłożyła na miejsce. Uparta facetka, do ostatniej chwili myślała, że jej się udało.
      - Może by jednak zamknąć te drzwi? - zaproponowała cierpko Sylwia. - Chociażby nawet teraz, bo potem znów się zapomni?
      - Jeśli ci tak bardzo na tym zależy... - zgodziła się Felicja. - Marcinek, zanim wyruszysz do Paryża, skocz na górę i zamknij. Nad kluczem się jeszcze zastanowimy.
      - A jutro rano obejrzymy te krzaki...
      Dwie pary opuściły dom krótko po wyjściu Bieżana z Robertem. Zarówno Melania, jak i Dorotka wolały załatwiać swoje sprawy osobiste w oddaleniu od reszty rodziny. Marcinek został, bo przyszło mu do głowy, że takiego żarcia, jak tutaj, nigdzie w Europie zapewne nie dostanie. A już z pewnością nie za darmo...
      
      * * *
      - Nie możemy dopuścić do tego, żeby wyjechali równocześnie - mówiła konspiracyjnie Melania, kiedy nazajutrz, po przeszukaniu zarośli i znalezieniu mikroskopijnych strzępków spodni i kurtki Weroniki Pawlakowskiej, trzy siostry wreszcie zostały same. - Ktoś musi różne rzeczy załatwiać.
      - Zdaje się, że mamy na składzie jeszcze jednego - wytknęła jej Felicja z szatańskim chichotem. - Pawełek cię pokochał ogniście. Czy może też lecisz do ołtarza i wyprowadzasz się z domu?
      - I jedziesz w podróż poślubną na Wyspy Kanaryjskie? - dodała z przekąsem Sylwia.
      - Przestańcie udawać idiotki. Już się rozpędziłam robić z siebie pośmiewisko. Wszyscy by wiedzieli, że się ożenił ze mną dla pieniędzy i tylko czeka, kiedy tę forsę odziedziczy...
      - I rąbnie cię! - ucieszyła się Felicja. - Po doświadczeniach tej kretyńskiej Weroniki już mu łatwo pójdzie!
      - No! - przyświadczyła Sylwia z zapałem. - Same byśmy mogły teraz kogoś rąbnąć. Na cudzych błędach się człowiek uczy.
      - Najlepiej siebie wzajemnie - zaproponowała drwiąco Melania. - Podejrzenie padnie na Dorotkę. Ale będzie miała fajnie!
      - Ale ty masz rację, w równoczesnym wyjeździe trzeba im przeszkodzić. Jacek doskonale zastąpi Marcinka, potem Marcinek się wyprztyka z forsy i wróci i wtedy, ostatecznie, niech sobie jadą...
      - Chyba jednak najpierw wezmą ślub - zaprotestowała Sylwia. - Wyjadą dopiero potem. I w ogóle kto powiedział, że na pewno wyjadą?
      - A ty byś nie wyjechała, chociażby po to, żeby mieć trochę świętego spokoju?
      - A na cóż jej święty spokój? Nikt tu jej kołków na głowie nie ciosa...
      Tę rozmowę podsłuchała wracająca właśnie do domu Dorotka. Dzień był pogodny i wyjątkowo ciepły, okno salonu zostało uchylone, trzy ciotki rozmawiały tuż przy nim. Dorotka zboczyła ze ścieżki w trosce o mały krzaczek jaśminu, który mógł ulec zadeptaniu tak przez Weronikę, jak i przez ludzi Bieżana, a szkoda by jej go było. Nie pamiętała o nim wcześniej, przypomniała sobie dopiero teraz i podeszła sprawdzić. Rósł, nie został połamany, ucieszyła się i usłyszała głosy ciotek.
      Wracała do domu tak wczesnym popołudniem tylko po to, żeby się przebrać i wyjść ponownie. Wspólnie z Jackiem zaplanowali sobie kameralną, dwuosobową, tym razem już prawdziwą ucztę zaręczynową i wizytę u jego rodziców, wczoraj bowiem ostatecznie zdecydowali się na małżeństwo. Postanowili także przed ślubem kupić nie mieszkanie, a całą willę, uświadomiwszy sobie, że Dorotkę stać nawet na zamek.
      - I ona będzie twoja - powiedział Jacek stanowczo. -Żadnych wspólnot! Możliwe, że będziemy mieli dzieci, ja lubię dzieci, niech te dzieci wiedzą, na czym stoją.
      Dorotka w upojeniu zgadzała się na wszystko, bo Jacek w piorunującym tempie stał się dla niej zasadniczym elementem wszechświata. O podróży pomyśleli, owszem, nie poślubnej jednakże, tylko raczej przedślubnej, musieli wszak trochę lepiej się poznać i nieco ze sobą poprzebywać, żeby wzajemnie odkryć swoje wady. Na razie widzieli w sobie wyłącznie zalety, dość mieli jednakże rozumu, żeby dopuścić istnienie także i wad, z którymi trzeba się będzie pogodzić. Brak problemów finansowych niewątpliwie ułatwiał sytuację.
      - Tak prawdę mówiąc, ja to wszystko uważam za cud i prawie w to nie wierzę - wyznała Dorotka narzeczonemu. - Takie rzeczy się nie zdarzają. Można sobie o tym poczytać, i to w powieściach historycznych, a nam się przytrafiło.
      - Statystycznie rzecz biorąc, miało prawo - pocieszył ją Jacek. - Jedno takie wydarzenie na cały kraj, to nie tak dużo. Ludzie wygrywają nawet w toto-lotka...
      Teraz, wyprostowawszy się obok krzaczka pod oknem, ze zgrozą słuchała, jak ciotki urządzają jej przyszłość. Pomyślała, że gdyby usłyszała to wszystko wcześniej, zapewne z krzykiem odmówiłaby zgody na własny ślub chociażby po to, żeby zrobić im na złość. Dobrze, że dopiero teraz...
      - Żadnych Żoliborzów ani Saskich Kęp, nie wspominając o Łomiankach! - mówiła stanowczo Sylwia. - Mieszkanie, czy tam cokolwiek, niech sobie kupią, ale tu, blisko. Ja chcę ją mieć pod ręką, bo jeszcze jakichś głupot narobi. Ten Jacek też się przyda...
      - Szczególnie w nieobecności Marcinka - dołożyła ironicznie Melania.
      - A co, chcesz sama latać do sklepu, nosić ciężary i wszystko załatwiać? - spytała ostro Felicja. - Ja się nie czuję na siłach. A nawet gdybym się czuła, nie wiem dlaczego młodsze pokolenie nie miałoby się trochę postarać.
      - Dostała najwięcej - przypomniała Sylwia. - Ta Wandzia była głupia, niech jej ziemia lekką będzie, należało nam to zostawić, żebyśmy mogły ją wychowywać.
      - Ja bym im ułożyła tę podróż - powiedziała Melania w jakimś chciwym rozmarzeniu. - Od razu tak, żeby się zazębili z tamtym gówniarzem. Gdyby ona chociaż nie była pełnoletnia...!
      - Ale jest i nic na to nie poradzisz.
      - Powinna w każdym razie dać nam upoważnienie na wszystkie konta. Bo jestem pewna, że sama roztrwoni...
      - Albo mąż ją zrujnuje.
      - On też dostał!
      - No to co? Ona więcej. Zobaczysz, jak teraz zważnieje!
      - Albo zgłupieje...
      - Tym bardziej trzeba ją trzymać za rękę...
      - Będzie się bronić pazurami i zębami. Nie wiem, czy się ją uda ukrócić...
      "Boże jedyny, istne harpie!" - pomyślała Dorotka w panice, bo w tych głosach z salonu słychać było jakąś straszliwą drapieżność. Troskę również, ale była to troska pazerna i zaborcza, wręcz zachłanna. Takiej troski bała się śmiertelnie.
      Przez moment miała ochotę uciec od razu i zamieszkać na przykład w jakimś hotelu. I zaraz potem uświadomiła sobie, co by było, gdyby chrzestna babcia nie przyjechała, nie napisała testamentu i nie pozwoliła się zabić. Musiałaby nadal mieszkać tutaj, z ciotkami, albo tułać się po wynajętych pokojach, na mieszkanie razem z Jackiem pracowaliby ładne parę lat... nie, zaraz, gorzej, w ogóle nie poznałaby Jacka, bo bez powodu nie jeździłaby taksówką! Melania za jakiś czas straciłaby swojego Pawła i stałaby się jeszcze gorsza, w rezultacie jej samej charakter by się wypaczył i upodobniłaby się do nich, bo harpiowatość już teraz w sobie czuje... Jezus Mario, koszmarna perspektywa!
      Za żadne skarby świata nie będzie takim potworem dla swoich dzieci...
      Na myśl o dzieciach ochłonęła. Z kolei uświadomiła sobie, że cała okropność już odpadła i sam ten fakt wystarczył, żeby wróciła jej pogoda ducha. Już nie musi... Nie wiadomo, czego nie musi, wszystko jedno, nic nie musi, za to mnóstwo może. Proszę bardzo, może nawet zamieszkać w pobliżu i niech te harpie też się cieszą.
      Poczuła się tak szczęśliwa, że nagle zapragnęła uszczęśliwić cały świat. Nie słuchając dalszego ciągu gadania, ruszyła do domu. Zanim zadzwoniła, spróbowała drzwi, okazały się otwarte, widocznie w tym domu jakieś drzwi zawsze musiały być otwarte, skoro zamknęły te na górze, zapomniały o tych na dole. Z radosnym uśmiechem na twarzy weszła i stanęła w progu salonu.
      Harpie na jej widok nagle zamilkły.
      - No dobrze - powiedziała czule i tkliwie - niech wam będzie. Kupimy dom na Siekierkach. I pojedziemy w tę podróż tak, żeby się zazębić z cholernym Marcinkiem. I dam wam nawet upoważnienie na któreś konto, róbcie sobie, co chcecie.
      Wszystkie trzy osłupiały. A potem równocześnie, wyjątkowo zgodnym ruchem, narysowały sobie kółko na czołach...
      koniec 
