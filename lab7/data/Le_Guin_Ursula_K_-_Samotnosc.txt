Autor: Ursula K. LeGuin
Tytul: Samotność

(Solitude)

Z "NF" 7/95


   Aneks do "UBÓSTWO: Drugi raport na temat Jedenastej-
Soro" pióra Mobila Entselenne'temharyonoterregwis Liść, 
dostarczony przez jej córkę, Pogodną.

Moja matka, badaczka-etnolog, zadała sobie trud, by 
dowiedzieć się czegokolwiek na temat mieszkańców Jedenastej-
Soro, traktując to jak osobiste wyzwanie. Fakt, iż aby 
sprostać temu wyzwaniu, wykorzystała swoje dzieci, może być 
postrzegany jako wyraz egoizmu bądź skrajnej 
bezinteresowności. Teraz, po lekturze jej raportu, wiem, iż 
w końcu zdała sobie sprawę, że postąpiła źle. Świadoma, ile 
ją to wszystko kosztowało, ogromnie pragnęłabym wyrazić jej 
wdzięczność za to, że pozwoliła mi rozwinąć się jako osobie.
   Wkrótce po tym, gdy sonda automatyczna doniosła, że 
jedenastą planetę układu Soro zamieszkuje społeczność o 
rodowodzie haińskim, matka wstąpiła do załogi orbitalnej, 
podejmując pracę w ekipie obsługi trzech Pierwszych 
Obserwatorów na powierzchni globu. Spędziła cztery ostatnie 
lata w nadrzewnych miastach pobliskiej Huthu. Mój brat, 
Urodzony Wśród Radości, miał osiem lat, ja zaś liczyłam ich 
pięć; matka chciała na rok albo dwa podjąć jakąś pracę na 
pokładzie statku tak, abyśmy mogli pouczęszczać trochę do 
szkoły o profilu haińskim. Mój brat uwielbiał dżungle Huthu, 
chociaż jednak potrafił piąć się na drzewa ze zręcznością 
małpy, praktycznie nie umiał czytać, a poza tym oboje 
byliśmy jasnoniebiescy od skórnego grzyba. Podczas gdy Ury 
uczył się czytać, ja przywykałam do noszenia odzieży, a
wszystkich nas poddawano kuracji antygrzybicznej, matkę 
w takim stopniu zaintrygowała Jedenasta-Soro, w jakim 
Pierwszych Obserwatorów zbiła z tropu.
   To wszystko jest zawarte w jej raporcie, opowiem jednak w 
takim porządku, w jakim się od niej dowiadywałam, to mi 
bowiem pomoże przypomnieć sobie i zrozumieć. Sonda dokonała 
zapisu miejscowego języka i Obserwatorzy poświęcili rok na 
jego opanowanie. Liczne wariacje dialektowe usprawiedliwiały 
popełnianie błędów i akcent. Obserwatorzy zatem donieśli, iż 
język nie stanowi problemu. A jednak istniały kłopoty z 
porozumiewaniem się. Obaj mężczyźni stwierdzili, że żyją w 
izolacji, są traktowani podejrzliwie i wrogo, nie są w 
stanie nawiązać jakichkolwiek kontaktów z tamtejszymi 
mężczyznami, wiodącymi w odosobnionych domach samotnie lub w 
porach pustelniczy żywot. Napotykali społeczności złożone z 
podrostków i usiłowali się z nimi porozumieć, ilekroć jednak 
wkraczali na terytorium takiej grupy, chłopcy albo umykali, 
albo też robili wszystko, żeby ich uśmiercić. Kobiety, 
zamieszkujące - jak to określali - "rozproszone wioski", 
przeganiały obserwatorów ciskając w nich kamieniami, kiedy 
tylko zanadto zbliżali się do domów.  
   - W moim przekonaniu - zameldował jeden z Obserwatorów - 
społeczna aktywność Sorowian ogranicza się do kamienowania 
przybyszów.
   Żaden z nich nie odbył z tubylczymi mężczyznami rozmowy 
dłuższej niż trzyzdaniowa; jeden z nich sparzył się z 
kobietą, która zabłądziła w okolice jego obozowiska - 
doniósł, iż jakkolwiek jednoznacznie i natarczywie czyniła 
mu awanse, sprawiała wrażenie rozstrojonej jego wysiłkami, 
by wszcząć rozmowę, nie udzielała żadnych odpowiedzi na 
pytania i odeszła, "ledwie dostała to, po co przyszła".
   Obserwatorce pozwolono zająć pustą chatę w "wiosce" 
(babimkręgu) złożonej z siedmiu domostw. Dokonała 
znakomitych obserwacji codziennego życia w takim stopniu, w 
jakim mogła się mu przyglądać, odbyła kilka rozmów z 
dorosłymi kobietami i bardzo wiele - z dziećmi; stwierdziła 
jednak, że ani razu nie zaproszono jej do domu innej 
kobiety, nie zasugerowano, że mogłaby w czymś pomóc ani nie 
pospieszono z ofertą jakiejkolwiek pomocy. Pogawędki 
dotyczące rutynowych, codziennych spraw nie były przez 
mieszkanki wioski mile widziane; dzieci, jedyni informatorzy 
Obserwatorki, nazywały ją Ciotką-Pleciugą. Jej anormalne 
zachowanie sprawiło jednak, że pozostałe kobiety zaczęły 
okazywać wobec niej rosnącą nieufność i niechęć, 
powstrzymując potomstwo przed dalszymi kontaktami. Opuściła 
wieś.  
   - Nie ma możliwości - oznajmiła mojej matce - aby 
czegokolwiek dowiedział się tam dorosły. Nie zadają pytań i 
nie udzielają na nie odpowiedzi. Wszystkiego, co wiedzą, 
uczą się w dzieciństwie.
   Aha! - mruknęła pod nosem matka, patrząc na Urego i na 
mnie. Następnie poprosiła o rodzinne przeniesienie na 
Jedenastą-Soro, występując o status Obserwatorki. Stabile 
przeprowadzili z nią przez ansible* [W pierwszym wydaniu 
"Lewej ręki ciemności" urządzenie do natychmiastowego 
porozumiewania się.] długą rozmowę kwalifikacyjną, 
porozmawiali z Urym i nawet ze mną - nie pamiętam tej 
rozmowy, matka mi jednak później mówiła, że opowiedziałam 
Stabilom wszystko o swoich nowych pończoszkach - następnie 
zaś wyrazili zgodę. Statek miał pozostawać na bliskiej 
orbicie, mając w załodze poprzednich Obserwatorów, matka zaś 
winna była utrzymywać z nim codzienny, jeśli to możliwe, 
kontakt radiowy.  
   Moje wspomnienia z nadrzewnego miasta i zabaw, jakim 
oddawałam się na pokładzie statku z kociakiem prawdziwym czy 
też fantomatycznym, są mgliste; pierwsze naprawdę wyraźne 
dotyczą naszego domu w babimkręgu. Jest w części podziemny, 
w części zaś wystaje nad powierzchnię i ma ściany z 
wylepionych gliną splecionych gałązek. Stoimy z matką na 
dworze w ciepłym blasku słońca. Rozdziela nas wielka 
błotnista kałuża, do której Ury wlewa wodę z uszczelnionego 
gliną kosza; potem biegnie nad strumyk po kolejną porcję. Ja 
z uciechą mieszam błoto dłońmi, aż staje się gęste i 
spoiste. Nabieram go w złożone dłonie i ochlapuję ścianę w 
miejscu, gdzie wciąż przezierają gałązki.
   - Dobrze! Doskonale! - powiada matka w naszym nowym 
języku, a ja zdaję sobie sprawę, że oto wykonuję prawdziwą 
pracę. Naprawiam dom. Wykonuję ją dobrze, prawidłowo. Jestem 
osobą kompetentną.
   Nie miałam co do tego wątpliwości, dopóki tam 
mieszkaliśmy.  
   Wieczorem jesteśmy w domu i Ury przez radio rozmawia ze 
statkiem, ponieważ tęskni za pogawędkami w starym języku, a 
poza tym ma ich informować o różnych rzeczach. Matka splata 
koszyk i przeklina z powodu porozszczepianych witek. Ja 
śpiewam piosenkę, żeby nikt z babiegokręgu nie usłyszał, jak 
Ury przemawia w dziwnym języku, a zresztą bardzo lubię 
śpiewać. Tej piosenki nauczyłam się dziś po południu w domu 
Hyuru. Codziennie bawię się z Hyuru. "Bądź świadoma, 
słuchaj, słuchaj, bądź świadoma" - śpiewam. Matka przestaje 
kląć, słucha, a potem włącza magnetofon. W palenisku wciąż 
jarzy się ogień, na którym przyrządzaliśmy kolację - 
smakowite kłącza pigi; mogę jeść pigi w nieskończoność. Jest 
ciemno, ciepło, w powietrzu unosi się zapach pigi i 
płonącego duhur, święty, mocny zapach, odpędzający czary i 
złe uczucia, a kiedy śpiewam "Słuchaj, bądź świadoma", 
ogarnia mnie coraz większa senność i zaczynam tulić się do 
matki, która jest ciemna, ciepła i roztacza matczyny zapach, 
mocny i święty, pełen dobrych uczuć.
   Nasze codzienne życie w babimkręgu przebiega wedle 
ustalonego wzoru. Później, na statku, dowiedziałam się, że 
ludzie żyjący wśród sztucznie skomplikowanych sytuacji, 
nazywają takie życie "prostym". Nigdy i nigdzie nie 
spotkałam nikogo, kto uważał, że życie jest proste. Moim 
zdaniem życie czy też czas wydają się proste, kiedy człowiek 
pomija szczegóły - tak jak z orbity każda planeta wydaje się 
gładka.
   Z pewnością nasze życie w babimkręgu było łatwe w tym 
sensie, że nie mieliśmy problemów z zaspokajaniem wszelkich 
potrzeb: jadalne rośliny, które można było pozyskać drogą 
zbieractwa czy uprawy, występowały w obfitości, temas i rett 
dostarczały przędzy na odzież i pościel, trzcina zaś - 
materiału na kosze i strzechy; my, dzieci, miałyśmy 
partnerów do zabaw w innych dzieciach, w matkach - troskliwe 
opiekunki, a poza tym masę rzeczy, których należało się 
nauczyć. To nie są sprawy proste, chociaż dość łatwe, jeśli 
człowiek wie, jak się do nich zabrać, jeśli jest świadomy 
szczegółów.
   Nie było to jednak łatwe dla mojej matki - przeciwnie: 
trudne i skomplikowane. Musiała udawać, że zna szczegóły, 
podczas gdy się ich dopiero uczyła, a poza tym spoczywał na 
niej obowiązek meldowania o naszym sposobie życia - i 
wyjaśniania go - ludziom, którzy nie mieli o nim pojęcia. 
Dla Urego wszystko było łatwe, dopóki nie stało się trudne, 
ponieważ był chłopcem. Ja nigdy nie miałam żadnych kłopotów. 
Uczyłam się rozmaitych prac, bawiłam się z dziećmi i 
słuchałam śpiewania matek.
   Pierwsza Obserwatorka miała słuszność: dorosła kobieta w 
żaden sposób nie mogła się nauczyć, jak posiąść duszę. Matka 
nie mogła iść posłuchać śpiewu innej matki, bo byłoby to 
zbyt niezwykłe. Ciotki doskonale zdawały sobie sprawę, że 
nie odebrała zbyt starannego wychowania i nauczyły ją wielu 
rzeczy, chociaż matka nie zdawała sobie z tego sprawy. 
Doszły do wniosku, że matka matki musiała być 
nieodpowiedzialna i zamiast osiąść w babimkręgu ruszyła na 
włóczęgę, co nie pozwoliło jej córce odebrać właściwego 
wychowania. To właśnie dlatego nawet najbardziej wyniosłe z 
ciotek pozwalały, bym słuchała wraz z ich dziećmi, 
umożliwiając mi w ten sposób zdobycie wykształcenia.  Ale 
przecież nie mogły zapraszać do swoich domów dorosłej. 
Przekazywaliśmy jej z Urym wszystkie zapamiętane pieśni, ona 
zaś powtarzała je do radia albo też nam kazała je do radia 
powtarzać. W gruncie rzeczy jednak nigdy tak naprawdę nie 
zrozumiała tego. Bo jakże mogłaby zrozumieć, skoro zaczęła 
się uczyć w swoim wieku i spędziła całe życie wśród magów?  
   - Bądź świadoma! - przedrzeźniała moje uroczyste i 
prawdopodobnie irytujące małpowanie ciotek i dużych 
dziewczyn. - Bądź świadoma! Ile razy dziennie to powtarzają? 
Bądź świadoma czego? Nie są nawet świadome, co oznaczają te 
ruiny, nie są świadome własnej historii... ba, nie są nawet 
świadome istnienia bliźnich! Nie rozmawiają ze sobą! Bądź 
świadoma... myślałby kto.  
   Kiedy przekazywałam jej opowieści Sprzed Czasu, których 
wraz z ich córkami wysłuchiwałam z ust Ciotki Sadne i Ciotki 
Noyit, często doszukiwała się w nich niewłaściwych znaczeń. 
Opowiedziałam jej na przykład o Ludzie, ona zaś odrzekła:
   - Z niego właśnie wywodzą się ludzie obecnie 
zamieszkujący planetę.
   A gdy odparłam: 
   - Wcale teraz nie żyją tu ludzie - nic nie 
zrozumiała. Nie zrozumiała nawet wtedy, kiedy dodałam: - 
Żyją tu teraz osoby.
   Ury bardzo lubił historię o Mężczyźnie Który Mieszkał z 
Kobietami - o tym, jak trzymał kobiety w chlewiku niczym 
szczury przeznaczone do spożycia, jak wszystkie zaszły w 
ciążę i powiły po setce dzieci, jak wreszcie z tych dzieci 
wyrosły potwory, które pożarły ojca i matki, a w końcu 
pozjadały się nawzajem. Matka wyjaśniła nam, że opowieść 
jest parabolą przeludnienia, które dotknęło tę planetę wiele 
tysięcy lat temu.
   - Nie, wcale nie jest - zaoponowałam. - To przypowiastka 
moralna.
   - Cóż, tak - zgodziła się matka. - A jej przesłanie brzmi: 
nie miej zbyt wielu dzieci.
   - Ależ nie o to chodzi! - upierałam się. - Któż mógłby 
urodzić setkę dzieci, nawet gdyby tego bardzo chciał? 
Mężczyzna był czarnoksiężnikiem. Uprawiał magię. A kobiety 
razem z nim. Tak więc, oczywiście, ich dzieci były 
potworami.
   Kluczem, rzecz jasna, jest słowo "tekell", tak zgrabnie 
przetłumaczalne na haińskie słowo "magia", określające 
kunszt lub moc gwałcącą prawa natury. Matce trudno było 
zrozumieć, że pewne osoby naprawdę uznają większość więzi 
międzyludzkich za nienaturalne, że związek małżeński czy 
rząd może być postrzegany jako złe zaklęcie rzucone przez 
czarnoksiężników. Ludziom jest bardzo trudno uwierzyć w 
magię.
   Statek uporczywie pytał, czy dzieje się nam dobrze, a co
pewien czas jakiś Stabil wchodził swoim ansiblem na naszą 
radiową częstotliwość, poddając matkę i nas prawdziwemu 
przesłuchaniu. Matka zawsze umiała jakimś cudem przekonać 
rozmówców, że chce pozostać mimo swoich stresów, że 
skutecznie wykonuje pracę, z którą nie potrafili się uporać 
Pierwsi Obserwatorzy, my zaś, Ury i ja, czujemy się jak ryby 
w wodzie; przynajmniej tak wyglądało to na początku. Sądzę, 
że matka również była szczęśliwa, kiedy tylko przywykła do 
niespiesznego tempa życia i okrężnych sposobów, jakimi 
musiała się uczyć różnych rzeczy. Dokuczała jej samotność, 
doskwierał brak rozmów z innymi dorosłymi, powtarzała, że 
bez nas pewnie by popadła w szaleństwo. Jeśli nawet tęskniła 
za seksem - nie pokazywała tego po sobie, moim jednak 
zdaniem jej raport jest niekompletny w tej kwestii, być może 
dlatego, że nie potrafiła się z nią uporać. Wiem, że 
kiedyśmy zamieszkali w babimkręgu, dwie ciotki, Hedimi i 
Behyu, utrzymywały stosunki seksualne i że Behyu zalecała 
się do mojej matki; ale matka się nie połapała, ponieważ 
Behyu nie wyrażała intencji w zrozumiały dla niej sposób. 
Nie potrafiła pojąć, że można uprawiać seks z osobą, do 
której domu nie ma się wstępu.  
   Kiedyś, gdy miałam jakieś dziewięć lat, po wysłuchaniu 
opowieści kilku starszych dziewcząt zapytałam matkę, 
dlaczego nie chce wyruszyć na włóczęgę. 
   - Zajmie się nami Ciotka Sadne - dodałam z nadzieją. 
Miałam dość statusu córki niewykształconej kobiety. 
Pragnęłam żyć w domu Ciotki Sadne i być kimś takim jak jej 
dzieci.  
   - Matki się nie włóczą - odparła z urazą, tonem ciotki.
   - Ależ czasem to robią - nie dawałam za wygraną. - Muszą 
to robić, bo jakże mogłyby mieć więcej niż jedno dziecko?
   - Odwiedzają mężczyzn osiadłych w pobliżu babiegokręgu. 
Pragnąc drugiego dziecka Behyu wróciła do Mężczyzny ze 
Wzgórza Czerwona Gałka. Sadne, kiedy się jej zbiera na seks, 
bywa u Kulawego Mężczyzny z Dolnego Biegu Rzeki. Znają tutejszych 
mężczyzn. Żadna z matek nie wypuszcza się na włóczęgę.
   W czasie mojego dzieciństwa mężczyźni stanowili dla mnie 
mało interesującą tajemnicę. Często występowali w 
opowieściach Sprzed Czasu, rozprawiały również o nich 
dziewczęta ze śpiewaczego kręgu; rzadko ich jednak 
widywałam. Czasem podczas wypraw zbierackich zdołałam
spostrzec któregoś z nich, nigdy jednak w bezpośredniej bliskości 
babiegokręgu. Latem ogarnięty tęsknotą za Ciotką Sadne 
Kulawy Mężczyzna z Dolnego Biegu Rzeki zaczynał szwendać się opodal 
babiegokręgu - nie w zaroślach, rzecz jasna, czy też nad 
rzeką, gdzie mógłby zostać uznany za łotrzyka i ukamienowany, 
lecz po otwartej przestrzeni na zboczach wzniesień, 
doskonale dla wszystkich widoczny i łatwy do rozpoznania. 
Hyuru i Ditsu, córki Ciotki Sadne, mówiły, że matka 
uprawiała z nim seks podczas swojej pierwszej włóczęgi i 
odtąd zawsze się z nim kochała ani razu nie próbując 
szczęścia z innymi okolicznymi mężczyznami.
   Opowiedziała im również, że pierwszym dzieckiem, jakie 
wydała na świat, był chłopiec, którego utopiła, ponieważ nie 
chciała wychowywać dziecka tylko po to, by się później z nim 
rozstać. Obie, tak samo jak ja, miały w tej sprawie mieszane 
uczucia, rzecz jednak nie należała do niezwykłych. 
Wysłuchałyśmy między innymi historii o utopionym chłopcu, 
który wyrósł w głębinach, pochwycił swoją matkę, gdy ta 
przyszła się kąpać, a potem przytrzymywał pod wodą, żeby też 
się utopiła - ale matce udało się umknąć.
   Tak czy inaczej, kiedy Kulawy Mężczyzna z Dolnego Biegu Rzeki 
spędził już na zboczach wzgórz kilka dni, śpiewając długie 
pieśni i to zaplatając, to rozplatając swoje również bardzo 
długie włosy, Ciotka Sadne oddalała się, by spędzić z nim 
noc albo dwie, a po swoim powrocie sprawiała wrażenie osoby 
wyniosłej i odpychającej.
   Ciotka Noyit wyjaśniła mi, że pieśni Kulawego Mężczyzny z 
Dolnego Biegu  Rzeki są magiczne, przy czym nie rzucają 
zwyczajnych złych czarów, lecz, jak to ujęła, dobre 
zaklęcia.  
   - Ale nawet w połowie nie ma tych czarodziejskich mocy co 
pewni mężczyźni, których kiedyś znałam - dodała Ciotka Noyit, 
uśmiechając się do swoich wspomnień.
   Nasza dieta, jakkolwiek smakowita, była uboga w tłuszcze, 
co zdaniem matki wyjaśniało nader późne pokwitanie; 
dziewczęta rzadko zaczynały miesiączkować przed piętnastym 
rokiem życia, chłopcy zaś dojrzewali znacznie później. 
Niemniej jednak kobiety spoglądały na chłopców spode łba 
ledwie ci zdradzali jakiekolwiek oznaki dorosłości. Najpierw 
zawsze ponura Ciotka Heidimi, potem Ciotka Noyit, a wreszcie 
nawet Ciotka Sadne zaczęły odwracać się od Urego, ignorować 
go, nie odpowiadać na jego pytania.
   - Co ty wyprawiasz, bawiąc się z dziećmi? - spytała go 
pewnego razu Ciotka Dnemi tak surowo, że wybuchł płaczem. 
Nie miał jeszcze czternastu lat.
   Młodsza córka Sadne, Hyuru, była moją siostrzaną duszą, 
czy też, jakbyście powiedzieli, moją najlepszą przyjaciółką. 
Jej starsza siostra, Didsu, uczestnicząca obecnie w 
śpiewaczym kręgu, pewnego dnia zagadnęła mnie, mając bardzo 
poważny wyraz twarzy.
   - Ury jest niezwykle przystojny - oświadczyła. - 
Zgodziłam się z jej opinią, przejęta poczuciem dumy.
   - Niezwykle duży i niezwykle silny - dodała. - Silniejszy 
niż ja.
   Znów, podbechtana, zgodziłam się z jej zdaniem, a potem 
zaczęłam się wycofywać.
   - Nie rzucam żadnych czasów, Godi - powiedziała.
   - Kłamiesz - odparłam. - Powiem twojej matce!
   Didsu pokręciła głową. 
   - Usiłuję mówić prawdę. Jeśli mój lęk budzi w tobie lęk - 
nic na to nie mogę poradzić. Nie może być inaczej. 
Rozmawiałyśmy o tym w śpiewaczym kręgu.  Wcale to we mnie 
nie budzi zachwytu - oznajmiła, a ja pojęłam, że mówi 
szczerze; miała dobrotliwe oczy i dobrotliwą twarz, zawsze 
była wśród nas, dzieci, najdelikatniejsza.  
   - Gdyby tak wciąż mógł być dzieckiem - powiedziała. - 
Gdybym ja mogła nim być... Ale to niemożliwe.
   - No więc zostań głupią staruchą - odparłam i uciekłam 
od niej do swojej kryjówki nad rzeką, gdzie wybuchałam 
płaczem. Potem z sakiewki swojej duszy wyjęłam i 
rozłożyłam talizmany. Jeden z nich - mogę, rzecz bez 
różnicy, wam to wyznać - był kryształem, którym obdarował 
mnie Ury: przejrzysty w górze, nabierał u podstwy mgliście 
purpurowego zabarwienia. Trzymałam go w dłoni długą chwilę, 
a potem oddałam ziemi. Wygrzebałam pod głazem sporą dziurę, 
owinęłam talizman najpierw w liście dhuru, a potem w 
prostokątny kawałek materii, wyrwany ze spódniczki, pięknej 
delikatnej spódniczki, którą utkała mi i uszyła Hyuru. 
Wyrwałam ten kawałek materii dokładnie na przodzie, tam, 
gdzie ubytek będzie widoczny na pierwszy rzut oka. Oddałam 
więc kryształ ziemi, a potem przez długi czas siedziałam w 
jego pobliżu. Po powrocie do domu przemilczałam to wszystko, 
co usłyszałam od Didsu. Ury milczał, a matka miała na twarzy 
wyraz niepokoju.
   - Co zrobiłaś ze swoją spódniczką, Godi? - zapytała. 
Nieznacznie uniosłam głowę, lecz nic nie odpowiedziałam; 
matka znów zaczęła coś mówić, ale urwała. W końcu nauczyła 
się, że nie należy podejmować prób rozmowy z osobą, która 
woli milczeć.
   Ury nie miał bratniej duszy, jednak coraz częściej bił 
się z dwoma chłopcami zbliżonymi do siebie wiekiem, Ednede - 
starszym od niego o rok czy dwa drobnym, cichym chłopakiem - 
oraz Bitem, który miał zaledwie jedenaście lat, lecz był 
pełen temperamentu i odważny do zuchwałości. Nieustannie 
gdzieś się we trzech wypuszczali. Nie zwracałam na to uwagi, 
po części dlatego, że cieszyła mnie nieobecność Bita.  
Ćwiczyłyśmy z Hyuru świadomość, i bliska obecność 
hałaśliwego i rozhasanego Bita, bywała męcząca. Nie potrafił 
dać człowiekowi spokoju, jak gdyby czyjś spokój czegoś go 
pozbawiał. Jego matka, Hedimi, dała mu wykształcenie, jednak 
jako śpiewaczka i narratorka ani się umywała do Sadne i 
Noyit, a zresztą Bita roznosiła zbyt wielka energia, aby 
mógł uważnie słuchać, nawet gdy one umiały mu coś 
powiedzieć.  Ilekroć dostrzegał mnie i Hyuru, świadomie 
spacerujące czy siedzące, doprowadzał nas swoim zgiełkliwym 
zachowaniem do szału, a potem, gdyśmy prosiły go, by 
odszedł, złośliwie szczerzył zęby i wykrzykiwał: 
   - Głupie dziewczyniska!
   Zapytałam Urego, co robi z Bitem i Ednede, on zaś odparł: 
   - Chłopczyńskie rzeczy.
   - Jak na przykład?
   - Ćwiczenia.
   - Świadomości?
   Po krótkiej chwili odparł: 
   - Nie.
   - No więc jakie ćwiczenia?
   - Zapasy. Żeby nabrać siły. Przed wstąpieniem do 
chłopięcej grupy. - Miał na twarzy wyraz przygnębienia, ale 
po chwili dodał: - Popatrz - i pokazał mi nóż, ukryty pod 
materacem. - Ednede mówi, że nikt ci nie podskoczy, kiedy 
masz nóż. Czyż nie jest piękny? - Wykonany z metalu, starego 
metalu, jakim posługiwał się Lud, przypominał kształtem 
trzcinę, był obosieczny i miał zaostrzony czubek. Jego 
rękojeść stanowił kawałek nawierconego i wypolerowanego 
drewna z krzemokrzewu. - Znalazłem go w opuszczonym domu 
mężczyzny - wyjaśnił Ury. - Sam dorobiłem tę drewnianą 
część. - Miłośnie i z zadumą wpatrywał się w nóż, którego 
jednak nie nosił w sakwie swojej duszy.  
   - A do czego miałby ci służyć? - zapytałam, nie mając 
pojęcia, dlaczego jest wyostrzony obustronnie, przez co, 
podczas jakiejkolwiek próby użycia, mógłby człowiekowi 
rozciąć dłoń.
   - Do odpierania napastników - odrzekł Ury.
   - Gdzie był ten opuszczony męski dom?
   - Daleko za Skalistym Szczytem.
   - Mogę tam z tobą pójść, gdybyś wybrał się jeszcze raz?
   - Nie - odparł dobrotliwie, lecz stanowczo.
   - Co się stało z tym mężczyzną? Umarł?
   - W strumyku znaleźliśmy czaszkę. Sądzimy, że poślizgnął 
się i utonął.
   Mówił inaczej niż dawny Ury. W jego głosie pobrzmiewało 
coś dorosłego - melancholia, powściągliwość. Szukałam u 
niego pociechy, ale z rozmowy wyniosłam tylko głęboki 
niepokój. Podeszłam do matki i zapytałam:
   - Czym się zajmują w chłopięcych grupach?
   - Selekcją naturalną - odparła z napięciem w głosie, nie 
w moim, lecz w swoim języku. Nie zawsze teraz rozumiałam 
haiński, ale ton jej głosu wytrącił mnie z równowagi; 
ogarnięta zgrozą spostrzegłam, że matka zaczyna cicho 
płakać.
   - Musimy się stąd wynieść, Pogodna - powiedziała, zapewne 
nie zdając sobie z tego sprawy, wciąż po haińsku. - Chyba 
nie ma żadnych przeciwwskazań wobec rodzinnej przeprowadzki, 
prawda? Kobiety to ściągają tu, to odchodzą wedle własnej 
woli. Nikt się nie przejmuje, co robią inni. Nic nikogo nie 
obchodzi. Z wyjątkiem przeganiania chłopców!
   Zrozumiałam większą część tego, co powiedziała, niemniej 
jednak skłoniłam ją, by powtórzyła wszystko w moim języku i 
dopiero wtedy udzieliłam odpowiedzi. - Ale przecież 
gdziekolwiek pójdziemy, Ury będzie tak samo wyrośnięty, 
dorosły i w ogóle.
   - Wobec tego wyniesiemy się na dobre - odparła z pasją. - 
Wrócimy na statek.
   Odstąpiłam od niej. Nigdy dotąd nie bałam się matki, bo 
nigdy nie stosowała magii wobec mnie. Matka dysponuje wielką 
mocą, w czym nie ma nic nienaturalnego, byle tylko nie 
stosowała jej przeciwko duszy swojego dziecka.
   Ury się jej nie bał. Miał własne umiejętności magiczne. 
Kiedy poinformowała go o zamiarze powrotu, zdołał jej to 
wybić z głowy. Oznajmił, że pragnie wstąpić do chłopięcej 
grupy; pragnął tego od roku. Nie czuł się już dobrze w 
babimkręgu, pełnym kobiet, dziewcząt i dzieciaków. Starszy 
brat Bita, Yit, był członkiem chłopięcej grupy na Terytorium 
Czterech Rzek i zapewne zajmie się ziomkami z rodzinnego 
babiegokręgu. Ednede gotował się już do wyprawy. Ury, Ednede 
i Bit rozmawiali ostatnio z kilkoma mężczyznami. Mężczyźni 
wcale nie byli tak ograniczeni i zwariowani, jak uważała 
matka. Mówili może mało, ale wiedzieli dużo.
   - A niby co takiego wiedzą? - zapytała ponuro matka.
   - Wiedzą, jak być mężczyznami - odrzekł Ury. - Ja zaś 
chcę zostać mężczyzną.
   - Takim mężczyzną? Po moim trupie! Urodzony Wśród 
Radości, musisz sobie przypomnieć mężczyzn ze statku, 
prawdziwych mężczyzn... odmiennych pod każdym względem od 
tych nieszczęsnych plugawych pustelników. Nie mogę pozwolić, 
byś dorastał w przekonaniu, że musisz zostać kimś takim!
   - Wcale tacy nie są - zaoponował Ury. - Powinnaś 
porozmawiać z niektórymi z nich, matko.
   - Nie bądź naiwny - odparła z nerwowym śmiechem. - 
Doskonale wiesz, że kobiety nie chodzą rozmawiać z 
mężczyznami.
   Zdawałam sobie sprawę, że jest w błędzie; wszystkie 
kobiety z babiegokręgu znały wszystkich osiadłych mężczyzn w 
promieniu trzydniowego marszu i rozmawiały z nimi podczas 
wypraw w poszukiwaniu żywności. Trzymały się na dystans 
tylko od tych, którym nie ufały, ci zresztą szybko znikali.
   - Obraca się przeciwko nim ich własna magia - wyjaśniła 
mi Ciotka Noyit, mając na myśli, że są przepędzani lub 
zabijani przez innych mężczyzn. Zmilczałam jednak, a Ury 
powiedział tylko:
   - Cóż, Mężczyzna z Groty w Urwisku jest naprawdę miły. To 
on zaprowadził nas na miejsce, gdzie znalazłem te wytwory 
Ludu - czyli prastare artefakty, które wprawiły matkę w 
takie podniecenie. - Mężczyźni wiedzą o rzeczach, o których 
kobiety nie mają pojęcia - ciągnął Ury. Chyba, przynajmniej 
na jakiś czas, powinienem wstąpić do chłopięcej grupy.  
Naprawdę powinienem. Mógłbym się niejednego nauczyć!  
Przecież właściwie nie dysponujemy na ich temat żadnymi 
konkretnymi informacjami. Nasza wiedza ogranicza się do 
babiegokręgu. Pójdę i pozostanę tak długo, żeby zebrać 
materiał do naszego raportu. Później nie będę mógł wrócić do 
babiegokręgu czy też chłopięcej grupy, kiedy je już 
opuszczę. Albo mogę wrócić na statek, albo podjąć próbę, 
żeby zostać mężczyzną. Więc daj mi szansę, matko, dobrze?  
   - Nie wiem, dlaczego sądzisz, że musisz się uczyć, jak 
zostać mężczyzną - odparła matka po chwili. - Przecież już 
wiesz.
   Ury się wtedy uśmiechnął, a matka otoczyła go ramieniem.
   A co ze mną? - pomyślałam. Nie wiedziałam nawet, czym 
jest statek. Chciałam pozostać tu, w miejscu, gdzie jest 
moja dusza. Chciałam nadal się uczyć, jak być na świecie.
   Ale bałam się matki i Urego, którzy, jedno i drugie, 
uprawiali magię, nie powiedziałam więc nic i tak jak mnie 
uczono, siedziałam cicho.
   Ednede i Ury wypuścili się razem. Noyit, matka Ednedego, 
była równie rada jak moja matka, że dotrzymują sobie 
towarzystwa, chociaż nie dała temu wyrazu. Wieczorem, w 
przeddzień wyprawy, obaj chłopcy obeszli wszystkie domostwa 
babiegokręgu, co zajęło im wiele czasu. Domy, położone od 
siebie w zasięgu wzroku czy głosu, były porozdzielane 
krzakami, ogrodami, rowami nawadniającymi i ścieżkami. W 
każdym domu matka czekała z dziećmi, żeby powiedzieć 
"Żegnajcie", tyle że nie mówiła tego, ponieważ mój język nie 
zna słów na powitanie i pożegnanie. Matki zapraszały 
chłopców do środka i dawały im coś do zjedzenia, coś, co 
mogli ze sobą zabrać na drogę do Terytorium. Kiedy chłopcy 
wchodzili do środka, przybliżali się do nich wszyscy 
domownicy, a następnie dotykali ich dłoni lub policzków. 
Pamiętam, jak w taki sam sposób Yit obchodził cały babikrąg. 
Płakałam wtedy, bo chociaż nie przepadałam za Yitem, 
wydawało mi się czymś niezrozumiałym, że ktoś odchodzi na 
zawsze - jakby umierał. Tym razem nie płakałam, ale w nocy 
budziłam się nieustannie, aż usłyszałam, jak Ury wstaje o 
pierwszym świcie, bierze swoje rzeczy i cicho wychodzi. 
Wiedziałam, że nie śpi również matka, ale obie 
zachowałyśmy się, jak wypada - leżałyśmy cicho, kiedy 
wychodził, i jeszcze długo potem.
   Czytałam jej relację zatytułowaną: "Młodzieniec opuszcza 
babikrąg: marginalny udział w ceremonii".
   Chciała, by w sakwie swojej duszy zabrał radio i 
przynajmniej od czasu do czasu nawiązywał z nią kontakt. Był 
temu niechętny.
   - Chcę to zrobić, jak należy, matko - powiedział. - 
Przedsięwzięcie nie ma sensu, jeśli łamie się jego reguły.
   - Po prostu nie wytrzymam bez żadnych wieści od ciebie, 
Ury - odparła po haińsku.
   - Ale jeśli radio ulegnie awarii, zostanie zabrane czy 
coś w tym rodzaju, będziesz niepokoić się jeszcze bardziej, 
być może nie mając po temu żadnego powodu.
   W końcu zgodziła się zaczekać pół roku, do pierwszych 
deszczów; wtedy pójdzie w umówione miejsce, do znaczących
południową granicę Terytorium rozległych ruin nad rzeką, a 
Ury spróbuje się z nią zobaczyć.
   - Ale czekaj tylko dziesięć dni - powiedział. - Jeśli nie 
będę mógł przyjść, to nie przyjdę.
   Zgodziła się. Pomyślałam, że postępuje z Urym jak z małym 
dzieckiem, ulegając mu we wszystkim. Takie postępowanie nie 
wydawało mi się właściwe, ale w moim przekonaniu Ury miał 
rację. Nikt nie wracał do matki z grupy chłopięcej.
   Ury jednak wrócił.
   Lato było długie, pogodne i piękne. Uczyłam się 
obserwować gwiazdy; polega to na tym, że w pogodną noc 
człowiek kładzie się na otwartym zboczu wzgórza, na 
wschodniej części firmamentu wybiera sobie gwiazdę i śledzi 
ją wzrokiem, dopóki ta nie zajdzie. Można, oczywiście, 
odwracać spojrzenie, aby oczy trochę odpoczęły, można 
zapadać w krótkie drzemki, ale później należy znowu spojrzeć 
na swą gwiazdę i okoliczne gwiazdy, i wpatrywać się w nią 
tak długo, aż wyczuje się ruch ziemi, aż człowieka 
przeniknie świadomość wspólnego ruchu gwiazd, ziemi i duszy. 
Po zajściu upatrzonej gwiazdy zapada się w sen i śpi do 
świtu. Wtedy, jak zwykle, wita się wschód słońca w świadomym 
milczeniu. Byłam ogromnie szczęśliwa podczas owych 
spędzanych na wzgórzu cudownych ciepłych nocy i pogodnych 
ranków. Z początku, raz czy dwa razy, wychodziłam na 
obserwację razem z Hyuru, później jednak wypuszczałam się 
samotnie, bo tak było lepiej. 
   W pierwszych promieniach słońca wracałam po takiej nocy 
wąską doliną pomiędzy Skalistym Szczytem a Wzgórzem nad 
Wioską, kiedy przez krzaki na zboczu przedarł się mężczyzna 
i stanąwszy na ścieżce, przegrodził mi drogę.
   - Nie bój się - powiedział. - Słuchaj!
   Był masywnej budowy, półnagi i cuchnął.
   Zesztywniałam jak kij. Powiedział "Słuchaj!" w taki sam 
sposób, jak mówiły to ciotki, słuchałam więc.
   - Twój brat i jego przyjaciel są cali i zdrowi. Twoja 
matka nie powinna tam iść. Część chłopców stworzyła bandę. 
Zgwałcą ją. Ja i kilku innych zabijamy prowodyrów. Ale to 
trwa. Twój brat jest w drugiej bandzie. Cały i zdrowy. 
Powiedz jej. A teraz powtórz, co ci powiedziałem.
   Powtórzyłam słowo w słowo tak, jak nauczono mnie 
robić, kiedy się słucha.
   - Doskonale. Świetnie - odparł i zniknął w górze zbocza, 
krocząc na swych kusych, muskularnych nogach.
   Matka była gotowa natychmiast ruszyć na Terytorium, ale 
wiadomość od mężczyzny przekazałam również Noyit, ta zaś 
zjawiła się na ganku naszego domu, żeby porozmawiać z matką. 
Noyit była niewysoką, łagodną kobietą, ogromnie podobną do 
swego syna Ednede; lubiła uczyć i śpiewać, po jej domu więc 
nieustannie kręciły się dzieci. Widząc, że matka szykuje
się do podróży, oznajmiła: 
   - Mężczyzna z Domu na Horyzoncie powiada, że chłopcy są 
cali i zdrowi. - Zauważyła, że matka nie słucha, ciągnęła 
jednak, udając, że zwraca się do mnie, ponieważ kobiety nie 
uczą kobiet. - Powiada, że kilku mężczyzn rozbija bandę. Tak 
dzieje się zwykle, kiedy chłopięca grupa schodzi na złą 
drogę. Czasem są w takiej grupie magowie, prowodyrzy, starsi 
chłopcy, a nawet mężczyźni, którzy chcą stworzyć bandę. 
Osiadli mężczyźni zabijają wtedy magów, żeby chłopcom nie 
stała się krzywda. Kiedy bandy wypuszczają się poza 
Terytoria, nikt nie jest bezpieczny. Osiadli mężczyźni tego 
nie lubią.  Robią, co należy, by babiemukręgowi zapewnić 
bezpieczeństwo.  Więc twojemu bratu nie stanie się nic 
złego.
   Matka nadal pakowała do siatki kłącza pigi.
   - Dla osiadłych mężczyzn gwałt jest czymś bardzo, bardzo 
złym - powiedziała do mnie Noyit. - Zniechęca do nich 
kobiety. Jeśli chłopcy zgwałcą jakąś kobietę prawdopodobnie 
mężczyźni zabiją wszystkich chłopców.
   Matka w końcu zaczęła słuchać.
   Nie poszła na spotkanie z Urym, jednak przez całą porę 
deszczową była bezgranicznie nieszczęśliwa. Rozchorowała się 
i stara Dnemi wysłała do nas Didsu, która napoiła matkę 
syropem z jagód gagulca. Podczas choroby, leżąc na swoim 
materacu, prowadziła zapiski na temat chorób i leków, 
odnotowując, jak chorymi kobietami zajmują się starsze 
dziewczęta, ponieważ kobiety dorosłe nie wchodzą do cudzych 
domów. Ciągle pracowała i ciągle niepokoiła się o Urego.
   Pod koniec pory deszczowej, gdy nadciągnęły ciepłe 
wiatry, a na wzgórzach rozkwitło miodokwiecie, zwiastując 
nadejście Pory Rozzłoconego Świata, Noyit odwiedziła nas 
ponownie, wybierając chwilę, gdy matka była zajęta pracą w 
ogrodzie.
   - Mężczyzna z Domu na Horyzoncie powiada, że sytuacja w 
grupie chłopięcej została opanowana - oświadczyła tylko i 
odeszła.
   Matka zaczęła sobie zdawać sprawę, że chociaż żadna 
dorosła nigdy nie wchodzi do domu innej dorosłej, że chociaż 
dorośli rzadko ze sobą rozmawiają, mężczyźni i kobiety 
miewają zaledwie przelotne, często bezduszne związki, a 
wszyscy mężczyźni wiodą naprawdę samotnicze życie, istnieje 
jednak rodzaj społeczności, delikatna, lecz mocna sieć 
nakazów i zakazów: porządek społeczny. Z jej raportów, 
wysyłanych na statek, przebijało to nowe zrozumienie. Wciąż 
jednak postrzegała życie Sorowian jako ułomne, dopatrując 
się w tutejszych osobach zaledwie rozbitków, żałosne 
szczątki czegoś wielkiego.
   - Kochanie - powiedziała; po haińsku, w moim języku 
bowiem nie ma słowa "kochanie". W domu zawsze zwracała się 
do mnie po haińsku, pragnąc, bym całkowicie nie zapomniała 
jej rodzinnej mowy. - Kochanie, wyjaśniając niepojętą dla 
siebie technologię w kategoriach magii, człowiek dowodzi 
swego prymitywizmu. To nie krytyka, lecz obiektwyne
stwierdzenie. 
   - Ależ technika nie jest magią - odparłam.
   - Jest, w ich przekonaniu; weź tylko pod uwagę tę 
opowieść, którą ostatnio zanotowałaś. O Czarnychksiężnikach 
Sprzed Czasu, którzy w magicznych skrzynkach mogli latać w 
powietrzu, poruszać się w głębinach i pod ziemią.
   - W metalowych skrzynkach - poprawiłam ją. 
   - Innymi słowy: posługując się samolotami, tunelami, 
statkami podwodnymi; zapomniana technika jest tu postrzegana 
jako zjawisko nadnaturalne.  
   - Skrzynki nie były magiczne - odparłam. - Magiczni byli 
ludzie. Byli Czarnymiksiężnikami. Wykorzystywali swą moc, 
aby posiąść władzę nad innymi osobami. Można żyć godnie jako 
osoba tylko trzymając się od magii na dystans.
   - To imperatyw cywilizacyjny, ponieważ kilka tysięcy lat 
temu niekontrolowany rozwój techniczny doprowadził do 
kataklizmu. W tym właśnie rzecz. Istnieją w pełni racjonalne 
przyczyny irracjonalnego tabu.
   W moim języku nie potrafiłam znaleźć ekwiwalentów słów 
"racjonalne" czy "irracjonalne". "Tabu" było synonimem słowa 
"jadowite". Słuchałam matki, ponieważ córka powinna uczyć 
się od matki, a moja matka wiedziała mnóstwo rzeczy, o 
których nie miały pojęcia inne osoby, moja edukacja chwilami 
była jednak niezwykle trudna. Gdybyż w naukach matki zamiast 
tylu słów było więcej pieśni i przypowieści, bo jej słowa umykały 
mi jak woda spływająca przez oka siatki!
   Minął Złoty Czas i piękne lato; wrócił Srebrzysty Czas, 
kiedy przed nadejściem deszczów w dolinach pomiędzy 
wzgórzami ścielą się mgły; potem spadły deszcze - 
długotrwałe, ciepłe, leniwe, zraszały świat dzień po dniu, 
dzień po dniu. Nie miałyśmy wieści o Urym i Ednedem przez 
rok z górą. Potem, pewnej nocy, cichy poszum kropel 
uderzających w strzechę został na chwilę zagłuszony przez 
skrobanie do drzwi i słowa:
   - Psst... wszystko w porządku... wszystko w porządku.
   Ożywiłyśmy ogień i wszyscy przykucnęliśmy w mroku wokół 
niego, żeby porozmawiać. Ury bardzo wyrósł i wychudł tak, że 
przypominał szkielet obciągnięty skórą. Szrama, przecinająca 
górną wargę, podciągnęła ją w górę i mój brat, który nie 
mógł teraz wymawiać głosek p, b oraz m, nieustannie obnażał 
zęby w dziwnym grymasie. Przemawiał głosem mężczyzny. Skulił 
się przy ogniu, usiłując wchłonąć nieco ciepła w swoje 
kości. Jego odzież przemieniła się w wilgotne łachmany. Nóż 
przywiązany do sznurka zwisał mu z szyi.
   - Wszystko w porządku - powtarzał Ury. - Wszystko w 
porządku. A jednak nie chcę tam wracać.
   Nie powiedział nam wiele o swoim półtorarocznym pobycie w 
chłopięcej grupie, utrzymując z uporem, iż przygotuje 
dokładną relację dopiero na pokładzie statku. Wyznał
jednak, co musiałby zrobić, gdyby został na Soro. Musiałby 
więc wrócić na Terytorium, posługując się strachem i magią 
bronić swej pozycji wśród chłopców i tak długo wykazywać się 
krzepą, aż będzie mógł odejść - to jest opuścić Terytorium i 
wędrować samotnie, dopóki nie znajdzie miejsca, w którym 
mężczyźni pozwolą mu osiąść. Ednede sparzył się z pewnym 
chłopakiem i zamierzał wyruszyć razem z nim po ustaniu 
deszczów. Chłopcom w parze, wyjaśnił Ury, było łatwiej, 
jeśli ich związek miał charakter seksualny; dopóki nie 
stanowią konkurencji, mężczyźni dadzą im spokój. Jednak samotny 
mężczyzna w regionie, gdziekolwiek w promieniu trzech 
dni marszu od babiegokręgu, musiał stawić czoło tamtejszym 
osiadłym mężczyznom.
   - Trzy albo cztery lata takiego życia - powiedział 
Ury. - Wyzwania, walki, nieustanna czujność, niespuszczanie 
innych z oka, dowodzenie swej siły... dzień po dniu, noc po 
nocy. Tylko po to, żeby skończyć jako pustelnik. Nie mogę 
tego zrobić. - Spojrzał na mnie. - Nie jestem osobą - 
powiedział. - Chcę wrócić do domu.
  - Zaraz przez radio skontaktuję się ze statkiem - 
powiedziała matka, ogarnięta bezgranicznym poczuciem ulgi.
   - Nie - odrzekłam.
   Ury przyglądał się matce i podniósł dłoń, gdy odwróciła 
głowę, by do mnie przemówić.
   - Ja wrócę - oświadczył - ale ona nie musi. Dlaczego 
miałaby wracać?
   Tak samo jak ja nauczył się, by nie używać imion bez 
konkretnego powodu.
   Matka przeniosła spojrzenie z niego na mnie, a potem 
powiedziała z czymś w rodzaju śmiechu:
   - Nie mogę jej tu zostawić, Ury!
   - A dlaczego ty miałabyś wracać?
   - Bo tego chcę - odparła. - Mam już dość. Więcej niż 
dość. Przez siedem lat zgromadziliśmy bezmiar materiału na 
temat kobiet, a teraz twoje obserwacje pozwolą uzupełnić 
luki dotyczące mężczyzn. Wystarczy. Czas już, najwyższy 
czas, byśmy wrócili do swoich, znów znaleźli się wśród 
normalnych ludzi.
   - Ja nie mam żadnych swoich - zaprzeczyłam. - Nie należę 
do ludzi. Usiłuję zostać osobą. Dlaczego chcecie mnie 
oderwać od mojej duszy? Pragniecie, bym uprawiała magię! Nie 
zrobię tego. Nie będę uprawiać magii. Nie będę mówić waszym 
językiem. Nie wrócę z wami!
   Matka, która wcale nie słuchała, zaczęła odpowiadać coś z 
gniewem, ale Ury, gestem kobiety sygnalizującej, że będzie 
śpiewać, znów podniósł dłoń i matka popatrzyła na niego.
   - Porozmawiamy później - rzekł. - Podejmiemy decyzję. 
Teraz muszę się wyspać.
   Ukrywał się w naszym domu przez dwa dni, które 
poświęciliśmy na podjęcie decyzji, co i jak zrobić. To były 
okropne dwa dni. Siedziałam w domu, jakbym była chora - w 
ten sposób nie musiałam okłamywać innych osób - i we trójkę, 
matka, Ury i ja, prowadziliśmy niekończące się rozmowy. Ury 
prosił matkę, żeby została ze mną; ja prosiłam ją, by 
pozostawiła mnie pod opieką Sadne lub Noyit, które by mnie z 
pewnością przygarnęły do swoich domostw. Odmówiła. Była 
matką, ja zaś dzieckiem - jej władza nade mną była 
uświęcona. Połączyła się ze statkiem przez radio i 
uzgodniła, że lądownik zabierze nas z jałowego pustkowia 
odległego o dwa dni marszu od babiegokręgu. Ukradkiem 
wymknęliśmy się nocą. Zabrałam tylko sakwę swojej duszy. 
Szliśmy przez cały następny dzień, kiedy ustał 
deszcz, urządziliśmy postój, żeby się przespać, potem 
ruszyliśmy dalej, na pustynię. Nie było tu nic prócz jarów, 
głazów, pieczar i ruin Sprzed Czasu; grunt, jak to na 
pustyniach, stanowił mieszaninę odłamków szkła, twardych 
bryłek i rozmaitych fragmentów. Nic tu nie rosło. I tam 
rozpoczęliśmy czekanie. 
   Wreszcie otwarło się niebo, spadła z niego i stanęła 
przed nami na skałach jakaś lśniąca rzecz, większa od 
największego domu, nie dorównująca jednak rozmiarem ruinom 
Sprzed Czasu. Matka spojrzała na mnie z zagadkowym, mściwym 
uśmiechem.
   - I czy to jest magia? - zapytała.
   Byłoby mi trudno wyrazić inny pogląd, chociaż wiedziałam, 
że to zaledwie rzecz, a w rzeczach nie ma żadnej magii. Jest 
tylko w duszach. Nic nie odpowiedziałam. Milczałam od 
wyjścia z domu.

   Postanowiłam sobie z nikim nie rozmawiać, dopóki nie 
wrócę; wciąż jednak byłam dzieckiem, nawykłym, by słuchać i 
wypełniać polecenia. Na statku, w tym całkowicie dla mnie 
obcym nowym świecie, wytrzymałam zaledwie kilka godzin, a 
potem wybuchnęłam płaczem, prosząc, by pozwolono mi wrócić do 
domu.
   - Błagam, błagam, czy mogę już wrócić do domu?
   Wszyscy na statku byli dla mnie bardzo dobrzy.
   Nawet wtedy potrafiłam porównywać swoje doświadczenia z 
przejściami Urego. Różnica wydawała się przepastna. Ury był 
samotny, pozbawiony żywności i schronienia... wystraszony 
chłopiec, usiłujący przetrwać w gronie równie wystraszonych 
konkurentów, narażonych na brutalność starszych od siebie 
młodzieńców, którzy za wszelką cenę starali się bronić 
swojej przewagi, postrzeganej jako męskość. Ja byłam 
otaczana opieką, ubierana, karmiona tak obficie, że zbierało 
mi się na wymioty, trzymana w takim cieple, że ogarniała 
mnie gorączka, pouczana, przekonywana, obdarzana przyjaźnią 
przez mieszkańców ogromnego miasta i cząstką ich mocy, 
postrzeganej jako człowieczeństwo. Oboje, Ury i ja, 
trafiliśmy pomiędzy Czarnychksiężników. Oboje, Ury i ja, 
dopatrywaliśmy się dobrych cech w ludziach, wśród których 
przyszło nam żyć, a zarazem żadne z nas nie umiało żyć 
pomiędzy nimi.
   Ury mi powiedział, że na Terytorium spędził wiele 
samotnych nocy w pozbawionych ciepła kryjówkach, powtarzając 
sobie w myślach opowieści, których nauczył się od ciotek, i 
bezgłośnie odśpiewując zapamiętane pieśni. Na statku, każdej 
nocy, robiłam to samo. Z uporem jednak nie powtarzałam 
opowieści i nie odśpiewywałam pieśni przed tutejszymi 
ludźmi. Nie mówiłam w ich obecności w swoim języku. To był 
jedyny dostępny mi sposób zachowania milczenia.
   Matka była gniewna i, przez długi czas, niewyrozumiała. 
Twoja wiedza jest własnością naszego ludu - mawiała.
   Milczałam, mogłabym bowiem jedynie odpowiedzieć, że ten 
lud nie jest moim ludem, że nie należę do żadnego ludu, bo 
jestem osobą. Miałam język, którym się nie posługiwałam. 
Miałam swoje milczenie. Nic więcej.
   Uczęszczałam do szkoły; na statku, tak samo jak w 
babimkręgu, było mnóstwo dzieci w różnym wieku i uczyło nas 
wielu dorosłych. Przeważnie uczyłam się historii i geografii 
Wspólnoty, matka zaś dała mi raport o historii Jedenastej-
Soro - Sprzed Czasu, jak mawiamy - i kazała mi się z nim 
zapoznać. Wyczytałam, że miasta mojego świata były 
największymi, jakie zbudowano gdziekolwiek i kiedykolwiek, 
że, wyjąwszy niewielkie obszary przewidziane pod uprawę, 
pokrywały w całości dwa kontynenty, że mieszkało w nich sto 
dwadzieścia miliardów ludzi i że kiedy wymarły już 
zwierzęta, morze i powietrze, zaczęli wymierać również oni. 
To była obrzydliwa opowieść. Przejmowała mnie wstydem i 
wyrażałam w duszy pragnienie, by nie znał jej nikt na statku 
i w całej Wspólnocie. A przecież, pomyślałam, jeśli znają te 
same historie Sprzed Czasu co ja, muszą pojmować, jak 
nieuchronnie magia obraca się przeciwko sobie samej.
   Po upływie niespełna roku matka oznajmiła, że lecimy na 
Hain. Lekarz pokładowy pospołu ze swymi mądrymi urządzeniami 
naprawił wargę Urego; moja matka i brat zarchiwizowali 
wszelkie zdobyte informacje; Ury był dostatecznie dorosły, by 
zacząć się przygotowywać do Szkół Wspólnoty, gdyby chciał do 
nich wstąpić. Ja nie byłam w kwitnącym stanie i doktor ze 
swoimi urządzeniami nie potrafił mnie naprawić. Traciłam na 
wadze, kiepsko sypiałam, miewałam okropne bóle głowy. 
Zaczęłam miesiączkować prawie natychmiast, gdy znalazłam się 
na pokładzie statku i noszenie podpasek znosiłam bardzo źle.
   - Nie służy ci życie tutaj - stwierdziła 
matka. - Musisz być na otwartym powietrzu. Na jakiejś 
planecie. Cywilizowanej planecie.
   - Jeśli polecę na Hain - odparłam - a potem wrócę, 
znajome osoby nie będą żyć od setek lat.
   - Pogodna - powiedziała matka - musisz przestać myśleć 
kategoriami Soro. Musisz przestać się zwodzić i dręczyć, 
zacznij wreszcie patrzeć w przód, nie zaś za siebie. Masz 
przed sobą całe życie. Hain jest miejscem, gdzie nauczysz 
się, jak je przeżyć.
   Zmobilizowałam w sobie całą odwagę i odparłam w swoim 
języku:
   - Nie jestem już dzieckiem. Nie masz nade mną władzy. Nie 
polecę. Lećcie beze mnie. Już nie masz nade mną władzy!
   Nauczono mnie, by takich właśnie słów używać wobec maga, 
Czarnegoksiężnika. Nie wiem, czy matka w pełni je 
zrozumiała, pojęła jednak, że napawa mnie śmiertelnym lękiem 
i to nakazało jej milczenie.
   Po dłuższej chwili rzekła w języku haińskim:
   - Zgoda. Nie mam nad tobą władzy. Ale mam pewne prawa - 
wynikłe z lojalności i miłości.
   - Wszystko, co oddaje mnie w twoją moc, jest naganne - 
odparłam wciąż w swoim języku.
   Popatrzyła na mnie przeciągle. 
   - Przypominasz jedną z nich - powiedziała. - Jesteś jedną 
z nich. Nie wiesz, na czym polega miłość. Zamknęłaś się w 
sobie jak skała. Nie powinnam była zabierać cię ze sobą. 
Ludzie przycupnięci w ruinach społeczeństwa... brutalni, 
nietolerancyjni, ignoranccy, przesądni... żyjący w okropnym 
osamotnieniu... I pomyśleć, że pozwoliłam, by przerobili cię 
na swoją modłę!  
   - Kształciłaś mnie - odparłam, a moje usta zaczęły drżeć, 
wymawiając słowa. - Tak samo jak tutejsza szkoła. Ale 
najpierw kształciły mnie ciotki i chciałabym skończyć u nich 
naukę. - Płakałam, lecz wciąż stałam nieporuszenie, 
zaciskając pięści. - Jeszcze nie jestem kobietą. Chcę zostać 
kobietą.
   - Ależ, Godi, będziesz nią!... Tu staniesz się 
dziesięciokroć bardziej kobieca niż na Soro... musisz tylko 
spróbować zrozumieć, uwierzyć mi...
   - Nie masz nade mną władzy - odparłam, zaciskając powieki 
i zatykając uszy dłońmi. Wtedy zbliżyła się do mnie, 
przytuliła, ale stałam sztywno, znosząc jej uścisk, dopóki 
nie opuściła ramion.
   Podczas naszego pobytu na planecie całkowicie zmieniła 
się załoga statku. Pierwsi Obserwatorzy polecieli na inne 
światy i teraz naszym koordynatorem był gethenijski 
archeolog o imieniu Arrem, osoba niezbyt już młoda, 
spostrzegawcza i łagodnego usposobienia. Arrem odwiedzał/a 
planetę tylko dwukrotnie, lądując na opustoszałych 
kontynentach, możliwość więc porozmawiania z nami, którzyśmy 
"mieszkali wśród żywych", jak to ujmował/a, była przez niego 
mile widziana. Arrem nie była mężczyzną - miałam zresztą 
kłopoty z przywyknięciem do nieustannej obecności mężczyzn - 
a zarazem nie był kobietą; nie był/a zupełnie dorosły/a, 
chociaż przestał/a być dzieckiem - był/a po prostu osobą, 
równie samotną jak ja. Kiedy nastąpił kryzys, Arrem odbył/a 
z moją matką kilka narad i wystąpił/a z sugestią, by matka 
pozwoliła mi wrócić na planetę. Ury, uczestniczący w 
niektórych rozmowach, przekazał mi ich treść.
   - On/ona powiada, że jeśli polecisz na Hain, 
prawdopodobnie umrzesz - oznajmił. - Umrze twoja dusza. 
Utrzymuje, że pewne sprawy, których się nauczyliśmy, są 
zgodne z naukami ich getheńskiej religii. To powstrzymało 
matkę przed paplaniną o prymitywnych przesądach... Arrem 
dodał/a, że możesz być użyteczna dla Wspólnoty, jeśli 
pozostaniesz na Soro i skończysz tam edukację. Będziesz 
nieocenionym źródłem wiedzy. - Ury zachichotał, a po 
dłuższej chwili ja również parsknęłam śmiechem. - Będą cię 
eksploatować jak kopalnię na asteroidzie. - Zamilkł, a potem 
dodał: - Wiesz, że jeśli ty zostaniesz, a ja polecę, oboje 
umrzemy. 
   Tak mawiali młodzi ludzie ze statków, gdy ktoś miał 
pozostać, a kto inny wyruszyć w międzygwiezdną podróż. 
Żegnaj, umarliśmy. Było to prawdą.
   - Wiem - odparłam. Czułam, jak ściska mi się w gardle i 
byłam wystraszona. W rodzinnych stronach nie widziałam, by 
płakała dorosła osoba, to jest widziałam tylko raz, kiedy 
umarło dziecko Sut. Sut wyła przez całą noc. Wyła jak pies, 
powiedziała matka, ale ja nigdy nie widziałam i nie 
słyszałam psa; słyszałam tylko rozpaczliwy kobiecy płacz. 
Bałam się, że mój może zabrzmieć tak samo.
   - Skoro mogę wrócić, to kto wie, czy po zdobyciu duszy 
nie odwiedzę Hainu - powiedziałam po haińsku.
   - W ramach włóczęgi? - zapytał w moim języku Ury i 
wybuchając śmiechem również mnie skłonił do śmiechu.
   Brat nikomu nie jest dany na zawsze. Wiedziałam o tym. 
Ponieważ jednak Ury wrócił, chociaż już był dla mnie martwy, 
i ja z martwych mogłam wrócić do niego; a przynajmniej 
udawać, że wrócę.
   Matka podjęła decyzję. Jeszcze przez rok pozostanie ze 
mną na statku, podczas gdy Ury uda się na Hain. Będę nadal 
uczęszczać do szkoły; jeśli po upływie roku wciąż będę 
chciała wrócić na planetę - wrócę na nią. Wtedy za mną czy 
beze mnie matka poleci na Hain, do Urego. Będę mogła podążyć
ich śladem, jeśli kiedykolwiek zapragnę się z nimi zobaczyć. 
Był to kompromis, który nie zadowalał żadnego z nas, 
zawarliśmy go jednak nie mogąc znaleźć innego wyjścia.
   Przed odjazdem Ury dał mi swój nóż.
   Kiedy odjechał, usiłowałam się nie rozkleić. Ciężko 
pracowałam, by zapamiętać wszystko, czego uczono mnie w 
pokładowej szkole, a poza tym próbowałam wpoić Arrem/owi 
zasady bycia świadomym i unikania czarów. Uprawiali/ły/śmy 
wolnomarsze po okrętowym ogrodzie i oprzytomniające formy 
pierwszej godziny gheteńskiej Haddary z Karhide (nie 
pamiętam, czy coś takiego jest w LRC - tu użyłam 
terminologii taoistycznej), dochodząc do zgodnego wniosku, 
że są bardzo podobne.
   Statek pozostawał w układzie Soro nie tylko z powodu 
mojej rodziny, lecz także, a może przede wszystkim, w 
związku ze swoją nową załogą, złożoną głównie z zoologów, 
którzy ściągnęli tu, aby przeprowadzić badania nad morskim 
stworzeniem z Jedenastej-Soro, rodzajem głowonoga, 
charakteryzującego się za sprawą mutacji czy też naturalnej 
ewolucji wysoką inteligencją. Istniały jednak problemy z 
porozumiewaniem się.
   - Niemal równie poważne, jak z tutejszą ludzką populacją 
- stwierdziła Stanowcza, zoolog, która będąc naszą 
nauczycielką bezlitośnie nas wykpiwała. Dwa razy lądownikiem 
zabrała nas na nie zamieszkane wysepki półkuli północnej, 
gdzie mieściły się jej stacje badawcze. Osobliwych uczuć 
przysporzyły mi te powroty na mój świat, podczas których 
jednak byłam tak daleko od ciotek, sióstr i swojej 
siostrzanej duszy; milczałam wszakże.
   Widziałam, jak z głębin wynurza się ogromne, lękliwe 
stworzenie, po którego wijących się mackach przepływa barwna 
fala, i słyszałam towarzyszący temu dźwięczny rozedrgany 
głos, a jednak to wszystko trwało tak krótko, że dobiegło 
końca, zanim człowiek na dobre zdołał dostrzec barwy czy 
usłyszeć dźwięk. Maszyna zoologów wytworzyła różową poświatę 
i mechaniczne przyspieszony szczebiot, który wobec bezmiaru 
morza brzmiał metalicznie i słabo. Głowonóg opowiedział w 
swoim srebrzyście pięknym nierzeczywistym języku.
   - PK - powiedziała do nas z ironią Stanowcza. - Problem 
Komunikacyjny. - Nie wiemy, o czym ze sobą rozmawiamy.
   Odpowiedziałam na to:
   - Nauczyłam się czegoś podczas mojej tutejszej edukacji. 
Jedna z pieśni powiada - zawahałam się, usiłując prawidłowo 
przetłumaczyć to na haiński - powiada, że myślenie jest 
jednym ze sposobów działania, słowa zaś - jednym ze sposobów 
myślenia.
   Stanowcza popatrzyła na mnie, żeby wyrazić - jak uznałam 
- swoją dezaprobatę, prawdopodobnie jednak po prostu tylko 
dlatego, że nigdy dotąd nie usłyszała z moich ust nic prócz 
"tak".
   - Sugerujesz więc, że nie mówi słowami?
   - Może wcale nie mówi. Może myśli.
   Stanowcza przypatrywała mi się jeszcze przez chwilę, a 
potem powiedziała: 
   - Dziękuję. - Sprawiała takie wrażenie, jakby też 
rozmyślała. Żałowałam, że nie mogę tak jak głowonóg pogrążyć 
się w wodzie.  
   Inni młodzi ludzie ze statku byli przyjaźni i dobrze 
wychowani. Te słowa nie mają odpowiedników w mojej mowie. Ja 
byłam nieprzyjazna i źle wychowana, trzymali się więc ode 
mnie z daleka. Byłam im za to wdzięczna. Trudno jednak 
znaleźć na statku miejsce gwarantujące samotność. 
Oczywiście, każdy z nas miał własny pokój; chociaż niewielki 
rozmiarem, Heyho był statkiem badawczym haińskiej 
konstrukcji, zbudowanym w taki sposób, by swej załodze, 
czasem pozostającej na orbicie wokółplanetarnej całymi 
latami, zapewnić wygodę, rozmaitość i piękno. Ale został 
zaprojektowany. Wszystko tu było ludzkim dziełem - wszystko 
było ludzkie. Dysponując znacznie większymi szansami na 
przebywanie w samotności aniżeli w naszym jednoizbowym domu, 
czułam się tu jednak pojmana w pułapkę, podczas gdy tam - 
miałam poczucie swobody. Nieustannie odczuwałam ciśnienie 
ludzkiej obecności. Obecności ludzi wokół mnie, ludzi przy 
mnie, ludzi napierających na mnie, naciskających, bym stała 
się jednym z nich, jednym z ludzi. Jakże mogłam tu zdobywać 
duszę? Z najwyższym trudem umiałam ją zachować. Żyłam 
ogarnięta przerażeniem, że mogę ją bezpowrotnie utracić.
   Jeden z kamyków, które nosiłam w sakwie swojej duszy, 
mały szpetny kamyk, znaleziony pewnego dnia Rozsrebrzonej 
Pory w pewnym miejscu na wzgórzach opodal rzeki, mały okruch 
mojego świata, stał się moim światem. Każdego wieczoru 
wyjmowałam go i ściskałam w dłoni, a potem, usiłując zasnąć, 
myślałam o skąpanych w słońcu nadrzecznych wzgórzach i 
wsłuchiwałam się w cichy pomruk urządzeń pokładowych, 
przypominający szum mechanicznego morza.
   Lekarz, nie dając za wygraną, poił mnie rozmaitymi 
środkami na wzmocnienie. Każdego ranka jadłam śniadanie z 
matką. Kontynuowała pracę, porządkując, pod kątem 
sporządzenia raportu dla Wspólnoty, materiały zebrane przez 
wszystkie te lata na Jedenastej-Soro, ale wiedziałam, że ta 
praca nie idzie jej dobrze. Dusza matki była tak samo 
zagrożona jak moja.
   - Ty się nigdy nie poddasz, prawda, Godi? - zapytała 
pewnego ranka, przerywając ciszę naszego śniadania. Niczego 
nie chciałam tą ciszą powiedzieć, po prostu odpoczywałam w 
niej.
   - Matko, ja chcę wrócić do domu i ty chcesz wrócić do 
domu - odparłam. - Może więc wrócimy?
   Wyraz jej twarzy, dopóki rozumiała mnie opacznie, był 
przez chwilę dziwny, zaraz potem jednak odczytałam w nim 
rozpacz, poczucię klęski i ulgi.
   - Umrzemy? - zapytała mnie, a kąciki jej ust zaczęły 
opadać.
   - Nie wiem. Najpierw powinnam stworzyć swą duszę. Wtedy 
będę wiedziała, czy mogę podążyć za tobą.
   - Zdajesz sobie sprawę, że ja nie mogę wrócić. Decyzja 
zależy od ciebie.
   - Wiem. Wyrusz do Urego - odparłam. - Wracaj do domu. Tu 
umieramy obie.
   Wtedy zaczęłam wydawać z siebie odgłosy, jakieś 
pochlipywanie, zawodzenie. Matka płakała. Podeszła do mnie i 
otoczyła ramionami, a ja również mogłam przytulić swoją 
matkę, ponieważ jej zaklęcie straciło moc.
   

   Ze zniżającego się lądownika dostrzegłam oceany 
Jedenastej-Soro i ogarnięta bezgraniczną radością pomyślałam 
sobie, że kiedy będę dorosła i samotnie wyruszę na włóczęgę, 
pójdę nad morze, aby obserwować wodne stworzenia tak długo, 
aż pojmę, co myślą migotliwą kaskadą odcieni i dźwięków. 
Będę słuchać i uczyć się, aż moja dusza dorówna rozmiarem 
świetlistemu światu. Zawirowały pod nami pokryte szramami 
pustkowia, ruiny wielkie jak kontynenty, bezkresne obszary 
ziem jałowych. Wylądowaliśmy. Miałam sakwę swojej duszy, 
zwieszający się na sznurku z szyi nóż Urego, implant 
łączności za prawym uchem i apteczkę, którą skompletowała 
dla mnie matka.
   - Po co miałabyś umierać z powodu zainfekowanego palca? - 
powiedziała.
   Ludzie z załogi lądownika pożegnali się ze mną, ale ja 
zapomniałam, żeby to zrobić. Ruszyłam w stronę obrzeża 
pustyni, w stronę domu.
   Było lato i maszerowałam przez większą część krótkiej 
ciepłej nocy. Dotarłam do babiegokręgu mniej więcej w 
połowie drugiego dnia. Ostrożnie zbliżyłam się do naszego 
domu, biorąc pod uwagę możliwość, że ktoś sprowadził się do 
niego podczas naszej nieobecności - był jednak pusty, taki, 
jakim go zostawiliśmy. Materace zapleśniały, więc wraz z 
pościelą wystawiłam je na słońce, a następnie poszłam do 
ogrodu, żeby sprawdzić, co w nim na dziko wyrosło. Pigi 
skarlało i było nadmiernie ziarniste, znalazłam jednak kilka 
dobrych kłączy. Podszedł i zagapił się na mnie mały 
chłopczyk; był zapewne synkiem Migi. Po chwili nadeszła 
Hyuru. Przykucnęła obok mnie na słońcu. Uśmiechnęłam się na 
jej widok, ona odwzajemniła uśmiech, potrzebowałyśmy jednak 
pewnego czasu, żeby znaleźć słowa.  
   - Twoja matka nie wróciła - stwierdziła Hyuru.
   - Umarła - odparłam.
   - Współczuję - rzekła Hyuru.
   Obserwowała, jak wykopuję następne kłącze.
   - Przyjdziesz do śpiewaczego kręgu? - zapytała.
   Kiwnęłam głową.
   Znów się uśmiechnęła. Z tą swoją różanośniadą skórą i 
szeroko rozstawionymi oczyma Hyuru była teraz bardzo piękna, 
a jednak miała taki sam uśmiech jak wtedy, gdyśmy były 
małymi dziewczynkami.
   - Ehej! - westchnęła z głębokim zadowoleniem, legła na 
brzuchu i wsparła głowę na dłoniach. - To wspaniale!
   Przejęta szczęściem, kontynuowałam wykopki.
   Tego roku i jeszcze przez dwa następne byłam z Hyuru i 
dwiema innymi dziewczynami w śpiewaczym kręgu. Wciąż bardzo
często przyłączała się Didsu, a także Han, kobieta, która 
osiadła w naszym babimkręgu, żeby wydać na świat swoje 
pierwsze dziecko. W śpiewaczym kręgu starsze dziewczęta 
przekazują sobie opowieści, pieśni i mądrości poznane od 
własnych matek, młode kobiety zaś, które mieszkały w innych 
babichkręgach - to, co z nich wyniosły; w ten sposób kobiety 
wzajemnie stwarzają sobie dusze i uczą się, jak stwarzać 
dusze swoim dzieciom.
   Han mieszkała w domu, gdzie umarła stara Dnemi. Kiedy w 
babimkręgu mieszkała moja rodzina, nie umarł tu nikt prócz 
dziecka Sut. Matka uskarżała się, że nie dysponuje żadnymi 
materiałami na temat śmierci i pochówku. Sut oddaliła się ze 
swoim dzieckiem, żeby już nigdy nie wrócić, i nikt nie 
rozmawiał na ten temat. Sądzę, że to właśnie w największym 
stopniu zniechęciło matkę do innych. Była rozgniewana i 
przejęta wstydem, że nie może iść pocieszyć Sut i że nikt 
tego nie zrobił.
   - To nieludzkie - stwierdziła. - To po prostu 
zezwierzęcenie. Trudno o wyraźniejszy dowód, że mamy tu do 
czynienia ze zwichniętą kulturą - nie społecznością, lecz 
zaledwie szczątkami społeczności. Okropnym i odpychającym 
ubóstwem.
   Nie wiem, czy śmierć Dnemi zmieniłaby jej opinię. Dnemi 
umierała długo, na niewydolność nerek, jak sądzę: nabrała 
ciemnopomarańczowej barwy, jak przy żółtaczce. Dopóki mogła 
się poruszać, nikt jej nie pomagał. Kiedy przez dzień czy 
dwa nie wyszła z domu, kobiety zaczęły do niej wysyłać 
dzieci z opałem, wodą i strawą. Trwało to przez całą zimę; 
potem, pewnego ranka, mała Rashi powiedziała swojej matce, 
że Ciotka Dnemi "się gapi". Kilka kobiet udało się do domu 
Dnemi, wchodząc tam po raz pierwszy i ostatni. Zwołały 
wszystkie dziewczęta ze śpiewaczego kręgu, abyśmy mogły się 
nauczyć, jak należy postępować. Na zmianę siedziałyśmy przy 
zwłokach albo na ganku i śpiewałyśmy spokojne albo 
dziecięce pieśni, żeby dać duszy dzień i noc na opuszczenie 
ciała i domu; potem starsze kobiety spowiły zwłoki w 
pościel, przymocowały je do czegoś na kształt noszy i 
wyruszyły w stronę pustkowi. Tam, pod skałą czy kamiennym 
kopczykiem wśród ruin starożytnego miasta, zmarła miała być 
zwrócona ziemi.
   - To są krainy umarłych - wyjaśniła Dnemi. - Pozostają w 
nich ci, którzy odeszli.
   Rok później w tym domu osiadła Han. Kiedy jej dziecko 
zaczęło przychodzić na świat, poprosiła Didsu o pomoc, Hyuru 
zaś i ja, żeby się nauczyć, obserwowałyśmy z ganku. To był 
cudowny widok, widok, który zbudował mój i również Hyuru sposób 
myślenia.
   - Też chciałabym to urobić! - oświadczyła Hyuru.
   Milczałam, lecz pomyślałam sobie: "Ja też, ale dopiero 
znacznie później, ponieważ mając dziecko traci się wszelkie 
szanse na samotność".
   I chociaż piszę teraz o innych, o związku między osobami, 
sednem, istotą mojego życia jest samotność.
   W moim przekonaniu nie można opisywać samotności. Pisać 
to znaczy mówić, komunikować się z innymi. KP, jak 
powiedziałaby Stanowcza. Samotność jest zaniechaniem 
komunikacji, nieobecnością innych, samoswoim i 
samowystarczalnym bytowaniem.
   Samotność kobiety w babimkręgu opiera się, rzecz jasna, 
na obecności nieco oddalonych innych kobiet, jest więc 
samotnością względną, a zatem ludzką. Osiadłych mężczyzn 
łączą tylko związki z kobietami, nigdy wzajemne; siedlisko 
stanowi immanentny, jakkolwiek odległy element babiegokręgu. 
Nawet kobieta na włóczędze jest cząstką społeczności - jej 
ruchomym elementem, spajającym elementy osiadłe. Tylko 
samotność mężczyzn i kobiet, postanawiających żyć z dala od 
siedlisk, jest absolutna. Istnieją światy, gdzie takie osoby 
są nazywane świętymi lub świątobliwymi. Skoro odosobnienie 
jest najpewniejszym sposobem zapobiegania magii, uważa się 
na moim świecie, że są Czarnymiksiężnikami, banitami z 
własnej lub cudzej woli, ofiarami swojego sumienia.
   Wiedziałam, że jestem przepojona magią, cóż jednak na to 
mogłam poradzić?... w związku z czym obudziło się we mnie 
pragnienie odejścia. O ileż łatwiej i bezpieczniej byłoby 
żyć w samotności! Jednocześnie, i z coraz większą mocą, 
pragnęłam, by dowiedzieć się czegoś więcej o wielkiej 
nieszkodliwej magii, zaklęciach, jakie rzucają na siebie 
wzajem mężczyźni i kobiety.
   Przedkładałam zbieractwo nad uprawę i sporo czasu 
spędzałam na wędrówkach wśród wzgórz; przy tych okazjach, 
zamiast trzymać się z daleka od domostw mężczyzn, 
podchodziłam do nich jak najbliżej i przypatrywałam się ich 
mieszkańcom, jeśli ci akurat przebywali na dworze. Mężczyźni 
zaś spoglądali na mnie. Długie połyskliwe włosy Kulawego 
Mężczyzny z Dołu Rzeki zaczynały siwieć, kiedy jednak 
zaczynał śpiewać swoje pieśni bez końca, łapałam się na tym, 
że siadam i słucham, jak gdyby miękły wszyskie kości moich 
nóg. Był bardzo przystojny. Tak samo jak Tret, którego 
chłopcem pamiętałam z babiegokręgu i który był synem Beyhu. 
Wrócił z chłopięcej grupy i wędrówki, następnie zaś w 
dolinie Potoku Czerwonej Skały zbudował dom i założył piękny 
ogród. Miał wydatny nos, wielkie oczy, długie ramiona i 
nogi, wysmukłe dłonie; poruszał się bezgłośnie, prawie jak 
Arrem w swym rytualnym tańcu. Często w Dolinie Czerwonego 
Potoku zbierałam jagody.
   Zbliżył się do mnie ścieżką i przemówił: 
   - Jesteś siostrą Urego. - Miał bardzo cichy, opanowany 
głos.  
   - Umarł - odparłam.
   Mężczyzna z Czerwonej Skały skinął głową. 
   - To jego nóż.
   Nigdy na moim świecie nie rozmawiałam z mężczyzną. Teraz 
doznawałam najosobliwszych uczuć. Dalej zbierałam jagody.
   - Zrywasz zielone - stwierdził Mężczyzna z Czerwonej 
Skały. Jego miękki, przepełniony uśmiechem głos sprawił, że 
znowu zmiękły mi kości.
   - Chyba nikt cię jeszcze nie tknął - powiedział. - Ja 
zrobiłbym to delikatnie. Myślę o tym, myślę o tobie, odkąd 
pojawiłaś się tu po raz pierwszy na początku lata. Popatrz, 
na tamtym krzaku są dojrzałe. Te są zielone. Podejdź tutaj.
   Zbliżyłam się do niego i do krzaka pokrytego dojrzałymi 
jagodami.
   Na statku Arrem mi powiedział/ła, że wiele języków ma 
jedno słowo na określenie żądzy, związku pomiędzy matką i 
dzieckiem, związku pomiędzy siostrzanymi lub bratnimi 
duszami, uczuć wreszcie, jakie się żywi wobec rodzinnego 
domu i rzeczy uświęconych i że to słowo brzmi "miłość". Nie 
ma w moim języku słowa tak wszechobejmującego. Może matka 
się nie myli utrzymując, że człowiecza wielkość sczezła w 
moim świecie wraz z ludźmi Sprzed Czasu, pozostawiając 
jedynie małe, żałosne, ułomne istoty i myśli. W moim języku 
miłość opisuje się wieloma słowami. Jednego z nich nauczyłam 
się od Człowieka z Czerwonej Skały. Wyśpiewywaliśmy je do 
siebie.
   W małej kotlince nad strumykiem wznieśliśmy szałas i, 
zaniedbując swoje ogrody, zbieraliśmy mnóstwo słodkich 
jagód.
   Do mojej małej podręcznej apteczki matka włożyła dość 
środków antykoncepcyjnych, by starczyło mi ich na całe 
życie. Nie ufała sorowiańskiemu zielarstwu. Ja ufałam i 
okazało się skuteczne.
   Kiedy jednak mniej więcej rok później, podczas Złotej 
Pory, postanowiłam wypuścić się na włóczęgę, doszłam do 
wniosku, że mogę trafić w miejsca, gdzie o zioła będzie 
trudno, w związku z tym wszczepiłam sobie w tylną część 
lewego ucha miniaturowy antykoncepcyjny moduł. Zaraz potem 
pożałowałam tego postępku, który w moich oczach zakrawał na 
magię. Zdołałam jednak zwalczyć w sobie to przesądne 
przekonanie; moduł nie był bardziej magiczny niż zioła, miał 
jedynie dłuższe od nich działanie. W duszy złożyłam matce 
przyrzeczenie, że nigdy nie będę przesądna. Kiedy moduł 
zarósł skórą, wzięłam sakwę swej duszy, nóż Urego, apteczkę 
matki i wyruszyłam w świat.
   Uprzedziłam o tym Hyuru i Mężczyznę z Czerwonej Skały. 
Całą noc spędziłam z Hyuru nad rzeką na śpiewach i 
rozmowach. Mężczyzna z Czerwonej Skały zapytał swoim 
łagodnym głosem:
   - Dlaczego chcesz odejść? 
   Ja zaś odparłam:
   - Aby wyzwolić się spod twojej magii, Czarnyksiężniku - 
co było, przynajmniej w części, zgodne z prawdą. Gdybym 
odwiedzała go nadal, mogłoby skończyć się tym, że 
odwiedzałabym go zawsze. Pragnęłam zać daś swojej duszy i 
ciału większy świat do życia.
   Opowiedzieć o latach mojej włóczęgi to zadanie 
trudniejsze niż inne. PK! Kobieta na włóczędze jest 
całkowicie samotna, wyjąwszy chwile, gdy osiadłego mężczyznę 
prosi o seks bądź też przez jakiś czas obozuje w babimkręgu, 
żeby pośpiewać i posłuchać. Jeśli zbliży się do terytorium 
grupy chłopięcej - grozi jej niebezpieczeństwo; tak samo, 
kiedy natknie się na zbira; i jeszcze, kiedy spotka ją 
wypadek lub kiedy trafi na skażone obszary. Ma obowiązki 
tylko wobec siebie, a podobna swoboda bywa ogromnie 
ryzykowna.
   W prawej małżowinie usznej nosiłam miniaturowy 
komunikator; zgodnie z przyrzeczeniem co czterdzieści dni 
wysyłałam na statek sygnał oznaczający "Wszystko w 
porządku". Gdybym zapragnęła opuścić planetę, miałam wysłać 
inny sygnał. Mogłabym wezwać lądownik, żeby wykaraskać się z 
tarapatów, chociaż jednak kilkakrotnie wpadłam w poważne 
kłopoty, ani mi przez myśl nie przeszło, żeby wysłać 
wezwanie. Moje emisje były zaledwie spełnieniem obietnicy 
złożonej matce i jej ludowi, strukturze, do której już nie 
należałam, pustym gestem.
   Życie w babimkręgu czy też życie osiadłego mężczyzny 
przebiega, jak już mówiłam, wedle powtarzalnych wzorów. Nie 
zdarza się nic nowego. A dusza nieustannie domaga się nowych 
wrażeń. A zatem karmą dla młodej duszy jest wędrówka, 
włóczęga, podróż, niebezpieczeństwo, odmiana. Lecz, 
oczywiście, nawet w podróży, niebezpieczeństwie i odmianie 
kryje się swoista nuda. W końcu każda inność zaczyna się 
powtarzać: kolejne wzgórze, kolejna rzeka, kolejny 
mężczyzna, następny dzień. Stopy zaczynają zataczać 
obszerny, obszerny krąg. W ciele budzą się wspomnienia 
rzeczy wyuczonych w domu ożywa imperatyw nieruchomości. 
Świadomego postrzegania.  Świadomości drobiny piasku pod 
stopą. Świadomości skóry, dotykającej owej drobiny, dotyku i 
aromatu powietrza muskającego policzek, promieni słońca 
pionowo, ukośnie i zmiennie przenikającego atmosferę, barwy 
traw porastającej zbocza wzgórz za rzeką, doznań duszy i 
ciała, migotliwej kaskady fal i kolorów w przeuroczych 
mrokach głębin, nieskończenie ruchomej, zmiennej i ciągle 
nowej.  
   W końcu więc wróciłam do domu. W którym nie było mnie od 
mniej więcej czterech lat.
   Hyuru, po wyprowadzce od matki, zamieszkała w naszym 
domu. Nie wyruszyła na włóczęgę, zaczęła jednak bywać w 
Dolinie Potoku Czerwonej Skały i zaszła w ciążę. Byłam rada, 
że zamieszkała w naszej dawnej sadybie. Jedynym pustym domem 
był teraz na poły zrujnowany, stojący obok gospodarstwa 
Hedimi. Postanowiłam zbudować nowy. Wykopałam kolisty dół, 
sięgający mi po pierś i ta praca zajęła mi większą część 
lata. Wycięłam gałązki, poprzeplatałam je i solidnie, od 
środka i z zewnątrz, wylepiłam błockiem. Pamiętam, jak wiele 
lat temu wykonywałam taką samą pracę pod okiem matki, która 
powiedziała: "Dobrze! Doskonale!"
   Nie zadaszyłam budowli, gorące więc słońce lata 
przemieniło błocko w wyschniętą glinę. Potem, przed 
nadejściem pory deszczowej, trzema warstwami pokryłam dom 
strzechą z trzciny, miałam bowiem dość moknięcia przez całą 
zimę.
   Mój babikrąg przypominał raczej prostą aniżeli krąg, domy 
bowiem ciągnęły się brzegiem rzeki na dystansie plus minus 
trzech kilometrów; mój dom, położony w górę rzeki względem 
pozostałych, sporo tę prostą wydłużył. Ledwie od siebie 
widziałam dym z kominka Hyuru. Wkopałam się w nasłonecznione 
zbocze, z dobrym odwodnieniem. To wciąż jest bardzo dobry 
dom.
   Zaczęłam wieść osiadły żywot. Nieco czasu poświęcałam 
zbieractwu, ogrodnictwu, naprawom i wszystkim tym nudnym 
powinnościom codziennego życia, nieco zaś - śpiewom i 
przemyśliwaniu pieśni i opowieści poznanych tu, w domu, ale 
również zapamiętanych ze statku. Szybko odgadłam, dlaczego 
kobiety chętnie podsyłają swoje dzieci, by ich słuchały, 
pieśni bowiem i opowieści są po to, żeby ich słuchano i 
wysłuchiwano.
   - Słuchajcie - mawiałam do dzieci z babiegokręgu.
   To pojawiały się, to czmychały jak mniejsze i większe 
rybki w rzece, jedno, dwoje, pięcioro, w różnym wieku, mali 
i więksi. Kiedy przychodziły, śpiewałam i opowiadałam, gdy 
umykały - pogrążałam się w milczeniu. Czasem udzielałam się 
w śpiewaczym kręgu, żeby ze starszymi dziewczętami podzielić 
się wiedzą zdobytą w czasie włóczęgi. Do tego ograniczały 
się moje działania, należy jednak wspomnieć, że zawsze 
wychodziłam ze skóry, żeby mieć świadomość wszystkiego, co 
robię.
   Dzięki samotności dusza broni się przed uprawianiem magii 
i padania jej ofiarą; dzięki świadomości unika monotonii i 
znudzenia. Nic nie nudzi, jeśli to coś postrzega się 
świadomie. Może irytować, ale nie nudzi. Przyjemność 
pozostaje przyjemnością, dopóki ma się świadomość, że nią 
jest. Moim zdaniem zachowywanie świadomości to 
najtrudniejsze z zadań, jakie spoczywają przed duszą.
   Pomagałam Hyuru przy jej dziecku - dziewczynce - i 
bawiłam się z nim. Potem, po paru latach, usunęłam moduł 
antykoncepcyjny ze swojego prawego ucha. Ponieważ pozostało 
po nim niewielkie wgłębienie, rozpaloną igłą przebiłam w tym 
miejscu małżowinę na wylot i zawiesiłam tam klejnocik, który 
podczas wędrówki znalazłam w ruinach. Nosiłam go podczas 
wypraw zbierackich. Trzymałam się z dala od Doliny Czerwonej 
Skały. Mieszkający tym mężczyzna zachowywał się tak, jakby 
miał do mnie wyłączne prawo. Nadal go lubiłam, ale nie 
budziła we mnie zachwytu aura magii, jaką roztaczał, jego 
fantazja i władza, jaką nade mną zyskał. Ruszyłam na 
wzgórza, ku północy.
   Mniej więcej w tym czasie, kiedy wróciłam, w Północnym 
Domu osiadło dwóch młodych mężczyzn. Często z chłopięcych 
grup ich członkowie wychodzą parami, utrzymując związek po 
opuszczeniu Terytorium. Zwiększa to ich szanse na 
przetrwanie. Czasem ten związek ma charakter seksualny, 
czasem nie; czasem trwa, czasem się rozpada. Jeden z 
tworzących tę parę młodzieńców odszedł zeszłego lata z 
pewnym mężczyzną. Ten, który pozostał, nie był przystojny, 
niemniej jednak zwróciłam na niego uwagę. Miał w sobie 
rodzaj dobroci i opiekuńczości, która mi się podobała. Był 
krępy, miał krótkie i mocarne ramiona. Trochę się do niego 
zalecałam, ale był ogromnie wstydliwy. Tego dnia 
rozsrzebrzonej Pory Roku, gdy nad rzeką rozsnuły się mgły, 
dostrzegł klejnot w moim uchu i jego oczy wyraźnie się 
zaokrągliły.
   - Ładny, prawda? - zapytałam.
   Przytaknął.
   - Noszę go, żebyś zwrócił na mnie uwagę.
   A kiedy nie umiał przezwyciężyć swojej powściągliwości, 
dodałam: 
   - Rozumiem, powiedz szczerze, jeśli sprawia ci 
przyjemność tylko seks z mężczyznami. - Nie sądziłam 
zresztą, by moja diagnoza była prawidłowa.  
   - Ależ nie - odparł. - Nie, nie. - Zająknął się i jak 
błyskawica cofnął ścieżką. Obejrzał się jednak przez ramię; 
powoli podążyłam za nim, niepewna czy chce mnie, czy też 
chce mnie spławić.
   Czekał na mnie przed maleńkim domkiem, tak obrosłych 
czerwońcami, że praktycznie wśród nich niewidocznym. W 
środku urządził legowisko ze sprężystych, słodkich traw, 
pachnących latem.
   - Proszę - powiedział, stojąc na zewnątrz, a potem bardzo 
powoli wszedł do środka.
   - Zrobiłem to dla ciebie - powiedział.
   - A teraz zrób mi dziecko - odparłam.
   Zrobił; może tego dnia, może następnego.
   A teraz powiem wam, dlaczego po tylu latach wezwałam 
statek, nawet nie wiedząc, czy wciąż żegluje pomiędzy 
planetami, i poprosiłam, by lądownik spotkał się ze mną na 
ziemi jałowej.
   Gdy wydałam na świat córkę, spełniły się me najtajniejsze 
życzenia i moja dusza zyskała pełnię. Kiedy zeszłego roku 
urodził się mój syn, pojęłam, że o spełnieniu nie ma mowy. 
Będzie dorastać ku dorosłości, odejdzie, będzie walczyć i 
cierpieć, umrze lub przetrwa, jak przystoi mężczyźnie. Moja 
córka, której imię brzmi, po matce, Yedneke, Liść, osiągnie 
kobiecość i, wedle woli, pozostanie albo odejdzie. Ja będę 
żyć samotnie. Tak powinno być, tego pragnę. Pochodzę jednak 
z dwóch światów - jestem osobą na tym i człowiekiem z ludu 
mojej matki. Jestem winna przekazać swoją wiedzę dzieciom 
jej ludu. Poprosiłam więc o przybycie lądownika i odbyłam 
rozmowę z jego załogą, która dostarczyła mi raport 
sporządzony przez matkę. Przeczytałam go, następnie zaś 
spisałam swoją historię na urządzeniu na użytek wszystkich, 
którzy chcieliby poznać jeden ze sposobów zdobywania duszy. 
Im i ich dzieciom powiadam: 
   - Słuchajcie! Unikajcie magii!  Będźcie świadomi!  
                                Przełożyła Maria Ziembicka



                      URSULA K. LE GUIN

   Pisarka amerykańska (ur. 1929), przez wielu uważana za 
najwybitniejszą spośród wszystkich twórców tego gatunku. Już 
pierwsza jej powieść "Świat Rocannona" opublikowana w 1964 
roku, została uznana za jedno z najistotniejszych wydarzeń w 
SF. Zdobyła sławę nie tylko w kręgach miłośników fantastyki.  
Twórczość Le Guin - podobnie jak twórczość Stanisława Lema 
czy Kurta Vonneguta - weszła na trwałe do kanonu 
współczesnej literatury światowej.  
   Ursula K. Le Guin jest córką znanego antropologa Alfreda 
Loisa Kroebera (stąd litera K. przed nazwiskiem autorki). Od 
dziecka wychowywała się więc w atmosferze szacunku i uznania 
dla bogactwa i różnorodności kultur oraz ich wpływu na życie 
jednostki. Ta wiedza bardzo mocno wpłynęła na
pisarstwo Ursuli K. Le Guin, powodując, że tło kulturowe 
jest tam równie istotne jak warstwa psychologiczna.
   Najważniejsze w jej twórczości są utwory należące do 
Cyklu Haińskiego (prezentowane przez nas opowiadanie 
również jego część). Przedstawiciele prastarej cywilizacji 
z planety Hain rozprzestrzenili się po naszej części 
Galaktyki, dając początek kolejnym cywilizacjom. I tak 
powstały światy zamieszkałe przez istoty humanoidalne, 
bardzo jednak zróżnicowane kulturowo, ponieważ z czasem 
straciły kontakt z miejscem pochodzenia i ze sobą nawzajem. 
Kiedy kontakt ten został znowu nawiązany, powstała 
Wspólnota. Porozumiewanie się między poszczególnymi światami 
stało się możliwe dzięki statkom - światłowcom i ansiblowi - 
urządzeniu pozwalającemu na natychmiastowe kontakty na 
dowolną odległość (urządzenie to zostało wynalezione przez 
Sheveka w powieści "Wydziedziczeni").
   Do Cyklu Haińskiego należy pięć powieści, mikropowieść i 
kilka opowiadań; mówią one o 2500-letniej historii 
przyszłości, która rozpoczyna się w 300-400 lat od dziś. W 
skład cyklu wchodzą" "Świat Rocannona" (Rocannon's World), 
"Planeta wygnania" (Planet of Exhile), "Miasto złudzeń" 
(City of Illusion), "Lewa ręka ciemności" (The Left Hand of 
Darkness), "Szerzej niż imperia i wolniej" (Vaster than 
Empires and More Slow), "Słowo las znaczy świat" (The World 
for World is Forest), "Wydziedziczeni" (The Dispossesed). Ta 
ostatnia pozycja przyniosła autorce zarówno Hugo, jak i 
Nebulę.
   Poza Cyklem Haińskim Le Guin napisała również znakomitą 
tetralogię fantasy "Ziemiomorze" (Earthsea), na którą 
składają się: "Czarnoksiężnik z Archipelagu" (A Wizard of 
Earthsea), "Grobowce Atuanu" (The Tombs of Atuan), 
"Najdalszy brzeg" (The Farthest Shore) oraz "Tehanu. 
Ostatnia Księga Ziemiomorza" (Tehanu. The Last Book of 
Earthsea).
   Między 1962 a 1974 rokiem, kiedy powstawał Cykl Haiński, 
Le Guin pisała również utwory samodzielne, między innymi 
"Ci, którzy odeszli z Omelas" (The Ones who Walk Away from 
Omelas), za które otrzymała Hugo. Poza nowelą "Słowo las 
znaczy świat" jej wczesne krótkie formy znalazły się w 
tomie "Wszystkie strony świata", pierwszym i najlepszym 
zbiorku.
   Opowieści Ursuli K. Le Guin oparte są na filozofii 
taoistycznej, zgodnie z którą nadrzędną zasadą świata jest 
stawanie się, a jedyną wartością stałą - zmiana. 
Przeciwstawne siły nie zwalczają się, lecz uzupełniają, 
dzięki czemu świat pozostaje w stanie dynamicznej równowagi. 
W takim świecie nie ma miejsca ani na klęskę, ani na 
zwycięstwo. To, co wydaje się nieważne, może wpłynąć na losy 
całych cywilizacji, ponieważ fragment zawsze wpływa na 
całość. Ta koncepcja filozoficzna jest jakby spoiwem 
łączącym wszystkie utwory autorki, zarówno SF, jak i 
fantasy.
   Po opublikowaniu "Wydziedziczonych" stało się jasne, że 
Le Guin zwraca się bardzo mocno ku utopii - tendencja bardzo 
niezwykła dla współczesnego pisarstwa. Do tego gatunku 
należy też jej najnowsza powieść "Always Coming Home" (ukaże 
się w serii "Nowej Fantastyki" na początku 1996).  
   Ze względu na rangę autorki zamierzamy w naszej serii 
wydać całość jej dorobku. Zaczynamy od "Wszystkich stron 
świata" (w sprzedaży na przełomie lipca i sierpnia br.). 
Jako następne ukażą się: "Lewa ręka ciemności" (we wrześniu) 
i dotychczas nie opublikowana w Polsce powieść "Malafrena" 
(w grudniu).
   Na naszych łamach dotychczas opublikowaliśmy tylko jedno 
opowiadanie Ursuli Le Guin - "Regułę Nazwisk" (The Role of 
Names"; "F" 9/84).
                                                  D.M.






