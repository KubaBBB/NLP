Autor: Eugeniusz Dębski
Tytul: Tatek przyjechał...

Z "NF" 9/94


   PS. Przyjechał Holling. Jego matka i ciotki robią piknik 
nad Potokiem Z Dziurawego Wiadra.  
   - Rufi, chłopie! To jest najdziwniejszy potok świata.  
Wypływa z płaskiej skały, która rzeczywiście wygląda jak 
wiadro. I on płynie, mówię ci, tylko ze trzysta metrów, 
potem nagle wsiąka w ziemię i koniec. Kapujesz?  Jakbyś 
nawet chciał, nie możesz w nim utonąć. Ciotki już przeglądają 
namioty, mamy cztery. To co?  
   Kszyczał do mnie, podskakiwał na siodełku roweru, cały 
czas naciskał i puszczał pedał. Musiałem kręcić stale głową, 
bo inaczej bym go stracił z oczu. On jest taki sam na 
lekcjach. Panna Sim mawia, że obserwując Hollinga ma darmową 
gimnastykę. 
   - Zapytam mamę - powiedziałem. 
   - Dobra. - Pociągnął nosem i na chwilę znieruchomiał. - No? 
Na co czekasz? Idź! 
   - Teraz?! Zgłupiałeś? Zapytam wieczorem. Moja mama nie 
lubi, jak ją zaskakuję, muszę ją przygotować.  
   - Niby jak? 
   - Och, tego się nie da wytłumaczyć.  Po prostu zadzwonię 
do ciebie wieczorem i ci powiem...  
   - A dlaczego ona ciebie nigdy nigdzie nie puszcza? 
   Sam bym to chciał wiedzieć, wzruszyłem ramionami, niech 
pomyśli, niech się pomęczy. Ale Holling lubi, jak się mu 
wszystko powie.  
   - Przecież nie jesteś taką fujarą jak Lui? Jego sam bym 
nigdzie nie wziął, bo natychmiast by sobie złamał rękę, nogę 
czy co innego, prawda?  
   - Holly, nie dręcz, co? Bardzo chcę pojechać z wami, ale
muszę pogadać z mamą. Zadzwonię.  
   Znowu pociągnął nosem, coś do mnie powiedział, ale 
równocześnie ruszył i  zagłuszył go szurgot opony.  Stałem 
chwilę przed domem rozglądając się na boki. Pani Leufer jak 
zwykle męczyła swoje róże, chcąc je zmusić do przerośnięcia 
róż panny Holtzwig, ale - to nawet ja wiedziałem i każdy, 
kto ma trochę oleju w głowie - róż panny Holtzwig nikt nie 
przeskoczy, ona ma po prostu królewskie róże. Ma rękę do 
róż, mówi mama. Mówi, że Heidi Holtzwig może wziąć 
spleśniały bakłażan, zakopać go, podlać kilka razy i 
wyrośnie z tego wspaniała róża.  No, przesada, dorośli 
czasem chcą coś ładnie opisać, to się nazywa obrazowo. Tak, 
jak na przykład, że ktoś ma nogi do samej szyi!  Przecież to 
by była jakaś oskubana z sześciu nóg ośmiornica!  
   Wróciłem do domu i od razu wiedziałem, że mama wie, że 
rozmawiałem o czymś z Hollingiem. Niby nie patrzyła przez 
okno, niby wieszała pranie na sznurach z drugiej strony 
domu, ale miała taką swoją minę "Czekam na...". Spróbowałem 
ją przetrzymać, skubnąłem odstającą skórkę stygnącego 
bochenka chleba, wsadziłem do ust i poszedłem do schodów 
zamierzając schować się przed jej spojrzeniem, ale nie dało 
się.  
   - Ru-uf? 
   - Tak, mamo? 
   Uśmiechnęła się z lekkim wyrzutem i politowaniem. 
Westchnąłem. 
   - Mamo!  Dlaczego Sprawiedliwość daje przestępcom szansę, 
wyznaczając do przesłuchań jakichś durnych drabów, którzy 
jedyne, co potrafią, to podłączyć podejrzanego do prądu? 
Przecież wystarczyłoby napuścić na takiego zbira ciebie i po 
dwudziestu minutach wszystko wyśpiewa.  
   - A ty?
   - Już śpiewam. Nie chciałem ci mówić, bo i tak się nie 
zgodzisz...  
   Spróbowałem tej starej zagrywki, ale nie - mama nie daje 
się naciągnąć na rzadne takie numery. Jest dokładna i 
niezmienna jak tabliczka mnożenia. Widzę, że nic z tego nie 
wyjdzie, więc powiedziałem, co mi zaproponował Holling, i 
stało się, jak myślałem: 
   - Kochanie... - Wiadomo: jak mama mówi "kochanie", to to 
ma osłodzić odmowę. - Wiesz, że nie potrafię żyć nie mając 
ciebie na widoku.  
   - Jak jestem w szkole, to wytrzymujesz! 
   Taka rozmowa jest jak zgrana płyta. Każde z nas wie, co 
za chwilę powie to drugie, a już ta moja riposta o szkole 
jest głupia i nielogiczna jak żadko... Napisałem "żadko" i 
teraz się zastanawiam czy "rzadko" czy "żadko". Nieważne, 
będę na razie pisał, jak mi podejdzie.
   - Ruf, proszę natychmiast podejść do swojej matki, 
uścisnąć ją i pocałować. Chyba że czujesz się 
pokrzywdzony...  
   Podszedłem i przytuliłem się do niej. Westchnąłem głośno, 
żeby słyszała.  
   - Nie, nie czuję się pokrzywdzony. Nie potrafię się na 
ciebie gniewać.  
   Poczułem, jak jej brzuch zatrząsł się od śmiechu. 
Klamerki do bielizny w kieszeni fartucha rozklekotały się, 
palce mamy wpiły się w moje włosy.  
   - Debbie McGovern w "Spadając jak jesienne liście"? 
   - Zgadza się. - Oderwałem się od niej. - A swoją drogą, 
kiedy dzieci przestają być dziećmi?
   - Nigdy. 
   Mama powiedziała to cicho i bez specjalnego nacisku, ale 
poczułem, że tak właśnie myśli i że pewnie nigdy nie będę 
mógł sam decydować o swoim losie. No to co? Pewnie, czasem 
leciutko zazdroszczę innym dzieciom. Dziewczyny mają w ogóle 
lepsze życie, większość chłopaków też. To znaczy: lepsze w 
sensie - swobodniejsze, tylko moja mama i jeszcze może 
grubego pryszczatego Richarda z szóstej są takie ostre. 
Tylko tamten ma przewalone okrutnie, też ma ojca gdzieś na 
cholernym drugim końcu świata, ale jego matka czeka na niego 
pod szkołą z punktualnością zegara kolejowego. Jak zobaczysz 
przez okno panią Mittelbrach, możesz, bracie, chować zeszyty 
do torby - za dziesięć sekund dzwonek. Jak bum-bum!  Może 
woźny nawet nie patrzy na swój zegarek, tylko czeka na nią, 
nie wiem.  
   Ale się rozpisałem, żeby krócej, bo już mnie palce bolą - 
wcale nie pragnę urwać się spod opieki mamy. Często 
wyjeżdżamy na wycieczki sami, albo z kimś z chłopaków, albo 
z ciotką Carmen i jej córkami, albo w jeszcze jakimś innym 
składzie. Warunek jest jeden - mama musi być. Lubi 
kwoczkować, tak kiedyś powiedziała Carmen.  Mama coś jej 
na to powiedziała o moim garniturze, ale powiedziała takim 
tonem, że ciotka tylko pisnęła coś i spokój. Nawet ja, 
chociaż byłem okropnie ciekaw, co to miała być za 
uroczystość, na którą miałbym się wbijać w "garnitur", nie 
zapytałem o to mamy. No, wystarczy, nic się nie stało, a 
rozpisałem się, jakby odwiedził nas burmistrz miasta co 
najmniej. Pojutrze sprawdzian z gegry.  

   PS 2. Jest trzecia w nocy! Nie zasnę i nic dziwnego - 
przyjechał Tatek!!!!!! Rany, ręce mi się trzęsą. Jest taki, 
jak go pamiętam - wysoki, ciemnowłosy, w skórzanym płaszczu, 
z tą samą torbą w wytłaczane jodły. Wydaje mi się niższy, 
ale przecież to ja urosłem! Mocno mnie wyściskał, pokłuł 
zarostem. Mama...  
   Po kolei. I tak nie zasnę, będę pisał, aż zadzwoni budzik.
   Była siódma piętnaście, może dwadzieścia. Akurat brzęknął 
dzwonek piekarnika i mama - jak zwykle - westchnęła: - 
Strasznie jestem ciekawa, co też tym razem ten złośliwy 
piecyk mi wykręci?  - i poszła do kuchni. Ja wiem, że 
piecyk, kiedy się już go dobrze rozpali, piecze znakomicie, 
w każdym razie mama nie daje mu szans...  Mama wyszła, 
zgrzytnęły dżwiczki, zacząłem węszyć - dwuwarstwowy placek 
jabłkowo-wiśniowy. Mmmmm! Coś tam szczękało w kuchni, 
postukiwało, nie odzywałem się, żeby nie zalać śliną spodni. 
Mama jęknęła do "siebie": "Aj-jaj-jaj! Cały popękał i chyba 
zakalec, prawie na pewno...". Znam jej odzywki, musiałem 
przełknąć ślinę jeszcze raz i jeszcze. Mama weszła do salonu 
i jak gdyby nigdy nic usiadła w fotelu udając, że nie widzi 
mojego rozpaczliwego spojrzenia. Po chwili jednak nie 
wytrzymała i roześmiała się: 
   - Musi wystygnąć, od gorącego można dostać skrętu jelit. 
   Akurat, jakbym nie zjadał po pół gorącego placka! Ale 
nic, twarz - blacha, kiwnąłem głową i już wyciągałem spod 
siebie nogi, żeby wstać i tak od niechcenia przejść się do 
kuchni, kiedy ktoś energicznie zakręcił dzwonkiem u drzwi. 
Oboje drgnęliśmy, mama - dziwne - rzuciła spłoszone 
spojrzenie na kalendarz, pewnie wystraszyła się, że to pani 
Jaegger od spłaty rat, potem poderwała się i sztywno 
pomaszerowała do drzwi. Mnie nawiedziły egoistyczne myśli o 
morderstwie, jeśli zjawi się ktoś, kto będzie pretędował do 
placka. No nic, mama idzie do drzwi, przystaje i pyta - jak 
na siebie - słabym głosem: 
   - Kto tam? 
   - To ja! - mówi jakiś facet. - Może nie w porę? 
   Mama obejrzała się na mnie, ja pomyślałem nieśmiało 
"Tatek?" i wytszeszczyłem na mamę gały, a ona - zamiast 
otwierać szybko drzwi - wpatrywała się we mnie chwilę, 
uśmiechnęła się nieśmiało i kiwnęła głową. Dopiero potem 
otworzyła te nieszczęsne drzwi. Tatek!  
   Wszedł niosąc przed sobą tę torbę, właściwie popychając 
ją przy każdym kroku kolanem nogi, omal nie grzmotnął nią 
mamy w brzuch. Ominął ją, cisnął torbę na podłogę i 
odetchnął głęboko.  
   - No, to jestem! 
   Mama patrzyła na niego chwilę, potem przysunęła się i 
wzięła go za ręce, a potem przytuliła. Tatek głaskał ją 
jedną ręką po plecach, drugą wsunął pod włosy na karku, a nos 
wtulił gdzieś pod mamy ucho. Dopiero po chwili popatrzył na 
mnie, jakoś tak, jakby mnie oceniał, szacował, że tak 
powiem. Prawie się obraziłem, ale zaraz sobie przypomniałem, 
ile nie widziałem tatka i pomyślałem również, że też uważnie 
mu się przyglądam, też go taksuję. Zsunąłem się cały ze 
swojego fotela, podskoczyłem na nodze - druga mi ścierpła.  
   - Ruf? - powiedział tatek. - Ty stary byku! Aleś urósł! 
   - Nie tak bardzo - chciałem powiedzieć. Zamiast tego wys
krzypiało się ze mnie coś jak: "Chje-chi-ż je-gho!". Nawet 
nie mogłem odchrząknąć, bo zaraz zakrztusiłem się, chyba 
śliną. To musiało być dziwne, bo mama oderwała się gwałtownie 
od tatka i popatrzyła na mnie. - Nie tak bardzo - 
powtórzyłem, bo nic innego nie przyszło mi do głowy. - Od 
zeszłego roku trzy centymetry...  
   - Ale widzieliście się ponad cztery lata temu... - szybko 
wtrąciła mama, co wyglądało jakby broniła moich trzech 
centymetrów albo słabej pamięci tatka. - ...Widzieliśmy się 
ponad cztery lata temu - dodała poprawiając poprzednie 
zdanie.  
   Ja zrobiłem krok do tatka, on puścił mamę a ja, jakbym 
zapomniał o swoich dwunastu latach, rzuciłem mu się na 
szyję. Nie wiedziałem, jak się zachować, więc tylko 
przytuliliśmy się policzkami. Kłuł. Czułem jego ręce na 
moich łopatkach i trochę niżej, mocno mnie przyciskał, 
czułem mocny zapach tytoniu, jakąś wodę kolońską. Mocno też 
pachniała skóra jego kurtki i to był najprzyjemniejszy 
zapach. Po chwili uznałem, że wystarczy tego wiszenia na 
tatku, zjechałem po nim na podłogę zaczepiając łokciem o 
kieszeń. Ten łokieć tak mi jakoś dziwnie wpadł, że przez 
chwilę nie mogłem go uwolnić z obszernej kieszeni. Tatek 
parsknął śmiechem, ja się szarpnąłem i nagle nogi w 
skarpetach podjechały mi na śliskiej podłodze, przejechałem 
obok tatka i byłbym hrymnął plecami o podłogę, gdyby nie 
mocny chwyt tatka. Podciągnął mnie, w końcu wyszarpnąłem ten 
swój łokieć i miałem zamiar się obrazić za ten śmiech, ale 
mama roześmiała się, poza tym zobaczyłem, że zaczynają mu 
błyszczeć oczy i przemknęło mi przez myśl, że wcale nie musi 
mu być lekko i machnąłem ręką na swoje obrażanie. 
Roześmiałem się też. No, ze dwie minuty tak się śmialiśmy. 
Potem mama "się znalazła": 
   - Za chwilę miałam podawać ciasto, taki tam zakalczyk, 
wiesz - ten z wiśniami i jabłkami. Zaparzę kawy, prawda? Czy 
herbaty?  
   - Dużo mocnej kawy, OK? Ja szybko spłuczę się pod 
prysznicem...  
   - Świetnie. - Mama pokazała mu schody, jakby sam nie 
wiedział, dokąd ma pójść, rzuciła niepewne spojrzenie na 
torbę. - Już parzę. Chodź, Ruf.  
   Zamierzałem pomóc tatkowi, ale zobaczyłem, że porwał 
bagaż i ruszył do góry, więc poszedłem z mamą do kuchni.  
Nazywało się to, że jej pomagałem, ale w gruncie rzeczy, nie 
wiem, chyba tylko się pętałem odskakując jej z drogi. 
Udało mi się tylko podać peterę na ciasto. Oprócz tego 
nuciła coś, a to żadkie zjawisko, przez chwilę nawet 
wydawało mi się, że chce mnie zagłuszyć, ale przecież nic 
nie mówiłem. W każdym razie zaparzyliśmy tę kawę, 
pokroiliśmy - ciągle piszę w liczbie mnogiej - ciasto, 
przenieśliśmy do pokoju. Ściszyłem telewizor i przestawiłem 
fotel tatka. No i już nie było nic więcej do roboty.  
Czekaliśmy w milczeniu, coś mi mówiło, że lepiej, żebym mamy 
w tej chwili nie nagabywał, bo... Nie wiem, ale tak mi 
wyszło.  Trwało to kilka minut, potem tatek zszedł na dół.  
Miał mokre "rozkudlone" włosy. Nie wytrzymałem i 
powiedziałem mu, że ma dłuższe włosy niż kiedyś.  
   - Pewnie!  Znalazłem dobry preparat na porost - roześmiał 
się, ale trochę niepewnie.  
   Postanowiłem, że nikomu-nikomu nie powiem, że tatek używa 
jakiegoś płynu na porost włosów i jeszcze postanowiłem 
podtrzymać go na duchu: 
   - To mi powiesz, jaki to, dobrze? Pan Michaelson ciągle robi 
sobie tego patryka na głowie... 
   - Patryka? 
   - No wiesz, ten Święty Patryk z mojego obrazka, nie 
pamiętasz?  Tak jest namalowany, jakby miał włosy sczesane 
z tyłu aż na czoło.  
   - A, ten! - roześmiał się. - Już wiem. - Zawęszył głośno i 
wytrzeszczył oczy na stół. - Wiem też, że jak będziemy tak 
się zagadywać i odkładać zjedzenie ciasta na później, to 
zjemy je w końcu zimne, tracąc szanse na ból brzuszka.  
   Puścił do mnie oko, a ja - oho, czekałem na to już od 
dawna - odstrzeliłem mu je natychmiast. I zabraliśmy się do 
pałaszowania ciasta. Świetne, wyśmienite-nite!  
   - Opowiesz? - zapytałem po trzecim kawałku, kiedy moje 
tempo nieco spadło. 
   Kiwnął  głową, że tak, ale zaraz pokazał niedokończony 
kawałek ciasta i resztę na paterze. Boziu, ten to może!.. 
   - Czy mógłbym prosić... - powiedział do mamy oblizując
wargi. ... o powtórkę w najbliższych dniach? 
   - Jutro? 
   - Nie chciałem tego sugerować - uśmiechnął się szeroko. 
   Mama uśmiechnęła się również i ja dołączyłem do nich. 
   - Co teraz robisz? 
   - To, co i wcześniej - nawadniam. 
   - Już tyle lat? - zdziwiłem się. 
   - A co ty myślisz!? Te osiem lat suszy po odwiedzinach 
komety Fenix niemal uśmierciło ludzkość, dlatego wszyscy 
mężczyźni walczą o wodę dla nowych pustyń, przy okazji dla 
starych pustyń i tak dalej.  
   - A gdzie teraz jesteś? 
   - Teraz, bąbelku, holuję eisbergi do Australii. Chociaż 
akurat tego nie pochwalam - tam po prostu nie ma nic i nic 
chyba nie będzie. Ale to nie mój interes. Trzeba, to trzeba.  
   - A kiedy skończysz? 
   Parsknął przez nos, zwalił się na oparcie fotela i 
sięgnął do kieszeni koszuli. Oczekiwałem, że wyciągnie swój 
ulubiony "Four Star", ale nie była to ta paczka. Chyba 
"Canyon". Zapalił, popatrzył na mamę i to jakby uruchomiło 
ją: 
   - Fuj! Znowu trzeba będzie wietrzyć firanki przez całą noc. 
   - Od kiedy cię znam, zawsze tak mówisz. 
   - A ja od kiedy cię znam, zawsze zasmradzasz całe 
mieszkanie.  
   - A ja... - włączyłem się do tej ich gry w głuchy telefon 
,.. od kiedy was znam, muszę wysłuchiwać tego samego 
tekstu.  
   - He-ej? Przemądrzałek  nam tu rośnie - powiedział tatek z 
dziwnym niezadowoleniem w głosie. 
   - Nie jestem przemądrzałek! - zaprotestowałem. Chciałem mu 
udowodnić, że tak nie jest, ale mama się włączyła i nie 
dopuściła mnie do głosu: 
   - Ruf, nastaw wodę na wrzątek, dobrze? 
   Poszedłem do kuchni, nalałem wody i zawróciłem do pokoju. 
O krok od drzwi usłyszałem czyjś szept i odruchowo, naprawdę 
odruchowo zatrzymałem się tuż przed drzwiami. Usłyszałem 
jak mama mówi: 
   - Nie, wszystko w porządku. 
   Acha, pomyślałem, pewnie tatek pyta, jak mi idzie w 
szkole albo czy jestem grzeczny, czy coś w tym stylu. 
Wachałem się, czy podsłuchiwać dalej, ale zrezygnowałem. 
Odskoczyłem od drzwi, a potem głośno tupiąc wróciłem do 
salonu. Przypatrywali mi się z napięciem i nagle mama 
przygryzła wargę, zamrugała oczami i zawołała: 
   - Och, woda! 
   Wybiegła do kuchni. A przecież założyłem gwizdek na 
czajnik i go nie słyszałem?  
   Tatek przez trzy godziny opowiadał o wyszukiwaniu gór 
lodowych, ich holowaniu, cięciu. Zrobiło mi się zimno 
jak przy czytaniu książek Shermana. Potem 
mama pognała mnie do pokoju, myślałem, że zasnę na schodach, 
ale kiedy położyłem się, sen nagle odfrunął. Słuchałem, jak 
tatek gwiżdże rozpakowując się do szafy, a potem rozmawiali 
o czymś z mamą, cicho i poważnie...

   Środa, popołudnie, 26 września, 2203. Zostałem ukarany. 
Jak bum-bum - nie wiem za co. Pani Pentwisk powiedziała, że 
za arogancję. No, ludzie - jak ja jestem arogancki, to co 
powiedzieć o Katherine albo o Hansie, albo o Peterze? Oni 
poszli sobie do domu, a ja, któremu najbardziej zależy na 
tym, żeby już być z rodzicami - siedzę w pustej klasie. 
Trudno. To znaczy - trudno się z tym pogodzić.  
   Powiedziałem rano Hollingowi, że przyjechał tatek. Holly od 
razu rozprzestszenił to po całej klasie, a Peter natychmiast 
zameldował pani Pentwisk.  
   - Naprawdę  uważasz, że powinieneś się tym chwalić, 
Schurman? 
   - Ja się nie chwalę, ja... 
   - Świetnie wiesz, ile dzieci ma na stałe ojca - 
powiedziała zupełnie nie słuchając mnie. - Niemal wszyscy 
mężczyźni walczą dla nas o życie całej planety. Nie mamy 
słów uznania za ich poświęcenie i wytrwałość.  Ale ich 
wizyty, choć prawnie usankcjonowane zapewne, odrywają ich 
od pracy...  
   - Mój  tata w normalnych czasach miałby już osiem lat 
urlopu! - wtrąciłem się. 
   - Ale nie mamy normalnych czasów, prawda, dzieci? Być 
może nawet godzina może rozstrzygnąć walkę z przyrodą na jej 
korzyść.  
   Oczywiście, paru lizusów nie straciło okazji - Karen, 
Georg, Paula zaczęli potakiwać na wyścigi. Nie mam im tego 
za złe - do mnie przyjechał tatek, oni muszą czekać.  
Zwłaszcza dziewczyny, te, które nie mają ojców na miejscu, 
niemal nie mają odwiedzin, co prawda, więcej jednak 
dziewczyn ma ojców tutaj niż chłopaków. Kiedyś to policzyłem 
i pokazałem pannie Klein, a ona powiedziała mi, że 
statystyka może okropnie sfałszować rzeczywistość, a kiedy 
nie zrozumiałem, powiedziała, że jeśli człowiek stanie jedną 
nogą na rozpalonej płycie pieca, a drugą wsadzi do 
zamrażalnika, to statystyk powie, że przeciętnie ten facet 
czuje się nieźle. Mnie to bardzo rozśmieszyło, ale gdy 
opowiedziałem to mamie, to się nie śmiała.  
   Pamiętam, jak zazdrościłem Hugonowi, kiedy miał ojca w 
domu, tylko że ja bym się nie poniżył... A, niech im 
będzie. I tak się czuję wspaniale. Tatek będzie z nami całe 
dwa tygodnie...  
   - Mój tata został wręcz wyrzucony na urlop, nie brał go 
od pięciu lat! - nie wytrzymałem i krzyknąłem.  
   Może by i nic się nie stało, ale ten wredny gnojek Georg 
powiedział: - Cho-cho-choooo?.. - Jakby się dziwił pani Pen
twisk, że tyle wytrzymuje i ona, oczywiście, nie wytrzymała: 
   - Schurman, jesteś arogancki w stopniu przekracającym 
wszelkie dopuszczalne granice! Zostajesz w szkole do 
czwartej, dopilnuję tego.  
   Dopilnuje, akurat!  Pół godziny później już maszerowała 
przez boisko w stronę przystanku tramwajowego. Pewnie komuś 
kazała rzucić na mnie okiem, ale kto by pilnow...  
   Tak mnie zaskoczyła, że przestałem na chwilę pisać - po 
korytarzu szli Georg i Peter. Podeszli do okienka w klasie 
i sprawdzili, czy jeszcze w niej jestem. Potem zrobili dumne 
miny i odeszli.  Zjawili się po kwadransie, ale już bez min, 
potem przyszli jeszcze raz.  Chyba byli źli, a ja 
postanowiłem, że niechby nie wiem co, nie ruszę się z klasy 
przed czwartą. To się zrobiło śmieszne jak diabli - oni 
zaczęli mnie pilnować, a skończyło się tak, że ode mnie 
zależy, kiedy skończą służbę. No to ich przetrzymam. 
Rozłożyłem podręczniki i udawałem, że się uczę, a nawet 
trochę się rzeczywiście pouczyłem.  
   Wyszedłem z klasy chwilę po tym, jak zegar ratuszowy 
wydzwonił czwartą, wskoczyłem do tramwaju, tego 
najstarszego na linii, w całym miasteczku. Najbardziej go 
lubię - zrobiony ma model z połowy XX wieku albo i 
wcześniejszy, mosiężne rury, welur na siedzeniach, podnóżki.  
Stał sobie w miejskim muzeum, ale gdy okazało się, że 
wszyscy nie mogą korzystać z samochodów, bo to 
nieekonomiczne i nie wystarczy nośników energii, to wtedy 
powyciągało się wszystkie takie cuda na elektryczność, bo 
łatwo obsługiwać i już. Przepchnąłem się do okna, miałem 
nosa - po dwóch przystankach zobaczyłem, że tatek idzie 
wolno w kierunku szkoły. Runąłem do wyjścia, doczekałem się 
przystanku, przedarłem przez te wszystkie kobiety i 
rozdarłem na całe gardło: 
   - Taaatehhek! 
   Pognałem w jego kierunku pustą jezdnią, przeskoczyłem 
płotek i już byłem z nim.  
   - Nie wrzeszcz tak, synu. Nie jestem głuchy, a ty 
zachowujesz się jak dziecko - powiedział uśmiechając się 
wprawdzie lekko, ale chyba nie był ze mnie zadowolony. - 
Gdzie byłeś?  
   Acha, mama posłała go na poszukiwania. Opowiedziałem 
mu wszystko, wysłuhał i odchrząknął.  
   - Synu, musisz zrozumieć - nie wszyscy mają komplet 
rodziców, walka z naturą wymaga olbrzymiej liczby ofiar. A 
ci, co mają obu rodziców, mogą ich widywać w najdziwniejszych 
odstępach czasu, to nie od nas zależy. Jeśli akurat w danym 
miejscu nic się nie dzieje, prognozy są pomyślne i wszystko 
inne - zaczyna się loteria, kto z kilku tysięcy ludzi może 
pojechać do domu. A jeszcze może być tak, że tuż przed 
odlotem prognozy się zmienią, może się popsuć samolot i 
kilka innych "może"...  
   - Ja przecież rozumiem - powiedziałem. - Chyba nie 
powiesz, że coś zrobiłem nie tak?  
   - No nie, nie powiem. 
   - To dlaczego jesteś ze mnie niezadowolony? 
   - Ja? Niezadowolony? Co ci przyszło do głowy? 
   - Zawsze kiedy mówiłeś do mnie "synu", to to był sygnał, 
że wiesz, że coś przeskrobałem...  
   - Synu-u... - Jasne, teraz żartował sobie ze mnie, ale to 
nie zmieniało sytuacji. - Dobra, szczerze: nie podoba mi się 
słowo "tatek".  Nie wiem, czy to zrozumiesz - to było fajne, 
śmieszne i trochę wzruszające, kiedy przekręciłeś jakieś 
inne słowa i zmontowałeś z nich "tatek". Byłeś malutki. OK. 
Ale już nie jesteś brzdącem i teraz mnie to jakoś... 
pocmokał krzywiąc się i kręcąc głową. - No, nie lubię. 
Przepraszam cię, gdybyśmy mieszkali razem, nie powiedziałbym 
ci tego tak jak teraz, ale mamy mało czasu. Musimy co kilka 
lat zmieniać się, dostosowywać do siebie i to w krótkim 
odcinku czasu. Rozumiesz mnie?  
   Zastanawiałem się chwilę.  Rozumieć - rozumiem, tylko nie 
rozumiem, co to ma wspólnego z tatkiem. Zawsze był tatek... 
Ale - w końcu - nie będziemy się kłócić o jedno słowo. 
   - To jak mam mówić?  
   - Hm? Nie wiem - tatuś, ojcze, może po prostu Charlie? Co? 
   Nagle poczułem, że wychodzę z wieku dziecinnego - własny 
tate... ojciec proponuje przejście na "ty"?! Niby dokoła nic 
się nie zmieniło, te same tramwajowe tory, te same sklepy i 
witryny, te same liście na chodnikach, ale ja jestem od tej 
chwili inny. Przez chwilę coś mnie nawet zaszczypało w 
oczy.  
   - Charlie - oświadczyłem z całą powagą - Ty to jak coś 
powiesz, to wiesz!..  
   Tatek... No, znowu ten tatek! Chyba nie tak łatwo będzie 
mi się odzwyczaić, a zresztą tu, w dzienniku, chyba nikomu 
to nie pszeszkadza?  Tatuś...  Nie, jeszcze gorzej. Zostanę 
na razie w pamiętniku przy tatku. Więc tatek położył mi rękę 
na ramieniu i tak maszerowaliśmy po głównej naszej ulicy. 
Mnóstwo ludzi się nam kłaniało, tatek był zamyślony i 
właściwie pierwszy sam się nigdy nie ukłonił, ale grzecznie 
wszystkim się odkłaniał, poznawał ich chyba, bo nie pytał 
mnie kto to, ale myślami był daleko.  Może przy swoich 
górach lodowych? Więc mu nie przeszkadzałem.  Doszliśmy do 
końca ulicy, praktycznie do granicy miasta, postaliśmy 
chwilę na wzgórzu widokowym, na kopczyku usypanym kiedyś,
hen, w zamierzchłej pszeszłości. Wcale się do siebie nie 
odzywaliśmy, ale i nie było trzeba. 
   W domu czekała zdenerwowana mama (musieliśmy się obaj 
ostro tłumaczyć) i tort, sześciowarstwowy. Potem, wieczorem, 
zadzwoniła ciotka Carmen i wprosiła się z wizytą. Teraz, 
kiedy to piszę, przypomniałem sobie, że tak pomyślałem: 
"wprosiła" się. Jestem świnią. Ciotka zawsze mnie 
rozpieszczała i jej córki, Edna i Michelle, są bardzo fajne 
i ładne. Dlatego nie wiem, czemu pomyślałem z taką złością 
"wprosiła się". Zazdrość!? Chyba tak? Na szczęście 
uprzytomniłem to sobie, jeszcze zanim ciotka przyjechała. To 
jest ładna kobieta, prawie tak ładna jak mama. Ma nawet 
trochę więcej w biuście. Odstawiła się na tę wizytę ze 
smakiem i bez przesady. Ciotka bomba-omba! Po torcie 
zabrałem kuzynki do siebie i pograliśmy w carnavalie; jak 
zwykle przegrałem z tymi czarownicami i jak zwykle nie 
potrafiłem się na nie rozzłościć. Po prostu - bliźniaczki są 
tak ze sobą zgrane, że nie masz szans. Usiłowałem się 
zemścić łaskocząc Michelle, ale one - mimo że są młodsze, 
mają po jedenaście - są dwie. Po chwili miały mnie w 
rozkładzie i łaskotały, jak i gdzie chciały. Na dół 
zeszliśmy zaczerwienieni i z mokrymi od śmiechu oczami.  
Carmen - sama roześmiana od ucha do ucha i rumiana - rzuciła 
na nas jedno spojrzenie, kiedy jeszcze byliśmy na schodach i 
coś powiedziała do rodziców. Tatek się roześmiał, a mama 
nie. Michelle, jak to zobaczyła, ze złością syknęła do Edny: 
"Głupia!", ale nie zdążyłem zapytać, kto i dlaczego. Teraz, 
kiedy to piszę, widzę, że wyszedłem na kpa i gamonia - 
wszyscy coś usłyszeli i zrozumieli, tylko nie ja. Muszę 
wypytać kiedyś Michelle albo lepiej Ednę.  
   Zupełnie inaczej jest w domu, kiedy jest w nim tatek. 
Koszmarna jest ta rozłąka, mama też tak uważa: kiedy 
kończyłem już robić zapiski z dzisiejszego dnia, 
przypomniałem sobie, że obiecałem Holly'emu pożyczyć swoją 
procę, więc wstałem i poszedłem do szafki, i usłyszałem, jak 
mama powiedziała: 
   - Ileż to jeszcze będzie trwało? Przecież to nieludzkie!.. 
    - Któż to może wiedzieć?  - odpowiedział tatek.  - Cieszmy 
się, że w ogóle jest jeszcze o co walczyć. 
   Wstrzymałem oddech i bez najmniejszego szmeru chwilę 
stałem pod drzwiami, ale wystraszyłem się, że któreś z 
rodziców nakryje mnie przy podsłuchiwaniu. 
Wskoczyłem pod kołdrę; mamie chodzi o ten brak ojców i 
mężów. Nie dziwię się, że ma tego dosyć. Chociaż nie tylko 
ona ma ten problem - w naszym miasteczku, proszę - środek 
Europy, cztery i pół tysiąca mieszkańców.  Dwustu mężczyzn!  
Sami prawie dziadkowie lub podobni. Wszyscy pracują nad 
utrzymaniem miasteczka przy życiu - elektrownia, pompownia, 
serwis ciężkiego miejskiego sprzętu drogowego. Pozostali są 
gdzieś w świecie, a ponieważ komunikacja międzykontynentalna 
jest podporządkowana przede wszystkim walce z przyrodą, to 
na pocztę nie ma co liczyć. Na przykład, tak mi tłumaczył 
tatek, na pokład samolotu biorą listy pod warunkiem, że jest 
akurat jeszcze miejsce, a ponieważ nikt nie ma czasu, żeby 
zająć się sortowaniem poczty - bierze się pierwszy lepszy 
worek ze stosu. W ten sposób twój list może leżeć na 
lotnisku kilka lat.  Dlatego listy od tatka przychodzą - jak 
to mówi ciotka - jakby chciały, a nie mogły. Swoją drogą, 
nasza okolica, w ogóle cała kontynentalna Europa mało 
ucierpiała od anomalii pogodowych, na przykład w naszej 
okolicy nie ma rzadnych oznak pustynienia pejzażu.  Wiem - 
kontynent, góry chłodzą rozgrzane powietrze, które gdzie 
indziej bez przeszkud wali znad pustyń i wysusza inne 
areały. No i gdzie tu sprawiedliwość - nam się udało w 
pierwszym momencie, ale i tak cierpimy już od kilku pokoleń, 
bo nie ma naszych ojc...  
   - Ruf? 
   Leżałem pod kołdrą, w ciemnym ciepłym gnieździe. Głośny 
szept mamy wystraszył mnie i dlatego nie odezwałem się. Mama 
jeszcze raz zawołała, ale już cichszym szeptem, potem 
usłyszałem ciche ocieranie się drzwi o framugę. Odleżałem 
jeszcze chwilę nieruchomo, potem taki znany robal ciekawości 
poruszył się w mojej głowie. Co to miało znaczyć? Mama 
sprawdzała, czy śpię? Nigdy tego nie robiła. Chwilę walczyłem 
z robalem, ale jednak wstałem i na palcach podkradłem się 
pod drzwi. Było cicho, potem usłyszałem mamy siąpanie 
nosem, tatek coś pomrukiwał.  
   - Żyjemy  w zakłamaniu, w grzechu - odpowiedziała mu bulgo
czącym głosem.
   - Żyjemy, to najważniejsze - usłyszałem jego głos. - Możemy 
przetrwać... 
   Nie wiem, co jest takiego ciężkiego, takiego gniotącego w 
słowie "przetrwać"; niby same miękkie głoski, tylko jedno 
"r", a jak tatek powiedział "przetrwać", odechciało mi się 
podsłuchiwać. Czym prędzej zwiałem pod kołdrę.  
   Piszę to wszystko w szkole. Znowu siedzę po lekcjach. Za 
arogancję, ma się rozumieć. Choć jeśli mam być szczery, to 
tym razem rzeczywiście odszczeknąłem pannie Pentwisk.  
Zostawiłaby mnie na kilka godzin, chciała ponownie zrobić 
moimi strażnikami Georga i Petera, ale po tym, jak ich 
wczoraj przerobiłem, nie chcieli już się jej wysługiwać ani 
inni. W rezultacie panna Pentwisk zostawiła mnie tylko na 
godzinę - tyle, ile jej się chciało pilnować mnie samej.  

   Noc. Czwartek. 28 września, 2203. Okropna sprawa, nie wiem, 
czy w ogóle o tym pisać. Wróciłem do domu, mama musiała 
wyjść na posiedzenie zespołu agrarnego. W salonie tatek 
siedział rozwalony w fotelu, ale miał zamknięte oczy i sapał 
przez nos. Przemknąłem obok niego do kuchni, ukroiłem 
kawałek ciasta, nalałem z dzbanka soku i poszedłem do 
siebie. Pouczyłem się trochę, pszejrzałem zaniedbaną 
ostatnimi czasy kolekcję filumenistyczną, poziewałem, a 
potem postanowiłem zejść na dół sprawdzić, czy aby tatek 
jeszcze tnie komara. Znalazłem się na szczycie schodów, 
usłyszałem czyjś podenerwowany głos, zatrzymałem się 
odruchowo i już było za późno, żeby się pokazać. Po 
pierwszych słowach już było za późno.  
   Głos należał do ciotki. Była zła, wściekła. 
   - ...by to wszystko cholera wzięła! Już nie wytrzymam, ja 
nie wytrzymam i cała fura bab nie wytrzyma! Rozumiesz? 
Powiedz to komuś z tego pieprzonego komitetu ocalenia, 
rozumiesz?  
   - Nie znam tam nikogo. Uspokój się. 
   - Możesz zarządać ode mnie wszystkiego, ale nie że się 
uspokoję. Jestem spokojna, usiłuję być spokojna od 
cholernych dwudziestu kilku lat, od chwili kiedy 
dowiedziałam się, że należę do grupy podwyższonego ryzyka i 
że męża mogę sobie wybić z głowy.  Na osłodę, z łaski 
wpadło was do mnie trzech, z czego mam - niestety! - tylko 
córki, i obie już są w mojej grupie, więc one to już chyba 
za cholerę nie zakosztują fiuta. Chyba że sobie kupią w 
sekretnym sklepie pod salonem z dywanami. - Ciotka zamilkła 
na chwilę, wysiąkała nos. - Jeździsz po świecie... - zmieniła 
ton na zjadliwy. - ... czy w każdym miasteczku taki sklep 
znajduje się w salonie z dywanami?  
   - Posłuchaj... 
   - Gówno tam będę słuchała!  Pieprzony samiec!... - nagle 
zaszlochała tak gwałtownie, że nie wytrzymałem, położyłem 
się na podłodze, przesunąłem na brzuchu; moja głowa wysunęła 
się między balaskami poręczy i zobaczyłem kawałek salonu. 
Ciotka siedziała na kanapie, tyłem do schodów, tatek na 
fotelu obok kanapy, nie przyszło im do głowy, że może ich 
ktoś słuchać. - Powiedz mi...  
   - Nic ci nie powiem, bo sam nie wiem. Nie rozumiesz, że 
nie jestem z rządu, nie ja jestem odpowiedzialny za 
realizację planu, ja go tylko - bo nie mam lepszych 
pomysłów - częściowo realizuję.  I tylko dlatego, że będąc 
zdrowy nie mogę się wycofać.  Rozumiesz to, kobieto?  
   - Nie mów do mnie "kobieto", jak do sprzątaczki! - ciotka 
Carmen wrzasnęła tak gwałtownie i tak głośno, że głos się 
jej załamał. Pomyślałem, że teraz oboje się roześmieją i to 
będzie na tyle, jeśli chodzi o ciotkę i tatka. Ale się 
myliłem. - To chyba nietrudno zrozumieć - my was nie 
wysyłałyśmy w ten popieprzony kosmos, to wy mężczyźni, 
cholerni zdobywcy, szarpaliście się, żeby go spenetrować.  I 
co? Ledwie wysunęliście czubek nosa poza najbliższe 
sąsiedztwo Ziemi, jak z podkulonym ogonkiem wróciliście, 
przynosząc w prezencie swoje jaja pełne nieziemskiej zarazy.  
   - Daj spokój! - Tatek poderwał się z fotela i zniknął mi 
z oczu, ale wiedziałem, dokąd poszedł, i miałem rację - 
brzęknęła butelka i delikatnie zaciurkał jakiś płyn. - To 
było kilka pokoleń temu i trzeba być durniem, żeby marnować 
czas na ględzenie, kto był dziewięćdziesiąt lat temu 
mądrzejszy i co należało kiedy zrobić.  Jest tak, jak jest - 
niecałe dwa miliardy ludzi, w tym czterysta milionów 
mężczyzn, z czego tylko jedna czwarta niedawno jeszcze była 
płodna.  
   - Jak to ? 
   - Tak, że Furia nie wymarła całkowicie i wcale nie ma 
pewności, czy osobnik A, dziś zdrów, jutro nie stanie się 
nosicielem lub siewcą. - Tatek wszedł w moje pole widzenia, 
wysunął rękę ze szklanką do ciotki i jednocześnie chyba 
zerknął do góry.  Błyskawicznie schowałem głowę i długą 
chwilę tylko nasłuchiwałem. - Ponieważ jednak wiadomo, że 
jeśli kobieta urodzi chłopca, to ona sama nie ulegnie już 
Furii, że może urodzić innego chłopca, ponieważ nie 
mamy możliwości, żeby wciąż masowo badać całą ludzkość, 
dlatego trzeba się pogodzić z taką uproszczoną i krzywdzącą 
procedurą i z tym, że tego systemu zalety - jeśli są - 
dotyczą tylko tej garstki potencjalnie zdrowych mężczyzn i 
kobiet, ponieważ oni są... - Tatek zamilkł na chwilę, a 
ponieważ to zdanie było strasznie długie i zaczynałem się w 
nim gubić i, po drugie, byłem ciekaw, co robi - wysunąłem 
głowę. Tatek stał z uniesionym do góry palcem. - Słuchajcie, 
uwaga: Nadzieją i Szansą Ludzkości.  
   - Pieprzę taką... - warknęła ciotka, ale tatek przerwał: 
   - Zrobisz, jak zechcesz. Ja ci tylko przedstawiam sytuację 
-  trzeba zajmować się tylko tym, co daje szansę na 
przetrwanie.  Twoje nastawienie, sąd, opinia i twoje życie
wreszcie, nikogo, niestety, nie obchodzą. Co innego, gdybyś 
miała zdrowego syna.  Przykro mi. Nie ja... - przerwał i 
nasłuchiwał chwilę. - O, Dora wraca - wtrącił innym tonem i 
wrócił do przerwanego zdania: - Nie ja to wymyśliłem, nie 
wszystko jest moim zdaniem sensowne, ale nie mam, powtarzam, 
lepszego pomysłu, skoro ten system wciąż funkcjonuje. I nikt 
inny nie ma. Po prostu - zdrowe dziewczynki plus garstka 
zdrowych chłopców da nam szansę na przetrwanie.  
   Mama weszła - słyszałem jej kroki i szczęk zamka w 
drzwiach - ale się nie odezwała. Pojawiła się przed kanapą, 
chwilę stała patrząc na tatka i ciotkę, potem ciężko zwaliła 
się na kanapę, obok ciotki. Carmen prychnęła przez nos.  
   - Wygadanego masz... - nie dokończyła. - Nie taki jak ci 
wcześ... 
   - Carmen, proszę cię - powiedziała cicho mama. - Nie 
marnujmy...  
   - Dobrze, nie marnujmy - machnęła ręką ciotka. Była już 
opanowana, sięgnęła do torebki, wyjęła lusterko, przejrzała 
się w nim. - Nie marnujmy niczego - czasu, nasion, 
elektryczności, wody, paliw, macic, żywności, papieru, 
złomu, spermy, ciepła, słodu, lekarstw...  
   - Carmen?! 
   - ... i przede wszystkim nie marnujmy inseminatorów! - 
Ciotka zachichotała z - tak bym to określił - z 
okrucieństwem w głosie. - Mamy ich tak niewielu, że tylko 
wybrane mogą być...  
   - Carmen! - teraz włączył się tatek, głośniej niż przed 
chwilą mama i zdecydowaniej. - Bo oberwiesz po buzi!  
   - Dlaczego? Czyżbyś czuł się w jakiś sposób dotknięty... 
   - Wiesz, skąd wracam? - wtrąciła się mama. Odwróciła się 
do ciotki, położyła jej rękę na ramieniu. - Przecież wiesz.  
Przywieźli przesyłkę skądeś tam. To takie upokarzające - 
najpierw zapładniają mnie jak krowę, potem patrzą z 
wyrzutem, jeśli nic z tego nie wychodzi, i mówią za każdym 
razem: "Proszę się nie przejmować. Warunki transportowe są 
tak fatalne, pobieranie odbywa się również w nienormalnych 
warunkach". Wzruszają ramionami i poklepują na zakończenie 
po ramieniu: "Będziemy z panią w kontakcie, jeśli tylko coś 
będzie, natychmiast zadzwonimy". Tak, jakbym nie marzyła o 
niczym innym jak o siedzeniu pod telefonem i czekaniu na 
kilka "swoich" plemników. Carmen, wierz mi...  
   - Carmen, wierz mi!? - krzyknęła ironicznie ciotka i 
poderwała się z kanapy. - Jesteś biedna, a mnie jest dobrze 
- rzadnych kłopotów, rzadnych egzystencjalnych rozterek, mój 
wibrator nie grymasi w jadalni, nie przepija pieniędzy i nie 
oglada starych meczów z taśmy, kiedy ja mam do niego sprawę. 
 Pochyliła się i pocałowała nieruchomo siedzącą mamę. - 
Poza tym nie boi się Furii, i - co też jest ważne - nie boi 
się konkurencji, bo w ramach oszczędzania prawie się ich 
nie produkuje. A, co tam! Ludzi i tak coraz mniej, dostanę 
jakiś w spadku, urządzę im konkurs.  Pa, kochani. Bawcie się 
dobrze - zróbcie coś do towarzystwa Rufowi!  
   Zastukały jej obcasy, a ja na dźwięk swojego imienia 
błyskawicznie schowałem głowę i miałem rację - mama 
zapytała: 
   - Rufen śpi? 
   Trzasnęły drzwi po ciotce. Tatek nie odpowiedział, albo 
kiwał głową, że tak, albo ruszał do góry, żeby sprawdzić. 
Zamarłem. Nie, chyba kiwał głową.  
   - Bożże, głowa mi pęka... 
   - Jeśli mógłbym ci coś radzić... 
   - Nie, to nie ma związku z Carmen. To nie pierwszy jej 
taki występ i nie ostatni. Jutro będzie zupełnie inna, pełna 
poświęcenia i tak dalej. Aż do kolejnego ataku, tak już 
chyba będzie zawsze.  
   Przez długą chwilę z dołu nie dochodziło nic poza głęboką 
ciszą.  
   - Sprawdzę, czy Rufen śpi - powiedział nagle tatek. 
   Omal się nie zakrztusiłem i nie parsknąłem na całe 
gardło. Na szczęście, mama zatrzymała na chwilę tatka i dała 
mi szansę ucieczki: 
   - Posłuchaj, w apteczce w łazience jest opakowanie 
Lanadolu, mógłbyś mi przy...  
   Zamknąłem cicho drzwi i skoczyłem do łóżka. Rozwaliłem 
się jakbym spał głęboko, choć nie wiem, jak wyglądam, kiedy 
śpię głęboko, zasapałem miarowo i sennie. Po 
chwili smuga światła liznęła moje łożko, ale tatkowi było 
mnie żal i nie odtworzył drzwi tak szeroko, żeby mnie 
obudzić. Tatek zamknął drzwi, zapadła ciemność. Rodzice 
rozmawiali jeszcze dość długo na dole, a ja zapisałem ten 
wieczór, choć niewiele z tego rozumiem. Dziwne - wszystkie 
słowa zrozumiałe i znane, a jak złożysz do kupy - gruzy. 
Potem - ja jeszcze pisałem przy latarce w namiocie z kołdry 
- rodzice poszli do sypialni i jeszcze rozmawiali. Kiedy 
doszedłem do opisu wyjścia ciotki Carmen - zaczęli się 
kochać, nie jestem dzieckiem, pewne rzeczy kapuję od razu.  
   Aha, i sprawdziłem jak się pisze "rzadko" i "żadnych", 
chyba czasem piszę inaczej, od teraz będę się starał 
zapamiętać.  

   Niedziela, 30 września, roku znanego. Yyy... Tatek swój 
przenośny magnetofon mi PODAROWAŁ! Oi-oi-oi-ou!!! Ii...  
tego... okropnie brzmi mój głos z głośnika, zupełnie nie 
mój. Właśnie: mój - nie mój? Obsługuję wszystkie funkcje, 
ale...  eee... nie potrafię mówić gładko. Pisać jest ciężej, 
ale za to zdania są już uporządkowane, to znaczy zanim myśl 
dojdzie do ręki, gdzieś po drodze jeszcze się szlifuje. A z 
gadaniem to od razu - co pomyślisz, to gadasz. Gdyby 
człowiek miał usta na kolanach - o!  Yyy... Co by tu 
jeszcze?.. Aha, byliśmy na pikniku nad tym Potokiem z 
Dziurawego Wiadra, kapitalny jest. I było bombowo - pyszne 
kanapki, kąpiele do upadłego, rzucaliśmy z tatkiem nożem do 
tarczy i siekierką, rozbiliśmy namiot i w nim spaliśmy.  
Tatek... eee... to jest drań, drań do kwadratu, nic mi nie 
powiedział, że ma ze sobą magnetofon. Położyliśmy się spać i 
nagle coś zaczęło tak huczeć za namiotem. Mama pierwsza 
zareagowała, a tatek uważał, że coś jej się przesłyszało.  
Ja też słyszałem huczenie, ale się przezornie nie odzywałem. 
A tatek mówi: " Ruf, wyjrzyj, co? Ja już się oplątałem 
śpiworem..." O rany, ale się spociłem ze strachu, ale nic, 
wyplątałem się z wora, modliłem się przez cały czas, żeby 
ustało huczenie. Mama zaczęła protestować, ale tatek 
powiedział, że przecież nic nie słyszy, to o co chodzi. Więc 
wylazłem robiąc dużo hałasu, żeby spłoszyć to huczenie. I 
ustało, o dziwo. Yyy... No... Co to ja?.. A! No to chciałem 
wrócić do namiotu, ale tatek powiedział, żeby jednak do 
końca sprawdzić, bo jeśli to niedźwiedź, to trzeba go 
przepłoszyć, bo inaczej nie da nam spać całą noc, tylko 
będzie przychodził co i rusz i zjadał kolejnego z nas. No to 
już wiedziałem, że mnie robi w konia, nie to, że przestałem 
się zupełnie bać, ale bałem dużo mniej. Poszedłem za namiot, 
a tam stoi na pniaku magnetofon. Połyskuje w świetle 
księżyca, syczy cicho i nagle zaczyna huczeć.  Skapowałem 
wszystko. Chwyciłem go i wpadłem do namiotu, ale z umiarem, 
bałem się, że potknę się i połamię.  Uściskałem tatka i z 
rozpędu mamę... Eeem... Wszyscy się ściskaliśmy i było 
fajnie, ale potem zaczęło się piekło - ja nie mogłem zasnąć, 
wierciłem się, sam byłem na siebie zły, bo chciałem jak 
najszybciej się obudzić, żeby już coś nagrać, a tu nie 
mogłem zasnąć! Ciągle mnie łagodnie sztorcowali rodzice, a 
przecież nic nie mogłem zrobić! Na dodatek jeszcze 
nacisnąłem ten przycisk... "Odtwarzanie" i nagle w namiocie 
zahuczało, tatek zaczął się złościć, burknął, że przesadzam, 
ale mama nagle roześmiała się na całe gardło, tak nas 
zaskoczyła, że obaj zamarliśmy, a mama połaskotała mnie, 
oczywiście szarpnąłem się, kopnąłem w coś miękkiego, tatek 
jęknął. Mama zaśmiała się jeszcze mocniej, ja też 
zachichotałem, tatek wyburczał coś. Potem nazwał nas 
dwuosobową bandą wariatów i... tego... dołączył do rechotów.  
I dopiero potem udało nam się zasnąć. Będę na razie kończył, 
bo już tyle się ponagrywałem - ptaki, potok, mama...  
Chciałem nagrać też tatka, ale za skarby się nie dał - kiedy 
napierałem, uśmiechał się i milczał, kiedy chciałem z 
zaskoczenia - mówił obcym dudniącym głosem. Szkoda, mógłbym 
za jakiś czas, na przykład w zimie sobie puszczać taką 
letnią rodzinną kasetę. Powiedziałem to mamie, przytuliła 
mnie i nagle poczułem, że płacze, ale kiedy się oderwałem, 
pomachała rękami i krzyknęła: " Mam czkawkę, Boże, 
najmocniejszą, jaką kiedykolwiek miałam!" i rzeczywiście 
czkała długą chwilę. Przyznam, że mnie nabrała, dopiero 
potem zrozumiałem - maskowała płacz czkaniem. Głupek ze mnie 
mówić mamie o wspomnieniach z kasety, kiedy wiadomo, że 
tatek nie zostanie z nami na zawsze, jeszcze nie teraz.  
Niestety... No, kończę, akumulatory mi siadają - błyska 
takie światełko.  Akumulatory są podobno najlepsze, ruskie.  
Przypomniałem sobie, że kiedyś słyszałem w tramwaju, że 
ruscy mają najlepsze baterie, bo mieli kupę surowców, nie 
oszczędzali, było ich, tych ruskich, bardzo dużo, a jak 
przyszła susza i wymarli, to siłą rzeczy zostało ich 
potomkom strasznie dużo niezłych produktów, na małą liczbę 
ludzi. Dlatego mogą wciąż eksportować i żądać...  O, drugie 
światełko, kończę...  

Środa, 3 października.  Równo tydzień temu przyjechał tatek.  
Wszystko jest inaczej - mama, ciotka i ja też. Postanowiłem 
jednak pisać, a nie nagrywać, szkoda sprzętu. Nikt nie ma 
takiego magne jak ja. Powiedziałem to pani Leufer, pokiwała 
głową i powiedziała: 
   - I nie wiadomo, czy kiedykolwiek będzie... 
   Przerwała i zacisnęła usta. Popatrzyła na mnie dziwnie. 
   - Naprawdę fajny, Ruf. Idź już. 
   Ciotka Carmen odwiedziła nas w poniedziałek. 
   Wpadła - jak to ona - jak bomba, ucałowała mamę i mnie. 
   - Spodziewaliście się? Co? Raczej nie, przyznajcie. - 
Podała mamie pudło z ciastkami. Pociągnąłem nosem, czy aby 
nie ciasteczka z płatków owsianych. Były też, i dwa inne 
rodzaje. Usiadłem z kuzynkami na werandzie, ale wyjątkowo 
dzisiaj nic nam się nie kleiło - one były jakieś złe, nic, co 
zaproponowałem im się nie podobało, skubały ciasteczka i co 
jakiś czas zerkały przez okno do salonu, jakby chciały 
wywołać swoją matkę i wracać do domu. Pewnie nawet tak 
było, po godzinie Michelle popatrzyła znacząco na Ednę i 
wstała, obie pomaszerowały do salonu i przypomniały swojej 
mamie, że mają dzisiaj jeszcze odwiedzić doktor Keiseman.  
Carmen westchnęła i pokręciła głową, ale bez słowa wstała i 
pożegnała się. Bliźniaczki dygnęły i wybiegły, za nimi 
ciotka.  Ciasteczka zostały. Ale został też jakiś specjalny 
humor, jakby ciotka zabrała ten dobry, chociaż może go i 
nie było.  Były tylko ciasteczka.  
   Wróciłem do salonu. Tatek stał przed telewizorem, patrzył 
na przyciski, jakby je widział pierwszy raz w życiu. Mama 
miała spojrzenie takie trzy pszystanki do przodu. Ktoś 
musiał się odezwać, i na swoje nieszczęście zrobiłem to ja.  
   - Tatek... 
   - Cholera jasna, prosiłem cię! - wrzasnął nagle 
odwracając się gwałtownie od ekranu. Wyciągnął rękę i 
szarpnął mnie do siebie, uderzyłem nosem o jego rękę, łzy 
napłynęły mi do oczu. - Czy tak trudno zapamiętać, że nie 
znoszę...  
   - Charles? - Mama podskoczyła do nas i wczepiła się w 
jego rękę.  Kiedy szarpnęła ją i oderwała, oberwałem drugi 
raz. Odskoczyłem od nich i rozbeczałem się. - Nie masz 
prawa...  
   - Nie znoszę takich żydowskich odzywek! - ryknął tatek. - 
Diabli-diabli-diabli!  Czy o tak wiele proszę? Tatełe, 
mamełe - wykrzywił się i zaczął machać rękami. - Robię to i 
tamto, męczę się, cholera, nie dla mnie, bo mnie to już 
bokiem wychodzi, więc może mógłbym jakoś po ludzku...  
   - Zamilcz! - powiedziała mama. To nie był jej głos, 
nawet tat...  Charlie to poczuł. Posłusznie zamilkł. Mama 
stała przed nim, niższa, ale górowała nad nim. Miała swoje 
małe dłonie zaciśnięte w piąstki i na pewno uderzyłaby. - 
To żadna żydowska odzywka, Ruf tak od zawsze mówił, przecież 
pamiętasz, tak samo jak mówił "kordła", "lewizor" czy 
"indyfikator". A gdyby nawet - nie wolno ci podnosić na 
niego głosu.  Zabraniam! - Znowu użyła tego swojego
nieswojego kamiennego głosu. - Rozumiesz? - Odczekała 
chwilę i choć on nic nie powiedział, tylko stał i patrzył na 
nią, skinęła głową i odwróciła się. - Pójdziesz do siebie, 
kochanie? - Zrobiła krok i przytuliła mnie do siebie. - 
Tatuś jest zmęczony, na pewno nie chciał cię skrzywdzić, ale 
tego wieczora nie będzie ci tu miło, idź spać.  
   Skinąłem głową, nie popatrzyłem na tatka, tylko od razu 
poszedłem na górę. Teraz, kiedy to spisuję, wpadłem na 
pomysł. Będę pisał "Tatek", kiedy będę miał na myśli Tatka 
sprzed lat, kiedy mu to nie przeszkadzało, i będę używał 
"tatek", kiedy będę chciał opisać dzisiejszego ojca. Więc 
tak: tatek, kiedy wchodziłem do góry, powiedział "Dobranoc, 
Ruf", ale hardo nie odpowiedziałem. Myślałem, że mama 
zwróci mi uwagę, ale nie. Widocznie była bardzo zła na 
tatka. Ja też. Na tyle, że jak zobaczyłem magnetofon, to 
przez chwilę chciałem go oddać, ale potem zrezygnowałem. 
Nie dlatego, że zrobiło mi się żal. Dlatego, że, w końcu, 
nic aż tak szczególnego się nie stało, w końcu nie jesteśmy 
z tatkiem zgrani, i gdybym mu nagle honorowo oddał prezent, 
nastąpiłaby ekskal... eskalacja całego tego zamieszania. W 
końcu, czytałem to w lekturach szkolnych, kiedyś, kiedy 
świat był nieco inny, z kompletem rodziców w każdym domu, 
dzieci często obrywały od swoich "starych" i były na różne 
sposoby karane. Kiedy wpadali w furię... A! Furia!? Co to 
jest? O czym mówiła ciotka Carmen? Przeczytałem dokładnie 
poprzednie zapiski, zamyśliłem się nad pisownią tego słowa - 
napisałem z dużej litery, dlaczego? I to kilka razy. Musiała 
ciotka tak akcentować to słowo, nie poprawiłem pisowni. Ale 
obiecałem sobie, że spróbuję to wyjaśnić.  Najlepiej byłoby 
popracować na szkolnym komputerze, ale jest używany 
sporadycznie, tylko przy ważnych okazjach, nawet nie wiem, 
jak się go obsługuje, wiem tylko, że kiedyś stały takie w 
każdym domu i można było na nich grać, liczyć, pisać książki 
i muzykę i jeszcze całą masę świetnych rzeczy. Po suszy 
zostały zabrane i ponieważ nie możemy teraz ich produkować 
ani nawet za bardzo naprawiać, stoją w składach i służą 
tylko wymianie, jeśli któryś z tych pracujących się zepsuje. 
Z tego, co wiem, to w naszym mieście są trzy: w merostwie, w 
szkole i szpitalu. Są połączone w sieć, jeden wysiada - dwa 
pozostałe pamiętają, co miały pamiętać, zamienia się ten 
zepsuty i już.  
   O rany, jak mnie ręka boli, ledwo piszę. Jakbym miał 
komputer, cho-cho! To by było! Muszę tatka zapytać, czy na 
jego holowniku jest komputer. Na pewno, na pewno. Kończe.  

   Na jutro mam się nauczyć wiersza. Nie lubię takich 
zadań, spróbuję ułatwić sobie robotę - nagram wiersz i po 
prostu będę później powtarzał razem z taśmą. Hghm! Tak... No 
więc... "Spłowiałe łąki zamarły w szarości, zieleń..." Co 
tam, eee... "Las zieleń stracił...  Las zieleń stracił 
na..." O, Holly przyjechał i dzwoni. HO-LLY-Y! Już schodzę...  

   Przesłuchałem taśmę.  Matko, co ja zrobiłem... 
Poryczałem się jak dzidziuś, smarkam cały czas. Siedzę w 
altanie pani Leufer i tak szybko do domu nie pójdę. Ale po 
kolei - zostawiłem magnetofon w salonie na oknie jak 
pobiegłem do Holly'ego. Żeśmy sobie pojeździli po mieście, 
byliśmy w parku i... Nieważne. Wróciłem i przypomiałem 
sobie o magnetofonie, dostałem pietra, że się wyładował, ale 
dopiero pierwsza leda zaczęła mrugać, chwyciłem go i 
pognałem do góry. Jeszcze nic nie wiedziałem, myślałem, że 
nagrała się cisza, bo w końcu nikogo w domu nie było, ale 
kiedy przewijałem kasetę, nie wiem dlaczego, sprawdziłem i 
okazało się, że tatek był w domu. Ja - głupi - ucieszyłem 
się, że go podsłucham.  Przewinąłem do początku i 
przesłuchałem. Najpierw oczywiście byłem ja i początek 
wiersza, potem kilkanaście minut ciszy, tak jak się 
spodziewałem. A potem trzasnęły drzwi i usłyszałem 
pogwizdywanie tatka. Zachichotałem sobie, myślę: "Zapytam 
potem: - A kto wyjadł sałatkę? Tatek zrobi głupią minę, a 
ja: - Ty, bo słyszałem. I puszczę mu, jak otwierał lodówkę". 
Rzeczywiście - szczęknęły drzwiczki, tatek brzęknął czymś, 
siorbnął. A lodówka cały czas otwarta, potem mama będzie się 
dziwiła, że znowu trzeba wymieniać butlę. Tatek chrumkał i 
mlaskał. Potem zamknął lodówkę i wtedy otworzyły się drzwi, 
pomyślałem, że wróciła mama, zdziwiłem się. Jeszcze 
bardziej się zdumiałem, kiedy usłyszałem głos ciotki.  
   - Zdziwiony? 
   (Puszczam sobie po kawałku taśmę i przepisuję, 
słuchałem już trzy razy, ale musi być wszystko dokładnie, 
już wszystko obmyśliłem. Ta kaseta będzie komuś potrzebna, 
więc robię stenograf).  
   - A nie powinienem? 
   - Nie. Nie zgrywaj się. Musiałeś czuć, wiedzieć. 
   - Rzeczywiście, feromony fruwają gęsto. 
   - A żebyś wiedział! 
   Ciotka mówi zupełnie nie jak ona - jakoś hardo, 
wyzywająco, jakby chciała do czegoś sprowokować tatka. On 
jest spokojny.  
   - Tak, wiem. Nie jesteś pierwsza... 
   - Pierwsza jest Dora! 
   - Poniekąd tak. 
   - Tylko poniekąd? 
   - Daj mi spokój, nie czepiaj się słówek. Dora to co innego. 
   - Jasne, łączą was stosunki służbowe?! 
   - Cóż za cięty kalambur! 
   - Trafny. 
   - Może. 
   Stukot obcasów ciotki, chyba trąciła krzesło, szurnęło 
po podłodze.  
   - Powiedz, co cię ode mnie odstręcza? 
   - Nic. Jesteś atrakcyjna, apetyczna. Masz wszystko, może za 
dużo pieprzu na języku. 
   - No-o to-o? 
   - Żadne "no-oo to-oo". Nie mam ochoty. 
   - A może lekarze się pomylili, może jednak warto mnie 
wciągnąć na listę oczekujących...  
   - Carmen, stajesz się nudna. Zapomniałem dopisać do 
listy twoich cech, że nie znasz podstawowego znaku 
przestankowego - kropki.  
   - Przestań chrzanić. - Ciotka straciła głos, 
zachrypiała jakby coś wpadło jej do gardła. Znowu coś 
szurnęło. - Naprawdę do niczego nie może między nami dojść?  
   Słychać kroki tatka, oddaliły się od mikrofonu, potem 
zbliżyły, zrozumiałem, że obszedł kanapę i usiadł w fotelu. 
Westchnął długo, na cztery obroty szpulek w kasecie.  
   - Powiedziałbym, że się poniżasz, że stworzyłaś 
niezręczną sytuację, ale wiem, że to nie ma sensu. Nie myśl, 
że jesteś pierwszą, która tak mnie traktuje. Nie wyobrażasz 
sobie nawet, ile już razy to przeżywałem. Jak zdarta płyta, 
nie rajcuje mnie to tylko denerwuje.  
   - Gdybyś dał mi szansę podnie... 
   - Daj spokój, mówię. Nie mam ochoty. - Roześmiał się z 
goryczą. - Te wszystkie męskie marzenia o dominacji nad 
światem kobiet, te bajki o tysiącach kochanek, Casanowach i 
Don Juanach!..  Czytałem takie powiastki, w których facet 
uwalnia dżina z butelki i każe mu sprawić, żeby wszystkie 
baby kochały się w nim na zabój, idiota. Ile można, jak 
sądzisz? Nie spotkałem jeszcze ani jednego z mojej puli, 
który nie marzyłby o samotnej wyspie, rozumiesz? Myślisz, że 
to frajda miotać się od miasteczka do wsi i do miasta 
wiedząc, co cię czeka na końcu drogi? Kolejna rodzina, żona 
i syn. Zawsze syn, czasem dwaj. Raz - trzej.  
   - No to nie rób tego, zostań z jedną. Mam na myśli siebie. 
   - Aha, to łatwe. Nasrać na całą Ziemię! 
   - Dlaczego nie? 
   Głos ciotki również się przemieścił, musiała teraz stać 
gdzieś blisko tatka, chociaż tyłem do mikrofonu.  
   - Dlaczego nie... Nie wiem. Obowiązek? Miękkość 
charakteru? Nie wiem. Co jakiś czas odwiedzam psychologa, 
powtarza mi, że nie mam szczególnych rozterek, tylko 
klasyczne, powtarzalne, standardowe. Podobno każdy z nas to 
przeżywa, tak musi być. Skoro wszyscy robią to samo - 
symulują ojców i mężów kilkuset rodzin...  
   - No to po co to robicie? 
   - Układ jest prosty - trzeba dbać o chłopców. Może 
inaczej, wyszukiwać kobiety nie zarażone przez F 11Ra. Te 
kobiety muszą rodzić, ale ponieważ częstotliwość 
zachorowania wśród mężczyzn jest wielokrotnie wyższa, 
absurdalnie i koszmarnie wyższa niż wśród kobiet, musimy 
przede wszystkim dbać o chłopców. Każdy zdrowy płodny 
chłopak to skarb, wspólny, nas wszystkich... Musi się 
rozwijać w normalnych, w miarę normalnych warunkach...  
   - To są normalne warunki? Wizyty raz na kilka -
kilkanaście lat?  
   - A jak inaczej sobie to wyobrażasz? Ja, gdybym 
wiedział nie pętałbym się po świecie i...  I już.  
   - Pieprząc ciągle te same kobitki... 
   - Wulgarnie rzecz ujmując - tak. 
   - Ale co jakiś czas następują zmiany, prawda? Na 
przykład tu był...  
   - Nie wiem, nie interesuje mnie! 
   - Ale musi. Pół biedy, kiedy mały był mały, ale teraz 
już będzie ciebie pamiętał. Co mu powiecie, kiedy pojawi się 
kolejny tatuś?  
   - Niedługo dowie się wszystkiego. 
   - I sam ruszy na samczy szlak, cha-cha! 
   - Wiesz co? Imponujesz mi w pewnym sensie. 
   - Wreszcie jakieś cieplejsze uczucie - parsknęła 
ironicznie.  
   - Nie łudź się. 
   - To moja sprawa.  Wolno mi mieć zdanie, wolno 
opiniować, wolno być złą?  Wolno - odpowiedziała sama sobie. 
 Wolałabym, żebyście się pozamykali w jakichś rezerwatach, 
wy wszyscy - zdrowi, perspektywiczni, rozpłodowe jałówki i 
buchaje! Serce nie boli, gdy oko nie widzi, czujesz?  
   - Nie, to absurd. Zdarzają się jeszcze wybuchy 
lokalnych epidemii Furii. Nie wszyscy są zaszczepieni nawet 
tą nieskuteczną szczepionką. Gdyby tak ściagnąć z waszej 
części Europy wszystkich, jak to nazywasz, 
perspektywicznych, i grzmotnęła w nich Furia, to co?  
   - Wiesz co? Słucham ciebie i słucham... Pomijam, że 
mam wrażenie, jakbyśmy mimo wszystko marnowali czas, to 
wydaje mi się, że jeszcze czegoś nie dopowiadasz. Co?  
   Zamilkli na długo. Aż za pierwszym razem wystraszyłem 
się, że wysiadł magnetofon, ale nie, po minucie chyba 
odezwali się. Tatek się odezwał: 
   - Owszem, mogę ci powiedzieć. Mam w sobie coś z 
ekshiba.  Skoro już tak sobie gaworzymy... Upieram się tak 
przy swoim, bo jestem właściwie impotentem. Już.  
   - Co - już? 
   - Już możesz się śmiać. Sam to czuję - przeznaczony i 
wyznaczony do pewnej roboty, nie bardzo może ją wykonywać.  
   - Nie, to nie jest śmieszne. 
   - Akurat. 
   - A pani psycholog? 
   - Fajnie się rżnie. Przynajmniej się stara. Rozpłodowa, 
nie marnowalibyśmy się na byle co.  
   - To jasne, ale co na to? 
   - Nie dziwi jej to. Powiada - ciągłe zmiany partnerek, 
wszystkie wymuszone, brzemię obowiązku, presja i tak dalej-
dalej-dalej.  
   - Przestań! 
   Ciotka syknęła tak głośno, że aż zafurczało w głośniku. 
   Nie będę już pisał więcej. Nie bardzo jest co. To, co 
słyszałem brzmi tak samo jak wcześniej z mamą w sypialni.  
Nienawidzę tatka! Zresztą - jakiego tatka! Już wiem.  To nie 
Tatek, ten mój, prawdziwy. To jakiś pszybłenda. Świnia. 
Oszust. Nienawidzę-nienawidzę-nienawidzę-nienawidzę go!!! 
Udawał cały czas, podarował mi magnetofon, obłudny bydlak.  
Wykorzystywał mamę. I kochał się z ciotką. Koniec...  
   Musiałem pszerwać na chwilę pisanie, tszęsły mi się 
ręce i kapało z oczu i nosa. Spuchły mi oczy i prawie nic 
nie widzę. I już jest ciemno w altanie.  
   Wszystko pszemyślałem. 
   W ubiegłym roku mama wywiozła mnie niespodziewanie za 
miasto i pokazała pistolet Tatka. Prawdziwy, 
siedmiostrzałowy 7,65 Walther PPK. Rozebrała go, pokazała 
mi wszystko i objaśniła. Wystrzelałem dziesięć magazynków. 
Mama powiedziała, że ta broń ma nas bronić, mnie bronić. Że 
jeśli trzeba będzie, jeśli ktoś będzie nastawał na moje 
życie, mam go użyć bez skrópółów. Powiedziała, że jestem 
wszystkim, co ma i mam nie pozwolić zrobić sobie krzywdę. 
Wtedy nie wiedziałem, o co jej chodzi, tylko cieszyłem się ze 
strzelania, choć ręka mnie bolała jak diabli. Teraz wydaje 
mi się, że wiem, o co chodzi.  
   Nie dam się skrzywdzić! 
   Zostawiam tu pamiętnik i magnetofon. Pani Leufer znajdzie 
i wszystko się wyjaśni. Idę do domu. Ciotka już wyszła, a 
mamy chyba jeszcze nie ma. Pistolet leży w dolnej części 
mamy szafy.  
   Wezmę go. Wiem, jak to zrobię. Zejdę na dół, nacisnę 
spust do pierwszego oporu. Powiem: 
   - Tatek? 
   Może powtórzę jeszcze raz: 
   - Tatek!
   Po drugim oporze pistolet wystrzeli. Z metra nie 
spudłuję. Nie pozwolę mu zaprzeczyć ani się zdenerwować.  
   Umrze słysząc to właśnie słowo. 
   Było dla mnie tak cenne. 
   On nie usłyszy już nic innego. Cenniejszego. 
   Idę. 

grudzień 1993
                                      Eugeniusz Dębski

                      EUGENIUSZ DĘBSKI
   Urodzony 26 stycznia 1952 w Truskawcu. Rusycysta po 
Uniwersytecie Wrocławskim, kierownik Studium Języków Obcych 
AWF we Wrocławiu. Członek i gwiazdor popularnej parę lat 
temu wśród fanów tzw. wrocławskiej trupy rozrywkowej 
(Dębski-Drzewiński-Inglot-Ziemiański). Tym razem ED 
przedstawia się Państwu opowiadaniem poważnym, jeśli nie 
posępnym. Ciekawa proza, ciekawy konflikt, ciekawa sytuacja, 
wyprowadzone z nieprzebranych zasobów klasycznej SF, która 
przecież nie całkiem umiera, lecz transformuje, zbliżając 
się do głównego nurtu (ten z kolei mocno odparował).
   Oprócz shortów drukowaliśmy następujące dłuższe 
opowiadania ED: "Najważniejszy dzień 111384 roku" ("F" 
5/84), "Czy to pan zamawiał tortury?" ("F" 4/87), 
"Śmierdząca robota" ("NF" 5/93). Przy ostatnim opowiadaniu 
zamieściliśmy obszerny biogram z informacjami o bogatym 
książkowym dorobku Dębskiego.
                                                  (mp)






