Autor: Eugeniusz Dębski
Tytul: Z powodu picia podłego piwa

Z "NF" 12/96

   Mijali długą kępę żagiewnika; sterczące w górę długie 
wąskie poszarpane liście niemal czarne przy ogonkach i przez 
czerwień przechodzące w żółć na końcach, nadzwyczaj udanie 
udawały płomyki, w szczególnym oświetleniu mogły z daleka 
wprowadzić wędrowca w błąd i spowodować bicie serca na myśl, 
że widzi zarzewie pożaru. Hondelyk cmoknął nagle z niechęcią 
i ściągnął wodze.
   - Niech to gromy i pioruny! - mruknął z pasją. - Opiłem 
się tego piwska, a nie było najlepsze.
   - Będziemy teraz stawali co dwa staggi?
   Hondelyk zeskoczył na ziemię i rzucił wodze na krzew, 
zerknął na Cadrona spod oka.
   - Obawiam się, że co pół - postraszył i zanurzył się w 
kępie.
   Cadron wzniósł oczy do nieba, ale gdy wrócił spojrzeniem 
na ziemię, to myślami był już gdzie indziej. Żeby tak do 
Schalsaman, rozmarzył się. Potośmy kupili i obsadzili służbą 
tę posiadłość, by była przystanią na starość i ciężkie
czasy. Hondelykowi milsze wędrowanie i przygody aż do 
jesieni, a tam już winnice dojrzewają, morze jeszcze ciepłe, 
w puszczy życie się kotłuje, jakiś jesienny gon zajęcy z 
chybartami by zrobić, och! Albo można wypłynąć na morze, na 
te dwie wysepki, przecież dlatego tak chętnie kupiliśmy tę 
posiadłość, bo nie sposób się w niej nudzić! Dałoby się...
   Ktoś trącił go w bok buta. Szarpnął się do miecza i 
trafił spojrzeniem na Hondelyka z palcem na zaciśniętych 
wargach. Kompan skinął lekko głową, odsunął się i, gdy 
Cadron zeskoczył miękko na ziemię, przysunął się do jego 
ucha i wyszeptał:
   - Chodź, coś się ciekawego dzieje na polance, ale cicho!
   Bezszelestnie, a w każdym razie nie wzbudzając niczyjego 
zaniepokojenia podkradli się na skraj polany. Z tej 
odległości słyszeliby nawet szept, ale na polance nikt nie 
szeptał. Rozstawiony był tam na kozłach duży prosty stół z 
nierównych desek, widać pośpiesznie zbity i może tylko na tę 
jedną okazję. Cztery kolaski ustawiono tak, by rozsuniętymi 
dachami osłaniały biesiadujących od słońca. Za stołem 
siedziało jedenaście osób, niemal wszystkie postawne, 
brzuchate, z połyskującymi tłusto łysinami, pulchnymi 
palcami. Przed nimi kilka pater z rakami, pieczoną wątrobą, 
słonymi preclami i kilkoma miseczkami z orzeszkami różnych 
gatunków - wszystko do piwa: przed każdym z siedzących stał 
spory szklany kufel, najczęściej niemal pełny. Nieco dalej 
stało jeszcze pięć kolasek i tam siedzieli stangreci. 
Biesiadowali również, nieco mniejszy był wybór, ale humory 
lepsze. Tu siedzieli ponuro.
   - Udusić - mruknął w końcu jeden z siedzących. Wrzucił do 
ust migdał i zaczął zajadle rozcierać go między zębami. - 
Otrrruć!
   - Nie próbowaliśmy może? - zaripostował siedzący na czele 
stołu brodaty grubas. - Przypomnę, że dwaj wynajęci do tej 
roboty żują trawę od korzeni, trzej wylizali się z ran, ale 
nie zamierzają próbować drugi raz.
   - No to co, będziewa płacić do końca usranego żywota? - 
piskliwie poskarżył się chudy łysy wypłosz z cwanymi oczkami 
lichwiarza. - Powiadam: złożyć skargę u Dominiona.
   - Ta, i przyznać się, że dwa lata płacimy? - zaproponował 
niechętnie brodacz. - Zapyta, dlaczego od razu się nie 
zgłosiliśmy, i co?
   Zapadła na chwilę cisza. Podsłuchujący wymienili 
spojrzenia, Cadron ostrzegawcze, Hondelyk - uśmiechnięte i 
zaciekawione.
   - Ale trza kiedyś coś zrobić! - zajazgotał chudy.
   - Co się tak rypiesz?! - huknął sąsiad, krzyk chudego 
wyrwał go z głębokiej zadumy. - Kiedyś, coś! Po co dziób 
otwierasz, jak nie masz nic do powiedzenia?
   - Ja? A ty coś masz? - podskoczył wypłosz.
   - Waszmoście, zostawcie swoje braterskie spory na 
później. Nie przyjechaliśmy tu, żeby w nieskończoność 
biadolić. Ma ktoś jakiś pomysł?
   - Jaki może być pomysł - burknął inny uczestnik ponurej 
biesiady. - Albo płacimy, wtedy nie ma co się spierać, tylko 
zebrać trzos, albo nie. Tedy trza coś wymyślić, może nie 
mówić Dominionowi, ile to już trwa?
   - Dowie się.
   Kilka głów zakiwało w zgodnym rytmie. Cadron kątem oka 
zobaczył ruch, zerknął w bok, Hondelyk wyciągnął z kieszeni 
granatową jedwabną chustę. Cadron spróbował spojrzeniem 
wyrazić głęboką naganę, ale Hondelyk omijał jego wzrok, więc 
w końcu sam sięgnął do kieszeni i wyjął identyczną chustę. 
Zawiązali je na twarzach, po czym Hondelyk dwoma susami 
wypadł na polankę.  
   - Pomogę mościom, jeśli chodzi o wymuszony haracz - 
powiedział wesoło.
   Przy stole zakotłowało się, poderwali się wszyscy, 
wywrócił się kufel, ktoś uderzył kolanem o blat i ciężko 
zaklął. Hondelyk rzekł do stojącego teraz u szczytu grubasa:
   - Powtarzam, usłyszałem, że opłacacie się komuś, chcę wam 
pomóc, nie za darmo, rzecz jasna. - Rzucił okiem na 
biegnących z pomocą fornali. - Powiedzcie, żeby się nie 
wtrącali. - Odsunął się o krok i wyjął z umyślnym zgrzytem 
miecz.
   Grubas uniósł rękę i wszyscy woźnice stanęli jak wryci. 
Chwilę mierzył Hondelyka wzrokiem, potem przejechał uważnym 
spojrzeniem po współbiesiadnikach i oceniwszy ich 
zdecydowanie kiwnął głową.
   - Pomóc nam, to zabić - powiedział.
   - Tak, szubrawca, który wydusza z was pieniądze. To mi 
odpowiada - zgodził się lekko Hondelyk.
   - Dlaczego się kryjesz za chustą?
   - Po co wszyscy mają wiedzieć, kogo wystawicie przeciwko 
bandycie?
   - Brodacz rozejrzał się po zebranych.
   - Macie lepszy pomysł?
   - A jeśli weźmie trzos i zwieje?
   - Wezmę go po załatwieniu sprawy - machnął niedbale ręką 
Hondelyk.
   - A jeśli jest wysłańcem...
   - Głupiś waść!
   Spór nabrzmiewał jak gula po ukąszeniu żmerchy. Hondelyk 
sieknął zamaszyście mieczem, głownia wyśpiewała krótką, ale 
przejmującą piosenkę. Nastała cisza.
   - Umówmy się, jeśli zgodzicie się na moje warunki, pokażę 
twarz jemu - skinął głową na grubego brodacza. - 
Wynagrodzenie, jak powiadam, po robocie.
   - Aaa, to co innego...
   - Pewnie...
   - Juści!
   - Tako niech...
   - Cicho! - zagłuszył bełkoczących brodacz. Myślał chwilę. 
- Kończymy spotkanie. Wy wracajcie do domów, ja zostanę i 
będę rozmawiał.
   Pomrukując i ciekawie zerkając na zamaskowanego 
sprzymierzeńca, brzuchacze i chudy lichwiarz rozeszli się do 
kolasek. Zostały tylko dwie osoby. Brodacz wskazał ławę i 
usiadł pierwszy na znak, że ufa Hondelykowi. Ten też usiadł, 
zsunął chustę w dół. Chwycił w palce precel, zanurzył w 
chrzanie z miodem i wrzucił do ust.
   - Chu-ach! Kąsa! - chuchnął. Obrzucił spojrzeniem krzaki, 
w których siedział Cadron, nie wywołał go. - No? Co was 
gryzie?  
   Mężczyzna chwilę zbierał myśli.
   - My tu, jak wiecie, boście musieli tą drogą przybyć, 
jesteśmy skazani na jeden tylko porządny szlak: nad rzeką, a 
potem przełęczą i na równinę. Dwa inne szlaki to raczej 
ścieżki, na których nawet kozice nie biegają swobodnie. A 
bez drogi jesteśmy odcięci od wszystkiego. - Chwycił kufel, 
ale tylko zamajtał nim i przyglądał się, jak wewnątrz biega 
piwo.
   - A na drodze zaś rozsiadła się banda i pobiera haracz - 
dokończył Hondelyk z wyważonym uśmiechem.
   Grubas zerknął nań spod oka.
   - Żeby tak było! - powiedział po znaczącej pauzie. - Ona 
jest w mieście i pobiera od nas haracz, za to, że nie pobiera 
od innych. Od nas, to znaczy od gildii kupców, karczmarzy i 
rzemieślników.
   Hondelyk zmarszczył czoło. To samo zrobił Cadron w 
krzakach.
   - Banda jest w mieście, łupi trzy najbogatsze gildie i 
nic nie możecie zrobić!?
   - Nie banda jest w mieście - poprawił grubas. - Ona.
   - Ona???
   - Wilczyca. Marcja Finnegarth. Piękna rudowłosa diabłoca.
   - E-e-e... Nic nie rozumiem.
   - No to może po kolei? - westchnął grubas. - Cztery lata 
temu w postawionej na górze Mahny świątyni... widziałeś ją? 
- Hodelyk skinął głową, trudno było nie zauważyć budowli 
przyczepionej do skalistego zbocza. - Z dachu sterczy miecz 
Mistrza Skona, prawda? - Kiedyś ów miecz wotywny zafundowały 
trzy najbogatsze miejskie gildie, nasze - dodał 
niepotrzebnie.
   Hondelyk skinął głową, że wszystko rozumie.
   - Miecz ów się obluzował, trza go było umocować. 
Próbowało trzech śmiałków, ale śliska kopuła i porywy wiatru 
zabiły wszystkich i nikt się więcej nie zgłaszał. Wtedy 
przybył do miasta człowiek, który kazał nazywać się Wilk. 
Przybył z żoną, rudowłosą pięknością, synem i kilkoma 
jeszcze ludźmi, ni to przyjaciółmi, ni to rodziną. Jak się 
dowiedział Wilk, że obiecujemy coraz wyższe wynagrodzenie, 
zgłosił się. Zginął przy mieczu jego syn, ale robotę 
wykonali. Kiedy Wilk przyszedł po nagrodę powiedzieliśmy: 
"Co chcesz?" - a on: "Glejt - powiada - mi dajcie, żebym w 
każdej z waszych karczm mógł zjeść i wypić do woli". Dali my 
ten glejt, choć woleliśmy jakiś uczciwy trzos, za jego 
własne, Wilka, nieszczęście. Pół roku szwendał się od szynku 
do karczmy i z powrotem. Aż zgubił glejt. Jak wytrzeźwiał, 
to przyszedł do gildii i zażądał drugiego, ale gildia się 
postawiła. Zaś on powlókł się do Dominiona, rzecz całą 
wyłożył, a Dominion, oby władał długo i szczęśliwie, kazał 
mu wypalić na szyi piętno odpowiednie. Wilk wchodził do 
karczmy, przechylał głowę, pokazywał glejt i pił, dokąd 
mógł. Nawet znalazł naśladowców. - Brodacz odchylił głowę i 
pstryknął się w szyję. - Tak zaczęli w okolicy pokazywać, że 
chcą okowity. - Cmoknął z dezaprobatą. - No, ale nie o 
tym... Wilk się, rzecz jasna, spił. Kiedyś zasnął w rowie, 
pyskiem w dno zarył i się utopił. - Sapnął kilka razy. - 
Wtedy się zaczęło z Wilczycą. Pamiętam, przyszła do mnie i 
bezczelnie powiada: "Nienawidzę was, wódczarzy, karczmarzy, 
szynkarzy... Od was się całe moje nieszczęście zaczęło, a wy 
ze słabości ludzkich żyjecie. Teraz ja z was będę żyć. Od 
dziś płacicie mi za to, że szlak zostawiam wolny i 
bezpieczny. Jeśli nie - zacznę na nim harcować z bandą, 
wieść się rozniesie, że niebezpiecznie do was wędrować i 
miasto wasze zdechnie, co mu się i tak należy". Ja - grubas 
podrapał się po brodzie - się roześmiałem w głos, ona mi 
zawtórowała i wyszła. Ciarki od tego śmiechu miałem do 
wieczora. Trzy dni potem napadnięto karawanę, kupców 
związano i wrzucono na wozy, takoż i służbę, w nocy 
podwieźli ich pod bramy miasta i zostawili. Nie zginęło nic, 
ani okruszyna, ale ja już wiedziałem, o co chodzi. Zwołałem 
trzy gildie, zaprzysięgłem, że dotrzymają tajemnicy i 
opowiedziałem wszystko. I zaproponowałem płacić haracz. Do 
dziś mi niektórzy nie mogą wybaczyć, ja wiem swoje - 
Dominion zajęty był na północy, bo stamtąd hordy Pallachów 
szły, więc by nie pomógł, a poskarżyć się na co: że związała 
karawanę? Śmiech by był na całe dominium. Pilnować szlaku 
nikt nam nie będzie, zaś własne siły miejskie zawiązać?.. 
Może by i taniej było i bardziej honorowo, ale czy to 
człowiek wszystko wie od razu? Zresztą ileż takich 
powołanych oddziałów potem się zbuntowało i same łupiły?
   Brzuchacz bezradnie popatrzył na Hondelyka. Ten skrzywił 
się i podrapał po nosie, pod osłoną palców. - Cadron widział 
to dobrze - wykwitł mu uśmiech.
   - Zaiste dziwaczna to sprawa, nie wiedziałem, w co się 
pakuję - powiedział. - Co innego łupnia spuścić zbójowi, a 
co innego z kobietą się zmagać.
   - Otóż to! - wykrzyknął brzuchaty. - Ja też to mówię, 
szczególnie, że to piękna kobieta. No to jak, w trachty-
warachty bić się z nią?
   - Z drugiej strony...
   - Z drugiej strony - zgodził się szybko grubas - łupi 
nas, co tu gadać.
   Zapadła niezręczna cisza. Hondelyk wykorzystał ją - nalał 
sobie piwa z dzbana, ocenił pianę, skosztował i wypił 
ruchami brwi dając aprobatę trunkowi. Plasnął dłonią w stół.
   - Piłem już dzisiaj piwo, o wiele gorsze, co prawda i, jak 
mawiał pewien ślepiec, będę teraz szczał dalej niż widział. 
Trudno. Zlecenie biorę. Za kilka dni szlak będzie czysty, 
już wasza sprawa, żeby go pilnować. Wiadomo: do każdej 
dziury jest szpunt, do każdej okazji złodziej. - Wstał. - 
Jak waści szukać, o kogo pytać?
   - Jam jest Urych, moja karczma "Pod Złotą Gwiazdą", a was 
jak zwą?
   - Sto rekli w złocie.
   - Sss! - syknął Urych obnażając zęby. Cmoknął. - Dużo!
   - Ale raz i spokój.
   - Dobrze - Urych z rozmachem plasnął w wyciągniętą dłoń 
Hondelyka, zacisnął na niej swoje grube, ale mocne palce. - 
Czekam na wieści. - Drugą ręką wskazał kierunek. - Jak się 
cofnąć do miasta, to się trafi po lewej na wąski szlak. 
Prowadzi do jej domu, ma tam kilkunastu ludzi na stałe i 
trochę koni. Reszta podobno stale na szlaku...
   Hondelyk skinął głową, uwolnił rękę i wskoczył w krzaki. 
Cadron już czekał.
   - A ż-żeby cię w tryzdy! - zaklął, gdy znaleźli się w 
siodłach. - Po coś się pakował w te tarapaty? Zapasy z 
kobitą ci miłe?
   - Czemu nie, podobnież ładna.
   - Piękna nawet, pi-jękna! - Cadron jazgotliwym głosem 
przedrzeźniał Urycha. - Czy to nam ułatwi robotę?
   - Nie wiem. Musi być niezwykła, skoro omotała trzy gildie 
największych spryciarzy. - Zerknął na położenie słońca. - E, 
mamy du-użo czasu. Zrobimy tak...

   Ogier rzucił się dziko w prawo i w lewo, usiłował wstać 
na tylnych nogach, ale drobna dłoń trzymała go pewnie za 
wodze przy pysku.
   - Tak-tak, popróbuj jeszcze! - przyzwoliła kobieta 
ironicznie.
   Ogier spróbował. To było niemądre: jeździec przyłożył mu 
harcapem w zad, a kobieta szarpnęła pysk w dół.
   - No, sam chciałeś! - Zręcznie zwinęła z wodzy pętlę, 
zarzuciła ją na dolną wargę rumaka i skręciła. Oczy ogiera 
błysnęły dziko, ale on sam zamarł w bezruchu. - Właśnie. A 
teraz... - Skinęła na jeźdźca. Wychylił się i postukał lekko 
trzonkiem bata w nogi wierzchowca. Kobieta pociągnęła za 
wargę i koń zachrypiawszy z bólu ugiął nogi. - Wi-i-idzisz!?
   Jeździec roześmiał się radośnie. Nagle zobaczywszy 
poruszenie za plecami kobiety poderwał głowę i szepnął:
   - Ktoś tu jedzie. Znaczny.
   - Dobrze.
   Ze stajni wyszedł pachołek i przechwyciwszy spojrzenie 
kobiety cofnął się nieśpiesznie. Sprawdziła, czy ma pod ręką 
rapier i puściła wargę rumaka. Jeździec skierował go w koło 
podwórza drobnym kłusem, zamierzając zajechać gościa od 
tyłu. Ten swobodnie podjechał do gospodyni i zeskoczywszy z 
konia zdjął kapelusz. Był mężczyzną wysokim, silnym i 
barczystym, choć na pierwszy rzut oka wydawał się szczupły. 
W ciemnobrązowych włosach nie gościła siwizna, a wokół ust 
układały się zmarszczki od uśmiechu raczej niż bruzdy 
goryczy.
   - Mam przyjemność z panią Marcją Finnegarth?
   Gospodyni zerwała dużą chustę, osłaniającą włosy podczas 
zmagań z koniem. Długie sploty w kolorze złota z Leriu 
rozwinęły się i opadły poniżej pasa.
   - Nie, to nie ja - zaprzeczyła spokojnie. Widziała za 
plecami mężczyzny już czterech swoich ludzi.
   - Wybaczy pani, nie mogę uwierzyć. Powiedziano mi, że 
jest to kobieta piękna, a nie wierzę, by aż dwie piękne 
kobiety mogły ozdobić to nędzne miasto.
   - Jest zajęta - oświadczyła kobieta i ruszyła w kierunku 
leżącego na ławie rapiera. Mężczyzna, zauważyła to, nie miał 
przy sobie długiej broni, sztylecik sterczał za pasem i 
jeszcze coś, jakiś drąg wystawał ze skórzanej pochwy przy 
siodle. Spokojnie sięgnęła po rapier, przypasała, podniosła 
wzrok na gościa. Zmarszczyła brew zdziwiona. - Jeszcześ pan 
tu jest?
   - O to właśnie chodzi, że nie jest zajęta - pośpieszył z 
wyjaśnieniem. - Tu się nudzi i marnuje swój wszechstronny 
talent. Mam dla niej wymarzone zajęcie, przy którym będzie 
mogła zażyć trochę ruchu, nikt jej nie będzie krępował, a 
zaskarbi sobie wdzięczność, wymierną przy tym.
   - Jak wymierną?
   - Trzydzieści rekli rocznie...
   - Rocznie!?
   - ...wikt i tak dalej dla trzech osób, dla pomocników po 
pół rekla za miesiąc.
   Marcja odrzuciła głowę do tyłu i roześmiała się. Przybyły 
z przyjemnością słuchał jej głosu.
   - Tu mam dwieście - powiedziała - z... koni - dokończyła po 
niezręcznej przerwie.
   - Z haraczu - poprawił łagodnie Hondelyk. - Ale ani to 
honorowe zajęcie, ani interesujące... - Nie zareagował, gdy 
Marcja sięgnęła do rapiera. - Przyznaję, pomysł jest 
genialny, wykonanie godne uznania, ale potem... nuda. Oni 
potulnie płacą, a panią najwięcej energii kosztuje 
wymyślanie zajęć dla swoich ludzi.
   - Właśnie coś dla nich wymyśliłam! - zagroziła.
   - Ach, cóż to za zajęcie, w szóstkę na jednego. 
Zasieczecie mnie szybko i co potem?
   Kobieta zawahała się, parsknęła śmiechem.
   - No, nie wiem nawet, co powiedzieć! To jest tak 
głupie...
   - Powiedz, pani, że się zgadzasz, a skieruję cię do 
swojej posiadłości, która wymaga silnej ręki i 
uporządkowania wielu spraw. Oceń: morze, rybacy, stary las, 
jelenie, taury i greizle, o ptactwie nie wspominając. Zające 
zadeptują ozime zboża. I krnąbrne chłopstwo, a do tego dwaj 
głupi i zadziorni sąsiedzi. Czy to nie kuszące?
   Wbiła weń złe zielone spojrzenie. Rękę trzymała na 
rękojeści.
   - Wybacz, że tak się wpatruję - powiedziała wolno i 
cicho. - Lecz szukam w tobie głupoty, która wyjaśniłaby 
wszystko, ale tego nie znajduję... - Hondelyk podziękował 
ukłonem - ...musisz w takim razie kpić, a tego nie znoszę.
   - Sama, pani, sobie przeczysz. Skoro nie jestem 
poszkodowany na umyśle, to przecież nie ośmieliłbym się 
przyjść i szydzić z samej Wilczycy?
   Rapier nieprzyjemnie zgrzytnął wyślizgując się z pochwy, 
świsnął i trzymany pewną ręką zatrzymał się, czubkiem 
marszcząc skórę na szyi Hondelyka. Kobieta nazwana Wilczycą 
oddychała szybko i płytko, jej zielone oczy rozbłysły. 
Słynne szmaragdy, Pai i Pei, wyglądałyby przy nich jak para 
mydlanych zielonkawych kamyków. Nagle opuściła rękę.
   - Nie rozumiem - oświadczyła wzruszając ramionami. - Ale 
nie mam ochoty zabijać cię, panie.
   - Myślę, że byłoby to tak trywialne i prostackie... - 
zaczął, ale Wilczyca nagle wychyliła się w bok, patrząc za 
jego plecy. Przez wysoką bramę, nie pilnowaną przez nikogo, 
bo piątka mężczyzn z różną bronią w ręku wpatrywała się w 
plecy Hondelyka, wjeżdżał drugi jeździec.
   - Co to, worek z gośćmi? - mruknęła Marcja.
   Cardon ubrany był w wypożyczoną złotą paradną kolczugę 
zastawioną i nie odebraną przez któregoś z gości Urycha. 
Spod wielokątnego hełmu wypływały mu długie jasnoblond loki, 
tego samego koloru gęsta broda i wąsy okalały twarz, w 
rezultacie można było zobaczyć gołą skórę tylko wokół oczu i 
trochę na czole. Zeskoczył przed Marcją i skłonił się 
niedbale.
   - Jeśli jesteś, pani, Marcją Finnegarth, to... - wzmógł 
nagle głos i zaczął krzyczeć: - ...Przynoszę wyzwanie od 
mojej pani, Hornicatty Weleb!
   - Co przynosisz? - osłupiała Marcja.
   - Przynoszę wyzwanie od mojej pani, Hornicatty Weleb! - 
powtórzył Cadron. - Uważa ona, że wystarczająco się, pani, 
utuczyłaś na tym nędznym mieście. Teraz chce przejąć twój 
szlak. Ponieważ szkoda jej czasu i żywotów na walkę całych 
formacji, proponuje ci pojedynek. Kto zwycięży, ten zostaje, 
ta druga musi się wynieść do innego dominium.
   - To już przekracza moje... - rzuciła Wilczyca, ale Cardon 
odskoczył i wrzasnął:
   - Powstrzymaj się, pani. Ja jestem tylko posłem, posłów 
się nie morduje!
   Gospodyni kiwnęła się w przód i w tył, nie odrywając 
spojrzenia od Cadrona. Błyskawicznie oceniła, że jest 
świadek, którego też trzeba by zabić. Cadron dodał głośno:
   - Poza tym jesteśmy otoczeni półsetką kuszników.
   - Zaryzykuję: zabiję! - warknęła Wilczyca.
   - No to ja na razie się żegnam - oświadczył Hondelyk. - W 
tej chwili nic tu po mnie. Będę w mieście kilka dni, przed 
wyjazdem pozwolę sobie najść panią jeszcze raz.
   - Nie! No co to jest? - wrzasnęła Marcja. - Jeden plecie 
duby, drugi mnie wyzywa!..
   Zamachnęła się i świsnęła rapierem, Hondelyk skłonił 
głowę nie zwracając na to uwagi i poszedł do swojego 
wierzchowca. Cadron pomaszerował obok niego.
   - Ja też się pożegnam - powiedział. - Opuszczę to miejsce 
z panem, jeśli można. - Po kilku krokach zadarł głowę i 
wrzasnął na całe gardło: - Pani Wilczyca przyjęła wyzwanie i 
jutro w południe dojdzie tutaj na podwórzu do pojedynku!
   Hondelyk siedział już w siodle i przekrzywiwszy głowę 
wpatrywał się w Cadrona. Potem zerknął na gospodynię. Na 
twarzy miał wypisaną niechęć, ale i rezygnację, jakby 
chciał powiedzieć: "Ależ nieprzyjemny typ, ale, cóż, racja 
jest po jego stronie!" Marcja Finnegarth stała skamieniała 
z rapierem w dłoni, z półotwartymi ustami, z oszołomieniem w 
oczach. W ciszy, przy całkowitym skamienieniu zgromadzonych 
na podwórzu już ósemki mężczyzn i jednej kobiety goście 
skierowali wierzchowce do bramy, a potem poza nią. Zniknęli 
za zakrętem, a gospodyni ze służbą wciąż stali i wpatrywali 
się w drogę.

   Dokładnie w południe między szeroko otwartymi skrzydłami 
bramy pojawił się zalany oślepiającym słońcem kontur 
jeźdźca. Wolno dotarł do obejścia, przekroczył próg bramy, 
zeskoczył z konia i cisnął wodze najbliższemu ze stojących 
mężczyzn. Nie wyglądał on na stajennego, ale Cadron zdawał 
się tym nie przejmować. Gaber spokojnie zamarł w miejscu. 
Cadron wykonał dworski ukłon przed Marcją siedzącą w 
rzeźbionym fotelu pod baldachimem. Podwórze zmieniło się od 
wczorajszego dnia - było wymiecione do ostatniego źdźbła, 
polane niedawno wodą; przyniesiono ławy i kilka stołów, na 
ławach zasiadali nieuśmiechnięci uzbrojeni mężczyźni, a na 
stołach stały dzbany uperlone dużymi zimnymi kroplami i 
kubki. Marcja na ławie obok siebie ułożyła kilka rodzajów 
broni, parami - morgensterny, rapiery, miecze drahnijskie, 
żebrowe i oburęczne, potem kilka rodzajów szabel, rzadkie 
kasany, maczugi zwane równiarzami, zerwikaptury i na samym 
końcu bojowe widły: dwojaki, truziby i czterowije. Przybyły 
uważnie przyjrzał się broni i w pełnej napięcia i 
wyczekiwania ciszy wsadził do ust zgięty wskazujący palec, 
by wydać przenikliwy i głośny gwizd. Marcji zwęziły się oczy 
- oto przygotowała się na rozegranie wielkiego widowiska, a 
tu ktoś znowu odbiera jej inicjatywę. Była jednak mądra i 
zdawała sobie sprawę, że jeśli teraz zacznie wykłócać się o 
przebieg ceremonii, nie zyska nic w oczach widzów. Siedziała 
więc spokojnie i czekała na kolejne kroki przybłędów. W 
prześwicie bramy pojawił się następny jeździec. Cadron 
podskoczył i pomógł zejść z siodła przybyłej. Potem odstąpił 
o krok i zawołał:
   - Szlachetna pani Marcja Finnegarth, szlachetna pani 
Hornicatta Weleb!
   Marcja wstała z wykrzywioną ze złości twarzą, odsłaniając 
zgrabne nogi w wąskich spodniach i butfory powyżej kolan.
   - Co to jest, bałwanie? Kpiny sobie urządzacie?
   Wskazała ręką Hornicattę Weleb. Niska, pękata, pulchna 
kobieta opatulona burym prostym odzieniem skłoniła głowę.
   - Skoro nie masz nic mądrzejszego do powiedzenia, 
przystąpmy do rzeczy - wychrypiała. Kołysząc się jak kaczka, 
sapiąc podeszła do ławy z bronią, przyłożyła kciuk do 
nozdrza i smarknęła z uczuciem. - To co wybrałaś?
   - Ty! Ty? Ja cię... - Marcja tupnęła i zrobiła dwa 
szybkie kroki do gościa.
   - Aha, będziemy się tłuc pięściami i szarpać za włosy ku 
uciesze zebranych - stwierdziła Hornicatta mrużąc guzikowate 
oczy. Przycisnęła pięści do piersi, zatoczyła łokciami kilka 
kół rozgrzewając się przed bitką.
   Gospodyni nie udało się stłumić pełnego przygnębienia 
jęku wściekłości. Potrząsnęła głową prezentując piękną 
zawieję rudych włosów.
   - Za włosy? - warknęła. - Chciałabyś, poturlu jeden.
   - No, do roboty - plasnęła na to w dłonie Hornicatta. - 
Jako wyzwana masz wybór.
   Odstąpiła od ławy, spróbowała skrzyżować ręce na piersi, 
ale olbrzymie pagóry nie pozwoliły, zrezygnowała, splotła 
palce pod piersiami. Marcja obrzuciła lekceważącym 
spojrzeniem pękatego przeciwnika i popatrzyła na ławę. W 
końcu machnęła ręką z rezygnacją. Pociągnęła rapiery, podała 
wyzywającej obie rękojeści. Hornicatta wzięła jeden, odeszła 
na środek podwórza, odkaszlnęła i splunęła soczyście w 
zwilżony piach.
   - Wszystkich biorę na świadka - wychrypiała - że jeśli 
przegram... Rozkaszlała się i długo chrypiała. - Jeśli 
przegram, odejdę stąd i tego samego wymagam od ciebie - 
wskazała Marcję niezgrabnie trzymanym rapierem.
   - Tak-tak!
   Marcja ustawiła się w pełnej gracji postawie. Rywalka 
tylko mlasnęła i ustawiła się również. Zasalutowały, 
skrzyżowały klingi. Marcja spostrzegła nagle, że rywalka 
przestała zachowywać się niezgrabnie, ale już nie było czasu 
na zastanawianie. Zamyśliła atak i przystąpiła do jego 
realizacji.
   W miejscu, gdzie przed chwilą stała Hornicatta Weleb, 
była już jednak pustka. Pękaty taran przeniknął pod klingą 
rapieru Marcji i uderzał w nią z całej siły, jednocześnie 
blokując wyciągniętą do przodu stopą jej cofającą się nogę. 
Marcja wściekle machnęła, by przynajmniej w upadku wyrzeźbić 
na twarzy przeciwniczki krwawą pręgę, a potem zająć się 
dziurawieniem reszty korpulentnego ciała.
   Nie udało się.
   Pod świszczącą klingą znowu nie było nikogo, a potem coś 
potężnie szarpnęło jej rapier i czując ból aż w łokciu 
Marcja puściła rękojeść. Zwaliła się na plecy i zamarła, 
czując na gardle przyszpilający ją do piachu szpic.
   - To by było na tyle - wymamrotała Hornicatta. - Krzyknij 
swoim ludziom, że wszystko odbyło się prawidłowo, że nie 
zamierzasz strzelić mi w plecy.
   - Pozwól mi wstać - wykrztusiła pokonana.
   Zwyciężczyni przyjrzała się jej uważnie, dopiero potem 
odsunęła się. Marcja wstała i otrzepała upiaszczone ręce. 
Odetchnęła głęboko.
   - Przegrałam. - Okręciła się na pięcie i powtórzyła: - 
Przegrałam, to niemożliwe, ale przegrałam. - Westchnęła i 
pokręciła niedowierzająco głową. - Zwalniam was ze 
wszystkich wobec mnie zobowiązań, wypłata po południu.
   Popatrzyła na Hornicattę, przygryzając wargi, w jej 
oczach pojawiły się wzbierające diamenty łez.
   - Nic nie rozumiem - powiedziała. - To jest głupi sen. 
Idę się obudzić.
   Ruszyła do domu. Cała załoga stała zamarła w bezruchu, 
Hornicatta Weleb cisnęła rapierem w piach, podeszła do 
swojego wierzchowca i poczekała, aż Cadron dwornie podsunie 
jej splecione dłonie.
   - Aleś ciężki! - stęknął pod jej ciężarem.
   - To te piekielne poduchy z kaszą i kilkanaście warstw 
szmat - syknęła. Spokojnie skierowała konia ku wierzejom i, 
nie obejrzawszy się nawet, wyjechała przez bramę. Cadron 
wskoczył w siodło i skłoniwszy się ironicznie zamarłym w 
pytaniu mężczyznom zakłusował, by jak najszybciej dogonić 
Hornicattę.
   - Myślisz, że to wszystko i dalej pójdzie gładko?
   Obejrzała się przez ramię i odpowiedziała cicho głosem 
Hondelyka:
   - To mądra kobieta i dumna. Została pognębiona i 
ośmieszona, musi stąd odejść. A jeśli myśli, jak ja myślę, 
to więcej nie spróbuje tego chleba, bo może gorzko 
posmakować. Wiadomo, jesteś niezwyciężony aż do pierwszego 
razu, kiedy przegrasz.
   - O?!
   - Nie kpij ze mnie, bo widziałeś! - zagroziła Hornicatta.
   Roześmiali się i sprawdziwszy, czy nikt ich nie śledzi, 
dotarli do kryjówki w zagajniku. Po krótkiej chwili 
wyjechali stamtąd dwaj mężczyźni, z jednym luzakiem, a nad 
zagajnikiem chybotał się dym ze spalonych Hondelykowych 
szmat i Cadronowych peruk.
   - Co teraz? - zapytał dla porządku Cadron, dobrze 
wiedząc, co usłyszy.
   - Teraz? Hm, pojadę zapytać Marcję, czy nie podjęłaby się 
jednak prowadzenia Schalsaman.
   - Bardzo to miłe - warknął ponuro Cadron. - Jeśli 
kiedyś tam dotrzemy, to ona posieka mnie na plasterki.
   - Nie pozna cię, właśnie po to był kamuflaż.
   - Już ty się nie martw: zapadliśmy z Hornicattą w jej 
pamięć na całe życie.
   Hondelyk wzruszył tylko ramionami. Wjechali na szlak i 
zatrzymali się.
   - Ja wracam w takim razie do miasta - oznajmił Cadron, 
oczekując protestów.
   Zapadło milczenie.
   Hondelyk pokiwał głową.
   - Dobrze.
   Rozjechali się. Hondelyk chwilę później przekroczył 
ponownie bramę posiadłości Marcji. Nim podjechał pod ganek, 
otworzyły się drzwi i stanęła w nich gospodyni. Na twarzy 
miała wypisane: "Dobrze, że chociaż ty tu jesteś! Muszę się 
z kimś porachować!" Ale nie zdążyła otworzyć ust, a 
Hondelyk wskazał kciukiem za siebie i zapytał:
   - Co tu robił ten Hornicatta?
   - Co... - zająknęła się. - Co tu robił kto?
   - Hornicatta. Ten mistrz szermierki. Odwiedził cię, pani? 
- Zsiadł z Poka i obchodząc go zarzucał ją pytaniami: - To 
twój znajomy? Naprawdę jest taki szybki? Powiadają, że ścina 
mieczem głowy komarom, prawda to?
   - Hornicatta?! On? ONI?
   - No tak - odpowiedział zniecierpliwiony jej ignorancją. - 
On. A kto?
   Nie słuchała, oczy Marcji rozbłysły radośnie znów 
obrażając nieszczęsne Pei i Pai.
   - Ach więc to był mężczyzna? - powiedziała do siebie. - 
To zmienia rzecz całą! Będę mogła... - urwała i zasępiła 
się. - Kto uwierzy? - Zastanawiała się, zastanawiała i 
zastanawiała. - Poświadczysz, panie?
   - Ja? A o czym?
   - Że to był Hornicatta!!! - krzyknęła zniecierpliwiona. 
Sama już nie wiedziała: zabić tego tępaka czy dać mu szansę, 
żeby świadczył.
   Zrobił zakłopotaną minę.
   - Mogę, ale i tak bym nie przysiągł. Ubrany był dziwnie i 
widziałem go tylko raz. Pewnie to był on, ale co do 
przysięgi...
   - A ż-żeby to gromy!
   Pok zarżał. Marcja sapnęła wściekle, ale minę miała i tak 
weselszą niż przed chwilą. Hondelyk pomyślał, że plan był 
celny jak bełt mistrza. Z przegraną Marcja się pogodzi, ale 
zadra zostanie, już nie będzie taka pewna, taka energiczna, 
już będzie wątpić w swoje siły. I pewnie zejdzie z 
niebezpiecznej ścieżki.
   - Trudno... - powiedziała. Zerknęła w niebo. - Czy jakieś 
szczególne sprawy cię tu sprowadzają, panie?
   - Tak. Jak mówiłem, kupiłem posiadłość. Morze, puszcza i 
wredni sąsiedzi. Potrzebny mi ktoś, kto sobie z tym 
wszystkim poradzi.
   Zmarszczyła czoło i wbiła się weń spojrzeniem, ale 
napotkała tam pancerz ze szczerości, ufności i jeszcze 
jakiegoś uczucia.
   - Hm... - powiedziała. - Zawsze mnie czubek nosa swędzi, 
kiedy coś jest nie tak... - Popatrzyła mu długo w oczy, 
szukała wątpliwości, sondowała. - Z drugiej strony...
   - Z drugiej strony?
   Przymknęła powieki i myślała chwilę. Potrząsnęła głową.
   - Nie rozumiem - powiedziała zniechęcona. - Zapraszam na 
puchar wina, mam dobre, a wyprowadzam się dziś-jutro... - W 
jej głosie pojawił się żal: - Stracę piwniczkę i... Ech!
   - Piwniczkę i ja mam zacną - kusicielsko zauważył 
Hondelyk.
   Spojrzała na niego, inaczej, już nie pytająco, nie 
szukając drugiego dna.
   - Żeby mnie tylko tak nos nie swędział...
   Pokręciła głową, rude loki wstrząsnęły się, zafalowały.
   Popatrzyli na siebie. Po raz pierwszy w życiu Hondelyk 
zobaczył, jak wygląda uśmiech Marcji.
   Był nim zachwycony.
                                     Eugeniusz Dębski

                      EUGENIUSZ DĘBSKI
   Urodzony 26.01.1952 w Truskawcu. Rusycysta, znany autor 
SF i fantasy. U nas opublikował m.in.: "Najważniejszy dzień 
111 384 roku" ("F" 5/84), "Czy to pan zamawiał tortury?" 
("F" 4/87), "Śmierdząca robota" ("NF" 5/93, tamże pierwsze 
spotkanie z Hondelykiem i obszerny biogram ED), "Tatek 
przyjechał" ("NF" 9/94). Rok temu superNowa prezentowała 
tomik opowiadań ED "Królewska Roszada" ze zmiennokształtnym 
rycerzem Hondelykiem w roli głównej; tym razem Dębski 
spóźnił się z kolejnym zbiorkiem na podobny wysyp (w 
październiku SuperNowa rzuciła na rynek nowości 
Kołodziejczaka, Sapkowskiego, Wolskiego i Ziemkiewicza), ale 
przyrzeka wypucować tomik po Nowym Roku. Humoreska "Z powodu 
picia marnego piwa" pochodzi właśnie z tej książki.
                                                   (mp)

