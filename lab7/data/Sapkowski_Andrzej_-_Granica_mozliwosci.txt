Autor: Andrzej Sapkowski
Tytuł: Granica możliwości

Z "NF" 9-10/91


I  - Nie wyjdzie stamtąd, mówię wam - powiedział 
pryszczaty, z przekonaniem kiwając głową. - Już godzina i 
ćwierć, jak tam wlazł. Już po nim.
   Mieszczanie, stłoczeni wśród ruin, milczeli, wpatrzeni w 
ziejący w rumowisku czarny otwór, w zagruzowane wejście do 
podziemi. Grubas w żółtym kubraku przestąpił z nogi na nogę, 
chrząknął, zdjął z głowy wymięty biret.
   - Poczekajmy jeszcze - powiedział, ocierając pot z 
rzadkich brwi.
   - Na co? - prychnął pryszczaty. - Tam, w lochach, siedzi 
bazyliszek, zapomnieliście, wójcie? Kto tam wchodzi, ten już 
przepadł. Mało to ludzi tam poginęło? Na co tedy czekać?
   - Umawialiśmy się przecie - mruknął niepewnie grubas.- 
Jakże tak?
   - Z żywym się umawialiście, wójcie - rzekł towarzysz 
pryszczatego, olbrzym w skórzanym, rzeźnickim fartuchu. - A 
nynie on martwy, pewne to jak słońce na niebie. Z góry było 
wiadomo, że na zgubę idzie, jak i inni. Przecie on nawet bez 
zwierciadła polazł, z mieczem tylko. A bez zwierciadła 
bazyliszka nie zabić, każdy to wie.
   - Zaoszczędziliście grosza, wójcie - dodał pryszczaty. - 
Bo i płacić za bazyliszka nie ma komu. Idźcie tedy spokojnie 
do dom. A konia i dobytek czarownika my weźmiemy, żal dać 
przepadać dobru.
   - Ano - powiedział rzeźnik. - Sielna klacz, a i juki 
nieźle wypchane. Zajrzyjmy, co w środku.
   - Jakże tak? Coście?
   - Milczcie, wójcie, i nie mieszajcie się, bo guza 
złapiecie - ostrzegł pryszczaty.
   - Sielna klacz - powtórzył rzeźnik.
   - Zostaw tego konia w spokoju, kochasiu.
   Rzeźnik odwrócił się wolno w stronę obcego przybysza, 
który wyszedł zza załomu muru, zza pleców ludzi, 
zgromadzonych dookoła wejścia do lochu.
   Obcy miał kędzierzawe, gęste, kasztanowate włosy, 
brunatną tunikę na watowanym kaftanie, wysokie, jeździeckie 
buty. I żadnej broni.
   - Odejdź od konia - powtórzył, uśmiechając się zjadliwie. 
- Jakże to? Cudzy koń, cudze juki, cudza własność, a ty 
podnosisz na nie swoje kaprawe oczka, wyciągasz ku nim 
parszywą łapę? Godzi się tak?
   Pryszczaty, powoli wsuwając rękę za pazuchę kurty, 
spojrzał na rzeźnika. Rzeźnik kiwnął głową, skinął w stronę 
grupy, z której wyszło jeszcze dwu, krępych, krótko 
ostrzyżonych. Obaj mieli pałki, takie, jakimi w rzeźni 
głuszy się zwierzęta.
   - Ktoście to niby - spytał pryszczaty, nie wyjmując ręki 
zza pazuchy - żeby nam prawić, co się godzi, a co nie?
   - Nic ci do tego, kochasiu.
   - Broni nie nosicie.
   - Prawda - obcy uśmiechnął się jeszcze zjadliwiej. - Nie 
noszę.
   - To niedobrze - pryszczaty wyjął rękę zza pazuchy, razem 
z długim nożem. - To bardzo niedobrze, że nie nosicie.
   Rzeźnik też wyciągnął nóż, długi jak kordelas. Tamci dwaj 
postąpili do przodu, unosząc pałki.
   - Nie muszę nosić - rzekł obcy, nie ruszając się z 
miejsca. - Moja broń chodzi za mną.
   Zza ruin wyszły, stąpając miękkim, pewnym krokiem, dwie 
młode dziewczyny. Tłumek natychmiast rozstąpił się, cofnął, 
przerzedził.
   Obie dziewczyny uśmiechały się, błyskając zębami, mrużąc 
oczy, od kącików których biegły ku uszom szerokie, sine pasy 
tatuażu. Mięśnie grały na mocnych udach, widocznych spod 
rysich skór, otaczających biodra, na nagich, krągłych 
ramionach powyżej rękawic z kolczej siatki. Sponad barków, 
też osłoniętych kolczugą, sterczały rękojeści szabel.
   Pryszczaty wolno, wolniutko zgiął kolana, upuścił nóż na 
ziemię.
   Z dziury w rumowisku rozległ się grzechot kamieni, 
chrobot, po czym z ciemności wynurzyły się dłonie, wczepione 
w poszczerbiony skraj muru. Za dłońmi pojawiły się kolejno - 
głowa o białych, przyprószonych ceglanym miałem włosach, 
blada twarz, rękojeść miecza, wystająca znad ramienia. Tłum 
zaszemrał.
   Białowłosy, garbiąc się, wytaszczył z dziury dziwaczny 
kształt, cudaczne cielsko, utytłane w pyle przesiąkniętym 
krwią. Dzierżąc stwora za długi, jaszczurczy ogon, rzucił go 
bez słowa pod nogi grubego wójta. Wójt odskoczył, potknął 
się o zwalony fragment muru, patrząc na zakrzywiony, ptasi 
dziób, błoniaste skrzydła i sierpowate szpony na pokrytych 
łuskami łapach. Na wydęte podgardle, kiedyś karminowe, 
obecnie brudnorude. Na szkliste, wpadnięte oczy.
   - Oto bazyliszek - rzekł białowłosy, otrzepując spodnie z 
kurzu. - Zgodnie z umową. Moje dwieście lintarów, jeśli 
łaska. Uczciwych lintarów, mało oberżniętych. Sprawdzę, 
uprzedzam.
   Wójt drżącymi dłońmi wysupłał sakiewkę. Białowłosy 
rozejrzał się, na moment zatrzymał wzrok na pryszczatym, na 
leżącym koło jego stopy nożu. Popatrzył na mężczyznę w 
brunatnej tunice, na dziewczyny w rysich skórach.
   - Jak zwykle - powiedział, wyjmując trzos z rozdygotanych 
rąk wójta. - Nadstawiam dla was karku za marny pieniądz, a 
wy tymczasem dobieracie się do moich rzeczy. Nigdy się, 
zaraza z wami, nie zmienicie.
   - Nie ruszone - zamamrotał rzeźnik, cofając się. Tamci z 
pałkami już dawno wtopili się w tłum. - Nie ruszone wasze 
rzeczy, panie.
   - Wielcem rad - białowłosy uśmiechnął się. Na widok tego 
uśmiechu, kwitnącego na bladej twarzy jak pękająca rana, 
tłumek zaczął się szybko rozpraszać. - I dlatego, bratku, ty 
też nie będziesz ruszony. Odejdź w pokoju. Ale odejdź 
prędko.
   Pryszczaty, tyłem, też chciał się wycofać. Pryszcze na 
jego pobielałej nagle twarzy uwydatniły się brzydko.
   - Ej, poczekaj - rzekł do niego człowiek w brunatnej 
tunice. - Zapomniałeś o czymś.
   - O czym... panie?
   - Wyjąłeś na mnie nóż.
   Wyższa z dziewcząt zakolebała się nagle na szeroko 
rozstawionych nogach, zakręciła w biodrach. Szabla, wydobyta 
nie wiadomo kiedy, świsnęła ostro w powietrzu. Głowa 
pryszczatego wyleciała w górę, łukiem, wpadła do ziejącego 
lochu. Ciało runęło sztywno i ciężko, jak zrąbany pień, 
pomiędzy pokruszone cegły. Tłum wrzasnął jednym głosem. 
Druga z dziewczyn, z dłonią na rękojeści, zwinnie obróciła 
się, zabezpieczając tył. Niepotrzebnie. Tłum, potykając się 
i przewracając na rozwalinach, co sił w nogach zmykał ku 
miastu. Na czele, w imponujących podskokach, sadził wójt, 
zaledwie o kilka sążni wyprzedzając ogromnego rzeźnika.
   - Piękne uderzenie - skomentował zimno białowłosy, dłonią 
w czarnej rękawicy osłaniając oczy od słońca. - Piękne 
uderzenie zerrikańskiej szabli. Czoła chylę przed wprawą i 
urodą wolnych wojowniczek. Jestem Geralt z Rivii.
   - A ja - nieznajomy w brunatnej tunice wskazał na 
wyblakły herb na przodzie ubioru, przedstawiający trzy 
czarne ptaki, siedzące w równym rzędzie pośrodku jednolicie 
złotego pola. - Jestem Borch, zwany Trzy Kawki. A to moje 
dziewczęta, Tea i Vea. Tak je nazywam, bo na ich prawdziwych 
imionach można sobie język odgryźć. Obie, jak słusznie się 
domyśliłeś, są Zerrikankami.
   - Dzięki nim, zdaje mi się, mam jeszcze konia i dobytek. 
Dziękuję wam, wojowniczki. Dziękuję i wam, panie Borch.
   - Trzy Kawki. I daruj sobie pana. Czy coś cię zatrzymuje 
w tej mieścinie, Geralcie z Rivii?
   - Wręcz przeciwnie.
   - Doskonale. Mam propozycję - niedaleko stąd, na 
rozstajach, przy drodze do portu rzecznego, jest oberża. 
Nazywa się "Pod Zadumanym Smokiem". Tamtejsza kuchnia nie ma 
sobie równych w całej okolicy. Wybieram się tam właśnie z 
myślą o posiłku i noclegu. Byłoby mi miło, gdybyś zechciał 
dotrzymać mi towarzystwa.
   - Borch - białowłosy odwrócił się od konia, spojrzał w 
jasne oczy nieznajomego - nie chciałbym, żeby jakieś 
niejasności wkradły się pomiędzy nas. Jestem wiedźminem.
   - Domyśliłem się. A powiedziałeś to takim tonem, jakbyś 
mówił "Jestem trędowaty".
   - Są tacy - rzekł Geralt wolno - którzy przedkładają 
kompanię trędowatych nad towarzystwo wiedźmina.
   - Są i tacy - zaśmiał się Trzy Kawki - którzy 
przedkładają owce nad dziewczęta. Cóż, tylko im współczuć, 
jednym i drugim. Ponawiam propozycję.
   Geralt zdjął rękawicę, uścisnął wyciągniętą ku sobie 
dłoń.
   - Przyjmuję, ciesząc się z zawartej znajomości.
   - W drogę zatem, bom zgłodniał.

II  Oberżysta przetarł ścierką chropowate deski stołu, 
ukłonił się i uśmiechnął. Nie miał dwóch przednich zębów.
   - Taak... - Trzy Kawki popatrzył przez chwilę na okopcony 
sufit i baraszkujące pod nim pająki. - Najpierw... Najpierw 
piwo. Żeby dwa razy nie chodzić, cały antałek. A do piwa... 
Co możesz zaproponować do piwa, kochasiu?
   - Ser? - zaryzykował oberżysta.
   - Nie - skrzywił się Borch. - Ser będzie na deser. Do 
piwa chcemy czegoś kwaśnego i ostrego.
   - Służę - oberżysta uśmiechnął się jeszcze szerzej. Dwa 
przednie zęby nie były jedynymi, których nie miał. - 
Węgorzyki z czosnkiem w oliwie i w occie, albo marynowane 
strączki zielonej papryki...
   - W porządku. I to, i to. A potem zupa, taka, jaką 
kiedyś tu jadłem, pływały w niej różne muszle, rybki i inne 
smakowite śmieci.
   - Zupa flisacka?
   - Właśnie. A potem pieczeń z jagnięcia z cebulą. A potem 
kopę raków. Kopru wrzuć do garnka, ile wlezie. A potem owczy 
ser i sałata. A potem się zobaczy.
   - Służę. Dla wszystkich, cztery razy, znaczy?
   Wyższa Zerrikanka przecząco pokręciła głową, poklepała 
się znacząco w okolice talii, opiętej obcisłą, lnianą 
koszulą.
   - Zapomniałem. - Trzy Kawki mrugnął do Geralta. - 
Dziewczęta dbają o linię. Panie gospodarzu, baranina tylko 
dla nas dwóch. Piwo dawaj zaraz, razem z tymi węgorzykami. Z 
resztą chwilę zaczekaj, żeby nie stygło. Nie przyszliśmy tu 
żreć, ale obyczajnie spędzać czas na rozmowach.
   - Pojmuję - oberżysta skłonił się jeszcze raz.
   - Roztropność, ważna rzecz w twoim fachu. Daj no rękę, 
kochasiu.
   Brzęknęły złote monety. Karczmarz rozdziawił gębę do 
granic możliwości.
   - To nie jest zadatek - zakomunikował Trzy Kawki. - To 
jest ekstra. A teraz pędź do kuchni, dobry człowieku.
   W alkierzu było ciepło. Geralt rozpiął pas, ściągnął 
kaftan i zawinął rękawy koszuli.
   - Widzę - powiedział - że nie prześladuje cię brak 
gotówki. Żyjesz z przywilejów stanu rycerskiego?
   - Częściowo - uśmiechnął się Trzy Kawki, nie wchodząc w 
szczegóły.
   Szybko uporali się z węgorzykami i ćwiartką antałka. Obie 
Zerrikanki też nie żałowały sobie piwa, obie wnet poweselały 
wyraźnie. Szeptały coś do siebie. Vea, ta wyższa, wybuchnęła 
nagle gardłowym śmiechem.
   - Dziewczęta mówią Wspólnym? - spytał cicho Geralt, 
zezując na nie kątem oka.
   - Słabo. I nie są gadatliwe. Co się chwali. Jak 
znajdujesz tę zupę, Geralt?
   - Mhm.
   - Napijmy się.
   - Mhm.
   - Geralt - Trzy Kawki odłożył łyżkę i czknął 
dystyngowanie - wróćmy na chwilę do naszej rozmowy z drogi. 
Zrozumiałem, że ty, wiedźmin, wędrujesz z końca świata na 
drugi jego koniec, a po drodze, jak się trafi jakiś potwór, 
zabijasz go. I z tego masz grosz. Na tym polega wiedźmiński 
fach?
   - Mniej więcej.
   - A zdarza się, że specjalnie cię gdzieś wzywają? Na, 
powiedzmy, specjalne zamówienie. Wtedy co, jedziesz i 
wykonujesz?
   - To zależy, kto wzywa i po co.
   - I za ile?
   - Też. - Wiedźmin wzruszył ramionami. - Wszystko drożeje, 
a żyć trzeba, jak mawiała jedna moja znajoma czarodziejka.
   - Dość wybiórcze podejście, bardzo praktyczne, 
powiedziałbym. A przecież u podstaw leży jakaś idea, Geralt. 
Konflikt sił Porządku z siłami Chaosu, jak mawiał pewien mój 
znajomy czarodziej. Wyobrażałem sobie, że wypełniasz misję, 
bronisz ludzi przed Złem, zawsze i wszędzie. Bez 
różnicowania. Stoisz po wyraźnie określonej stronie 
palisady.
   - Siły Porządku, siły Chaosu. Strasznie szumne słowa, 
Borch. Koniecznie chcesz mnie ustawić po którejś stronie 
palisady w konflikcie, który, jak się powszechnie uważa, 
jest wieczny, zaczął się grubo przed nami i będzie trwał, 
gdy nas już dawno nie będzie. Po czyjej stronie stoi kowal, 
który podkuwa konie? Nasz oberżysta, który właśnie pędzi tu 
z saganem baraniny? Co, według ciebie, określa granicę 
między Chaosem a Porządkiem?
   - Rzecz bardzo prosta. - Trzy Kawki spojrzał mu prosto w 
oczy. - To, co reprezentuje Chaos, jest zagrożeniem, jest 
stroną agresywną. Porządek zaś, to strona zagrożona, 
potrzebująca obrony. Potrzebująca obrońcy. A, napijmy się. I 
bierzmy się za jagniątko.
   - Słusznie.
   Dbające o linię Zerrikanki miały przerwę w jedzeniu, 
którą wypełniły piciem w przyśpieszonym tempie. Vea, 
schylona nad ramieniem towarzyszki, coś znowu szeptała, 
muskając warkoczem blat stołu. Tea, ta niższa, zaśmiała się 
głośno, wesoło mrużąc wytatuowane powieki.
   - Tak - rzekł Borch, ogryzając kość. - Kontynuujmy 
rozmowę, jeśli pozwolisz. Zrozumiałem, że nie przepadasz za 
ustawianiem cię po stronie żadnej z Sił. Wykonujesz swój 
zawód.
   - Wykonuję.
   - Ale przed konfliktem Chaosu i Porządku nie uciekniesz. 
Choć użyłeś tego porównania, nie jesteś kowalem. Widziałem, 
jak pracujesz. Wchodzisz do piwnicy w ruinach i wynosisz 
stamtąd usieczonego bazyliszka. Jest, kochasiu, różnica 
pomiędzy podkuwaniem koni a zabijaniem bazyliszków. 
Powiedziałeś, że jeśli zapłata jest godziwa, popędzisz na 
koniec świata i ukatrupisz stwora, którego ci wskażą. Dajmy 
na to, srogi smok pustoszy...
   - Zły przykład - przerwał Geralt. - Widzisz, od razu 
kiełbasi ci się z tym Chaosem i z tym Porządkiem. Bo smoków, 
które bez wątpienia reprezentują Chaos, nie zabijam.
   - Jakże to? - Trzy Kawki oblizał palce. - A to dopiero! 
Przecież wśród wszystkich potworów smok jest chyba 
najwredniejszy, najokrutniejszy i najbardziej zajadły. 
Najbardziej wstrętny gad. Napada na ludzi, ogniem zieje i 
porywa te, no, dziewice. Mało to opowieści się słyszało? Nie 
może to być, żebyś ty, wiedźmin, nie miał paru smoków na 
rozkładzie.
   - Nie poluję na smoki - rzekł Geralt sucho. - Na 
widłogony, owszem. Na oszluzgi. Na latawce. Ale nie na smoki 
właściwe, zielone, czarne i czerwone. Przyjmij to do 
wiadomości, po prostu.
   - Zaskoczyłeś mnie - powiedział Trzy Kawki. - No, dobra, 
przyjąłem do wiadomości. Dość zresztą na razie o smokach, 
widzę na horyzoncie coś czerwonego, niechybnie są to nasze 
raki. Napijmy się!
   Z chrzęstem łamali zębami czerwone skorupki, wysysali 
białe mięso. Słona woda, szczypiąc dotkliwie, ściekała im aż 
na przeguby rąk. Borch nalewał piwo, skrobiąc już czerpakiem 
po dnie antałka. Zerrikanki poweselały jeszcze bardziej, 
obie rozglądały się po karczmie, uśmiechając się 
złowieszczo, wiedźmin był pewien, że szukają okazji do 
awantury. Trzy Kawki też musiał to zauważyć, bo nagle 
pogroził im trzymanym za ogon rakiem. Dziewczyny 
zachichotały, a Tea, złożywszy usta jak do pocałunku, 
puściła oczko - przy jej wytatuowanej twarzy sprawiło to 
makabryczne wrażenie.
   - Dzikie są, jak żbiki - mruknął Trzy Kawki do Geralta. - 
Trzeba na nie uważać. U nich, kochasiu, szast-prast i nie 
wiadomo kiedy dookoła na podłodze pełno flaków. Ale warte są 
każdych pieniędzy. Żebyś ty wiedział, co one potrafią...
   - Wiem. - Geralt kiwnął głową. - Trudno o lepszą eskortę. 
Zerrikanki to urodzone wojowniczki, od dziecka szkolone do 
walki.
   - Nie o to mi idzie. - Borch wypluł na stół raczą łapę. - 
Miałem na myśli to, jakie są w łóżku.
   Geral niespokojnie rzucił okiem na dziewczyny. Obie się 
uśmiechały. Vea błyskawicznym, prawie niezauważalnym ruchem 
sięgnęła do półmiska. Patrząc na wiedźmina zmrużonymi 
oczami, z trzaskiem rozgryzła skorupkę. Jej usta lśniły od 
słonej wody.
   Trzy Kawki beknął donośnie.
   - A zatem, Geralt - rzekł - nie polujesz na smoki, zielone 
i na inne kolorowe. Przyjąłem do wiadomości. A dlaczego, 
jeśli wolno spytać, tylko na te trzy kolory?
   - Cztery, jeśli chodzi o ścisłość.
   - Mówiłeś o trzech.
   - Ciekawią cię smoki, Borch. Jakiś specjalny powód?
   - Nie. Wyłącznie ciekawość.
   - Aha. A z tymi kolorami, to tak się przyjęło określać 
smoki właściwe. Chociaż nie jest to określenie precyzyjne. 
Smoki zielone, te najpopularniejsze, są raczej szarawe, jak 
zwykłe oszluzgi. Czerwone faktycznie są czerwonawe lub 
ceglaste. Wielkie smoki o kolorze ciemnobrunatnym przyjęło 
się nazywać czarnymi. Najrzadsze są smoki białe, nigdy 
takiego nie widziałem. Trzymają się na dalekiej Północy. 
Jakoby.
   - Ciekawe. A wiesz, o jakich smokach ja jeszcze 
słyszałem?
   - Wiem. - Geralt łyknął piwa.- O tych samych, o których i 
ja słyszałem. O złotych. Nie ma takich.
   - Na jakiej podstawie tak twierdzisz? Bo nigdy nie 
widziałeś? Białego podobno też nigdy nie widziałeś.
   - Nie w tym rzecz. Za morzami, w Ofirze i Zangwebarze, są 
białe konie w czarne paski. Też ich nigdy nie widziałem, 
ale wiem, że istnieją. A złoty smok to stworzenie mityczne. 
Legendarne. Jak feniks, dajmy na to. Feniksów i złotych 
smoków nie ma.
   Vea, wsparta na łokciach, patrzyła na niego ciekawie.
   - Pewnie wiesz, co mówisz, jesteś wiedźminem. - Borch 
naczerpał piwa z antałka. - A jednak myślę, że każdy mit, 
każda legenda musi mieć jakieś korzenie. U tych korzeni coś 
leży.
   - Leży - potwierdził Geralt. - Najczęściej marzenie, 
pragnienie, tęsknota. Wiara, że nie ma granic możliwości. A 
czasami przypadek.
   - Właśnie, przypadek. Może kiedyś był złoty smok, 
jednorazowa, niepowtarzalna mutacja?
   - Jeśli tak było, to spotkał go los wszystkich mutantów. 
- Wiedźmin odwrócił głowę. - Zbyt się różnił, żeby przetrwać.
   - Ha - rzekł Trzy Kawki - zaprzeczasz teraz prawom 
natury, Geralt. Mój znajomy czarodziej zwykł był mawiać, że 
w naturze każda istota ma swoją kontynuację i przetrwa, 
takim czy innym sposobem. Koniec jednego to początek 
drugiego, nie ma granic możliwości, przynajmniej natura nie 
zna takich.
   - Wielkim optymistą był twój znajomy czarodziej. Jednego 
tylko nie wziął pod uwagę - błędu, popełnionego przez 
naturę. Lub przez tych, którzy z nią igrali. Złoty smok, i 
inne podobne mu mutanty, o ile istniały, przetrwać nie mogły. 
Na przeszkodzie stanęła bowiem bardzo naturalna granica 
możliwości.
   - Jakaż to granica?
   - Mutanty - mięśnie na szczękach Geralta drgnęły silnie - 
mutanty są sterylne, Borch. Tylko w legendach może przetrwać 
to, co w naturze przetrwać nie może. Tylko legenda i mit nie 
zna granic możliwości.
   Trzy Kawki milczał. Geralt spojrzał na dziewczęta, na ich 
nagle spoważniałe twarze. Vea niespodziewanie pochyliła się 
w jego stronę, objęła za szyję twardym, umięśnionym
ramieniem. Poczuł na policzku jej usta, mokre od piwa.
   - Lubią cię - powiedział wolno Trzy Kawki. - Niech mnie 
poskręca, one cię lubią.
   - Co w tym dziwnego? - Wiedźmin uśmiechnął się smutno.
   - Nic. Ale to trzeba oblać. Gospodarzu! Drugi antałek!
   - Nie szalej. Najwyżej dzban.
   - Dwa dzbany! - ryknął Trzy Kawki. - Tea, muszę na chwilę 
wyjść.
   Zerrikanka wstała, podniosła szablę z ławy, powiodła po 
sali tęsknym spojrzeniem. Chociaż poprzednio kilka par oczu, 
jak zauważył wiedźmin, rozbłyskiwało nieładnie na widok 
pękatej sakiewki, nikt jakoś nie kwapił się wyjść za 
Borchem, zataczającym się lekko w stronę wyjścia na 
podwórze. Tea wzruszyła ramionami, ruszając za pracodawcą.
   - Jak masz naprawdę na imię? - spytał Geralt tę, która 
pozostała przy stole. Vea błysnęła białymi zębami. Koszulę 
miała mocno rozsznurowaną, prawie do granic możliwości. 
Wiedźmin nie wątpił, że to kolejna zaczepka wobec sali.
   - Alveaenerle.
   - Ładnie. - Wiedźmin był pewien, że Zerrikanka zrobi
buzię w ciup i mrugnie do niego. Nie pomylił się.
   - Vea?
   - Hm?
   - Dlaczego jeździcie z Borchem? Wy, wolne wojowniczki? 
Możesz odpowiedzieć?
   - Hm.
   - Hm - co?
   - On jest... - Zerrikanka, marszcząc czoło, szukała słów. 
- On jest... Naj... piękniejszy.
   Wiedźmin pokiwał głową. Kryteria, na podstawie których 
kobiety oceniały atrakcyjność mężczyzn, nie po raz pierwszy 
stanowiły dla niego zagadkę.
   Trzy Kawki wwalił się do alkierza, dopinając spodnie, 
głośno wydawał polecenia oberżyście. Trzymająca się dwa 
kroki za nim Tea, udając znudzoną, rozglądała się po 
karczmie, a kupcy i flisacy starannie unikali jej wzroku. 
Vea wysysała kolejnego raka, co i rusz rzucając wiedźminowi 
wymowne spojrzenia.
   - Zamówiłem jeszcze po węgorzu, pieczonym tym razem. - 
Trzy Kawki siadł ciężko, brzękając niedopiętym pasem. - 
Namęczyłem się przy tych rakach i zgłodniałem jakby. I 
załatwiłem ci tu nocleg, Geralt. Nie ma sensu, żebyś włóczył 
się po nocy. Jeszcze się zabawimy. Wasze zdrowie, 
dziewczyny!
   - Vesskheal - powiedziała Vea, salutując mu kubkiem. Tea 
mrugnęła i przeciągnęła się, przy czym atrakcyjny biust, 
wbrew oczekiwaniom Geralta, nie rozsadził przodu jej 
koszuli.
   - Zabawimy się. - Trzy Kawki przechylił się przez stół i 
klepnął Teę w tyłek. - Zabawimy się, wiedźminie. Hej, 
gospodarzu! Sam tu!
   Oberżysta podbiegł żywo, wycierając ręce w fartuch.
   - Balia znajdzie się u ciebie? Taka do prania, solidna i 
duża?
   - Jak duża, panie?
   - Na cztery osoby.
   - Na... cztery... - Karczmarz otworzył usta.
   - Na cztery - potwierdził Trzy Kawki, dobywając z 
kieszeni wypchany trzos.
   - Znajdzie się - oberżysta oblizał wargi.
   - Świetnie - zaśmiał się Borch. - Każ ją zanieść na górę, 
do mojej izby, i napełnić gorącą wodą. Duchem, kochasiu. I 
piwa też każ tam zanieść, ze trzy dzbanki.
   Zerrikanki zachichotały i równocześnie mrugnęły.
   - Którą wolisz? - spytał Trzy Kawki. - Hę? Geralt?
   Wiedźmin podrapał się w potylicę.
   - Wiem, że trudno wybrać - powiedział Trzy Kawki ze 
zrozumieniem. - Sam czasami mam kłopoty. Dobra, zastanowimy 
się w balii. Hej, dziewczęta! Pomóżcie mi wejść na schody!

III  Na moście była zapora. Drogę zagradzała długa, solidna 
belka, osadzona na drewnianych kozłach. Przed nią i za nią 
stali halabardnicy w skórzanych, nabijanych guzami kurtach i 
kolczych kapturach. Nad zaporą ospale powiewała purpurowa 
chorągiew ze znakiem srebrnego gryfa.
   - Co za czort? - zdziwił się Trzy Kawki, stępa 
podjeżdżając bliżej. - Nie ma przejazdu?
   - Glejt jest? - spytał najbliższy halabardnik, nie 
wyjmując z ust patyka, który żuł, nie wiadomo, z głodu czy 
dla zabicia czasu.
   - Jaki glejt? Co to, mór? A może wojna? Z czyjego rozkazu 
drogę blokujecie?
   - Króla Niedamira, pana na Caingorn. - Strażnik przesunął 
patyk w przeciwległy kącik ust i wskazał na chorągiew. - Bez 
glejtu w góry nie lza.
   - Idiotyzm jakiś - odrzekł Geralt zmęczonym głosem. - To 
przecież nie Caingorn, ale Hołopolska Dziedzina. To 
Hołopole, nie Caingorn, ściąga myto z mostów na Braa. Co ma 
do tego Niedamir?
   - Nie mnie pytajcie. - Strażnik wypluł patyk. - Nie moja 
rzecz. Mnie aby glejty sprawdzać. Chcecie, gadajcie z naszym 
dziesiętnikiem.
   - A gdzie on?
   - Tam, za mytnika sadybą, na słonku się grzeje - rzekł 
halabardnik, patrząc nie na Geralta, ale na gołe uda 
Zerrikanek, leniwie przeciągających się na kulbakach.
   Za domkiem mytnika, na kupie wyschniętych bierwion, 
siedział strażnik, tylcem halabardy rysując na piasku 
niewiastę, a raczej jej fragment, widziany z nietuzinkowej 
perspektywy. Obok niego, trącając delikatnie struny lutni, 
półleżał szczupły mężczyzna w nasuniętym na oczy fantazyjnym 
kapelusiku w kolorze śliwki, ozdobionym srebrną klamrą i 
długim, nerwowym czaplim piórem.
   Geralt znał ten kapelusik i to pióro, słynne od Buiny po 
Jarugę, znany po dworach, kasztelach, zajazdach, oberżach i 
zamtuzach. Zwłaszcza zamtuzach.
   - Jaskier!
   - Wiedźmin Geralt! - Spod odsuniętego kapelusika 
spojrzały wesołe, modre oczy. - A to dopiero! I ty tutaj? 
Glejtu przypadkiem nie masz?
   - Co wy wszyscy z tym glejtem? - Wiedźmin zeskoczył z 
siodła. - Co tu się dzieje, Jaskier? Chcieliśmy się 
przedostać na drugi brzego Braa, ja i ten rycerz, Borch Trzy 
Kawki, i nasza eskorta. I nie możemy, jak się okazuje.
   - Ja też nie mogę - Jaskier wstał, zdjął kapelusik, 
ukłonił się Zerrikankom z przesadną dwornością. - Mnie też 
nie chcą przepuścić na drugi brzeg. Mnie, Jaskra, 
najsłynniejszego minstrela i poetę w promieniu tysiąca mil, 
nie przepuszcza ten tu dziesiętnik, chociaż też artysta, jak 
widzicie.
   - Nikogo bez glejtu nie przepuszczę - rzekł dziesiętnik 
ponuro, po czym uzupełnił swój rysunek o finalny detal, 
dziobiąc końcem drzewca w piasek.
   - No i obejdzie się - powiedział wiedźmin. - Pojedziemy 
lewym brzegiem. Do Hengfors tędy droga dłuższa, ale jak mus, 
to mus.
   - Do Hengfors? - zdziwił się bard. - To ty, Geralt, nie 
za Niedamirem jedziesz? Nie za smokiem?
   - Za jakim smokiem? - zainteresował się Trzy Kawki.
   - Nie wiecie? Naprawdę nie wiecie? No, to muszę wam o 
wszystkim opowiedzieć, panowie. Ja i tak tu czekam, może 
będzie jechał ktoś z glejtem, kto mnie zna i pozwoli się 
przyłączyć. Siadajcie.
   - Zaraz - rzekł Trzy Kawki. - Słońce prawie na trzy 
ćwierci do zenitu, a mnie suszy jak cholera. Nie będziemy 
gadać o suchym pysku. Tea, Vea, zawróćcie rysią do 
miasteczka i kupcie antałek.
   - Podobacie mi się, panie...
   - Borch, zwany Trzy Kawki.
   - Jaskier, zwany Niezrównanym. Przez niektóre dziewczęta.
   - Opowiadaj, Jaskier - zniecierpliwił się wiedźmin. - Nie 
będziemy tu sterczeć do wieczora.
   Bard objął palcami gryf lutni, ostro uderzył po strunach.
   - Jak wolicie, mową wiązaną, czy normalnie?
   - Normalnie.
   - Proszę bardzo. - Jaskier nie odłożył lutni. - 
Posłuchajcie zatem, szlachetni panowie, co wydarzyło się 
tydzień temu nie opodal miasta wolnego, zwanego Hołopolem. 
Otóż, świtem bladym, ledwie co słonko wschodzące zaróżowiło 
wiszące nad łąkami całuny mgieł...
   - Miało być normalnie - przypomniał Geralt.
   - A nie jest? No, dobrze, dobrze. Rozumiem. Krótko, bez 
metafor. Na pastwiska pod Hołopolem przyleciał smok.
   - Eeee - rzekł wiedźmin. - Coś mi się to nie widzi 
prawdopodobnym. Od lat nikt nie widział smoka w tych 
okolicach. Nie był to aby zwykły oszluzg? Zdarzają się 
oszluzgi prawie tak duże...
   - Nie obrażaj mnie, wiedźminie. Wiem, co mówię. 
Widziałem go. Trzeba trafu, że akuratnie byłem w Hołopolu na 
jarmarku i widziałem wszystko na własne oczy. Ballada jest 
już gotowa, ale nie chcieliście...
   - Opowiadaj. Duży był?
   - Ze trzy końskie długości. W kłębie nie wyższy niż koń, 
ale dużo grubszy. Szary, jak piach.
   - Znaczy się, zielony.
   - Tak. Przyleciał niespodziewanie, wpadł prosto w stado 
owiec, rozgonił pasterzy, utłukł z tuzin zwierząt, cztery 
zeżarł i odleciał.
   - Odleciał... - Geralt pokiwał głową. - I koniec?
   - Nie. Bo następnego ranka przyleciał znowu, tym razem 
bliżej miasteczka. Spikował na gromadę bab, piorących 
bieliznę na brzegu Braa. Ale wiały, człowieku! W życiu się 
tak nie uśmiałem. Smok zaś zatoczył ze dwa koła nad 
Hołopolem i poleciał na pastwiska, tam znowu wziął się za 
owce. Wtedy dopiero zaczął się rozgardiasz i zamęt, bo 
poprzednio mało kto wierzył pastuchom. Burmistrz 
zmobilizował milicję miejską i cechy, ale zanim się 
sformowali, plebs wziął sprawę w swoje ręce i załatwił ją.
   - Jak?
   - Ciekawym, ludowym sposobem. Lokalny mistrz szewski, 
niejaki Kozojed, wymyślił sposób na gadzinę. Zabili owcę, 
napchali ją gęsto ciemierem, wilczymi jagodami, blekotem, 
siarką i szewską smołą. Dla pewności, miejscowy aptekarz 
wlał do środka dwie kwarty swojej mikstury na czyraki, a 
kapłan ze świątyni Kreve odprawił modły nad ścierwem. Potem 
ustawili spreparowaną owieczkę pośrodku stada, podparłszy 
kołkiem. Nikt, po prawdzie nie wierzył, że smoczysko da się 
skusić tym śmierdzącym na milę gównem, ale rzeczywistość 
przeszła nasze oczekiwania. Lekceważąc żywe i beczące 
owieczki, gad połknął przynętę razem z kołkiem.
   - I co? Gadajże, Jaskier.
   - A co ja robię innego? Przecież gadam. Słuchajcie, co 
było dalej. Nie minął czas, jaki wprawnemu mężczyźnie 
zajmuje rozsznurowanie damskiego gorsetu, gdy smok nagle 
zaczął ryczeć i puszczać dym, przodem i tyłem. Fikał kozły, 
próbował wzlatywać, potem oklapł i znieruchomiał. Dwójka 
ochotników wyruszyła, aby sprawdzić, czy struty gad dycha 
jeszcze. Byli nimi miejscowy grabarz i miejscowy półgłówek, 
spłodzony przez upośledzoną córkę drwala i pododdział 
najemnych pikinierów, który przeciągnął przez Hołopole 
jeszcze za czasów rokoszu wojewody Nurzyboba.
   - Ależ ty łżesz, Jaskier.
   - Nie łżę, tylko ubarwiam, a to jest różnica.
   - Niewielka. Opowiadaj, szkoda czasu.
   - A więc, jak mówiłem, grabarz i mężny idiota wyruszyli w 
charakterze szperaczy. Usypaliśmy im potem mały, ale 
cieszący oko kurhanik.
   - Aha - powiedział Borch. - Znaczy się, smok jeszcze żył.
   - A jak - rzekł wesoło Jaskier. - Żył. Ale był tak słaby, 
że nie zeżarł ani grabarza, ani matołka, tyle że zlizał 
krew. A potem, ku ogólnemu zmartwieniu, odleciał, 
wystartowawszy w niemałym trudzie. Co półtorasta łokci spadał z 
łoskotem, zrywał się znowu. Chwilami szedł, powłócząc 
tylnymi nogami. Co śmielsi poszli za nim, utrzymując kontakt 
wzrokowy. I wiecie, co?
   - Mów, Jaskier.
   - Smok zapadł w wąwozy w Pustulskich Górach, w okolicach 
źródeł Braa i skrył się w tamtejszych jaskiniach.
   - Teraz wszystko jest jasne - powiedział Geralt. - Smok 
prawdopodobnie był w tych jaskiniach od stuleci, pogrążony w 
letargu. Słyszałem o takich wypadkach. I tam też musi być 
jego skarbiec. Teraz wiem, czemu blokują most. Ktoś chce na 
tym skarbcu położyć łapę. A ten ktoś, to Niedamir z 
Caingorn.
   - Dokładnie - potwierdził trubadur. - Całe Hołopole aż 
gotuje się zresztą z tego powodu, bo uważa się tam, że smok 
i skarbiec należą do nich. Ale wahają się zadrzeć z 
Niedamirem. Niedamir to szczeniak, który jeszcze się nie 
zaczął golić, ale już zdążył udowodnić, że nie opłaca się z 
nim zadzierać. A na tym smoku zależy mu, jak diabli, dlatego 
tak prędko zareagował.
   - Zależy mu na skarbcu, chciałeś powiedzieć.
   - Właśnie, że bardziej na smoku niż na skarbcu. Bo 
widzicie, Niedamir ostrzy sobie zęby na sąsiednie księstwo 
Malleore. Tam, po nagłym a dziwnym zgonie księcia została 
księżniczka, w wieku, że się tak wyrażę, łożnicowym. 
Wielmoże z Malleore niechętnie patrzą na Niedamira i innych 
konkurentów, bo wiedzą, że nowy władca ostro ściągnie im 
wędzidło, nie to, co smarkata księżniczka. Odgrzebali więc 
gdzieś starą i zakurzoną przepowiednię, mówiącą, że mitra i 
ręka dziewuszki należą się temu, kto pokona smoka. Ponieważ 
smoka nikt nie widział tutaj od wieków, myśleli, że mają 
spokój. Niedamir oczywiście obśmiał się z legendy, wziąłby 
Malleore zbrojną ręką i tyle, ale gdy gruchnęła wieść o 
hołopolskim smoku zorientował się, że może pobić malleorską 
szlachtę ich własną bronią. Gdyby zjawił się tam, niosąc 
smoczy łeb, lub powitałby go jak monarchę zesłanego przez 
bogów, a wielmoże nie śmieliby nawet pisnąć. Dziwicie się 
więc, że pognał za smokiem, jak kot z pęcherzem? Zwłaszcza 
za takim, co ledwo nogami powłóczy? To dla niego czysta 
gratka, uśmiech losu, psiakrew.
   - A drogi zagrodził przed konkurencją.
   - No chyba. I przed Hołopolanami. Z tym, że po całej 
okolicy rozesłał konnych z glejtami. Dla tych, którzy mają 
tego smoka zabić, bo Niedamir nie pali się, żeby osobiście 
wejść do jaskini z mieczem. Ściągnięto migiem co 
sławniejszych smokobójców. Większość chyba znasz, Geralt.
   - Możliwe. Kto przyjechał?
   - Eyck z Denesle, to raz.
   - Niech to... - Wiedźmin zagwizdał cichutko. - Bogobojny 
i cnotliwy Eyck, rycerz bez skazy i zmazy, we własnej 
osobie.
   - Znasz go, Geralt? - spytał Borch. - Rzeczywiście taki 
pies na smoki?
   - Nie tylko na smoki. Eyck radzi sobie z każdym potworem. 
Zabijał nawet mantikory i gryfy. Kilka smoków też załatwił, 
słyszałem o tym. Jest dobry. Ale psuje mi interesy, łobuz, 
bo nie bierze pieniędzy. Kto jeszcze, Jaskier?
   - Rębacze z Crinfrid.
   - No, to już po smoku. Nawet, jeśli ozdrowiał. Ta trójka 
to zgrana banda, walczą niezbyt czysto, ale skutecznie. 
Wybili wszystkie oszluzgi i widłogony w Redanii, a przy 
okazji padły trzy smoki czerwone i jeden czarny, a to już 
jest coś. To wszyscy?
   - Nie. Dołączyła jeszcze szóstka krasnoludów pod komendą 
Yarpena Zigrina.
   - Nie znam go.
   - Ale o smoku Ocviście z Kwarcowej Góry słyszałeś?
   - Słyszałem. I widziałem kamienie, pochodzące z jego 
skarbca. Były tam szafiry o niespotykanej barwie i diamenty, 
wielkie jak czereśnie.
   - No, to wiedz, że właśnie Yarpen Zigrin i jego 
krasnoludy załatwiły Ocvista. Była o tym ułożona ballada, 
ale nędzna, bo nie moja. Jeśli nie słyszałeś, nie straciłeś.
   - To wszyscy?
   - Tak. Nie licząc ciebie. Twierdziłeś, że nie wiesz o 
smoku, kto wie, może to i prawda. Ale teraz już wiesz. I co?
   - I nic. Nie interesuje mnie ten smok.
   - Ha! Chytrze, Geralt. Bo i tak nie masz glejtu.
   - Nie interesuje mnie ten smok, powtarzam. A co z tobą, 
Jaskier? Co ciebie tak ciągnie w tamtą stronę?
   - Normalnie. - Trubadur wzruszył ramionami. - Trzeba być 
blisko wydarzeń i atrakcji. O walce z tym smokiem będzie 
głośno. Pewnie, mógłbym ułożyć balladę na podstawie 
opowieści, ale inaczej będzie brzmiała śpiewana przez kogoś, 
kto widział bój na własne oczy.
   - Bój? - zaśmiał się Trzy Kawki. - Chyba coś w rodzaju 
świniobicia, albo szlachtowania ścierwa. Słucham i z podziwu 
wyjść nie mogę. Sławni wojownicy, którzy pędzą tu, co koń 
wyskoczy, żeby dorżnąć półzdechłego smoka, otrutego przez 
jakiegoś chama. Śmiać się chce, i rzygać.
   - Mylisz się - rzekł Geralt. - Jeżeli smok nie padł od 
trucizny na miejscu, to jego organizm zapewne już ją 
zwalczył i smok jest w pełni sił. Nie ma to zresztą 
większego znaczenia. Rębacze z Crinfrid i tak go zabiją, ale 
bez boju, jeśli chcesz wiedzieć, nie obędzie się.
   - Stawiasz więc na Rębaczy, Geralt?
   - Jasne.
   - Akurat - odezwał się milczący do tej chwili strażnik-
artysta. - Smoczysko to stwór magiczny i nie ubić go 
inaczej, jak czarami. Jeżeli ktoś da mu rady, to ta 
czarownica, która przejechała tędy wczoraj.
   - Kto? - Geralt przechylił głowę.
   - Czarodziejka - powtórzył strażnik. - Przecie mówię.
   - Imię podała?
   - Podała, alem zapomniał. Miała glejt. Młoda była, 
urodziwa, na swój sposób, ale te oczy... Wiecie sami, panie. 
Zimno się człeku robi, gdy taka spojrzy.
   - Wiesz coś o tym, Jaskier? Kto to może być?
   - Nie - skrzywił się bard. - Młoda, urodziwa i te oczy. 
Też mi wskazówka. Wszystkie takie są. Żadna, którą znam, a 
znam wiele, nie wygląda na więcej niż dwadzieścia pięć, 
trzydzieści, a niektóre, słyszałem, pamiętają czasy, gdy bór 
szumiał tam, gdzie dzisiaj stoi Novigrad. W końcu, od czego 
są eliksiry z mandragory? A oczy sobie również mandragorą 
zakraplają, żeby błyszczały. Jak to baby.
   - Ruda nie była? - spytał wiedźmin.
   - Nie, panie - rzekł dziesiętnik. - Czarniutka.
   - A koń, jakiej maści? Kasztan z białą gwiazdką?
   - Nie. Kary, jak ona. Ano, panowie, mówię wam, ona smoka 
ubije. Smok, to robota dla czarodzieja. Ludzka moc przeciw 
niemu nie podoła.
   - Ciekawe, co by na to powiedział szewc Kozojed - zaśmiał 
się Jaskier. - Gdyby miał pod ręką coś mocniejszego niż 
ciemier i wilcza jagoda, smocza skóra suszyłaby się dziś na 
hołopolskim ostrokole, ballada byłaby gotowa, a ja nie 
płowiałbym tu na słońcu...
   - Jak to się stało, że Niedamir nie wziął cię ze sobą? - 
spytał Geralt, koso spoglądając na poetę. - Przecież byłeś w 
Hołopolu, gdy wyruszał. Czyżby król nie lubił artystów? Co 
sprawiło, że tu płowiejesz, zamiast przygrywać u 
królewskiego strzemienia?
   - Sprawiła to pewna młoda wdowa - rzekł ponuro Jaskier. - 
Cholera by to wzięła. Zabradziażyłem, a na drugi dzień 
Niedamir i reszta byli już za rzeką. Wzięli z sobą nawet 
tego Kozojeda i zwiadowców z hołopolskiej milicji, tylko o 
mnie zapomnieli. Tłumaczę to dziesiętnikowi, a on swoje...
   - Jest glejt, puszczam - rzekł beznamiętnie halabardnik, 
odlewając się na ścianę domku mytnika. - Nie ma glejtu, nie 
puszczam. Rozkaz taki...
   - O - przerwał mu Trzy Kawki. - Dziewczęta wracają, z 
piwem.
   - I nie same - dodał Jaskier, wstając. - Patrzcie, jaki 
koń. Jak smok.
   Od strony brzozowego lasku nadjeżdżały cwałem Zerrikanki, 
flankując jeźdźca, siedzącego na wielkim, bojowym, 
niespokojnym ogierze. Wiedźmin wstał również.
   Jeździec nosił fioletowy, aksamitny kaftan ze srebrnym 
szamerunkiem i krótki płaszcz, obszyty sobolowym futrem. 
Wyprostowany w siodle, patrzył na nich dumnie. Geralt znał 
takie spojrzenia. I nie przepadał za nimi.
   - Witam panów. Jestem Dorregaray - przedstawił się 
jeździec, zsiadając powoli i godnie. - Mistrz Dorregaray. 
Czarnoksiężnik.
   - Mistrz Geralt. Wiedźmin.
   - Mistrz Jaskier. Poeta.
   - Borch, zwany Trzy Kawki. A moje dziewczęta, które tam 
oto wyciągają szpunt z antałka, już poznałeś, panie 
Dorregaray.
   - Tak jest, w rzeczy samej - rzekł czarodziej bez 
uśmiechu. - Wymieniliśmy ukłony, ja i piękne wojowniczki z 
Zerrikanii.
   - No, to na zdrowie. - Jaskier rozdał skórzane kubki, 
przyniesione przez Veę. - Napijcie się z nami, panie 
czarodzieju. Panie Borch, dziesiętnikowi też dać?
   - Jasne. Chodź tu do nas, wojaku.
   - Sądzę - rzekł czarnoksiężnik, upiwszy mały, 
dystyngowany łyk - że pod zaporę na moście sprowadza panów 
ten sam cel, co i mnie?
   - Jeśli macie na myśli smoka, panie Dorregaray - 
powiedział Jaskier - to tak jest, w samej rzeczy. Chcę tam 
być i ułożyć balladę. Niestety, ten tu dziesiętnik, człek 
widać bez ogłady, nie chce mnie przepuścić. Żąda glejtu.
   - Upraszam wybaczenia. - Halabardnik wypił swoje piwo, 
zamlaskał. - Mam przykazane pod gardłem, nikogo bez glejtu 
nie puszczać. A podobno całe Hołopole już się zebrało z 
wozami, i chce ruszyć w góry za smokiem. Mam nakazane...
   - Twój rozkaz, żołnierzu - zmarszczył brwi Dorregaray - 
tyczy się tedy motłochu, mogącego zawadzać, dziewek, 
mogących szerzyć rozpustę i paskudną niemoc, złodziei, 
szumowin i hultajstwa. Ale nie mnie.
   - Nikogo bez glejtu nie przepuszczę - nasrożył się 
dziesiętnik. - Klnę się...
   - Nie klnij się - przerwał mu Trzy Kawki. - Lepiej się 
jeszcze napij. Tea, nalej temu mężnemu wojakowi. I usiądźmy, 
panowie. Picie na stojąco, szybko i bez należytego 
namaszczenia nie przystoi szlachcie.
   Usiedli na balach dookoła antałka. Halabardnik, świeżutko 
pasowany na szlachcica, kraśniał z zadowolenia.
   - Pij, dzielny setniku - ponaglał Trzy Kawki.
   - Dziesiętnik aby jestem, nie setnik. - Halabardnik 
jeszcze bardziej pokraśniał.
   - Ale będziesz setnik, musowo.- Borch wyszczerzył zęby. - 
Chłop z ciebie łebski, migiem awansujesz.
   Dorregaray, odmawiając dolewki, odwrócił się w stronę 
Geralta.
   - W miasteczku jeszcze głośno o bazyliszku, mości 
wiedźminie, a ty już za smokiem się rozglądasz, jak widzę - 
powiedział cicho.- Ciekawe, aż tak potrzebna ci gotówka, czy 
też dla czystej przyjemności mordujesz stworzenia, zagrożone 
wymarciem?
   - Dziwna ciekawość - odrzekł Geralt - ze strony kogoś, 
kto na łeb na szyję gna, by zdążyć na szlachtowanie smoka, 
by wybić mu zęby, tak przecież cenne przy wyrobie 
czarodziejskich leków i eliksirów. Czy to prawda, mości 
czarodzieju, że te wybite żywemu smokowi są najlepsze?
   - Jesteś pewien, że po to tam jadę?
   - Jestem. Ale już cię ktoś wyprzedził, Dorregaray. Przed 
tobą już zdążyła przejechać twoja konfraterka, z glejtem, 
którego ty nie masz. Czarnowłosa, o ile cię to interesuje.
   - Na karym koniu?
   - Podobno.
   - Yennefer - powiedział Dorregaray, zasępiony. Wiedźmin 
drgnął, niezauważalnie dla nikogo.
   Zapadła cisza, którą przerwało beknięcie przyszłego 
setnika.
   - Nikogo... bez glejtu...
   - Dwieście lintarów wystarczy? - Geralt spokojnie 
wyciągnął z kieszeni sakiewkę otrzymaną od grubego wójta.
   - Geralt - uśmiechnął się zagadkowo Trzy Kawki - więc 
jednak...
   - Przepraszam cię, Borch. Przykro mi, nie pojadę z wami 
do Hengfors. Może innym razem. Może się jeszcze spotkamy.
   - Nic mnie nie ciągnie do Hengfors - rzekł wolno Trzy 
Kawki. - Nic a nic, Geralt.
   - Schowajcie ten mieszek, panie - rzekł groźnie przyszły 
setnik. - To zwykłe przekupstwo. Ani za trzysta nie 
przepuszczę.
   - A za pięćset? - Borch wyjął swoją sakiewkę. - Schowaj 
mieszek, Geralt. Ja zapłacę myto. Zaczęło mnie to bawić. 
Pięćset, panie żołnierzu. Po sto od sztuki, licząc moje 
dziewczęta za jedną piękną sztukę. Co?
   - Ojej, jej, jej - zafrasował się przyszły setnik, 
chowając pod kurtę sakiewkę Borcha. - Co ja królowi powiem?
   - Powiesz mu - rzekł Dorregaray, prostując się i wyjmując 
zza pasa ozdobną różdżkę ze słoniowej kości - że strach cię 
obleciał, gdy popatrzyłeś.
   - Na co, panie?
   Czarodziej skinął różdżką, krzyknął zaklęcie. Sosna, 
rosnąca na nadrzecznej skarpie eksplodowała ogniem, cała, w 
jednym momencie, od ziemi aż po wierzchołek pokryła się 
szalejącymi płomieniami.
   - Na koń! - Jaskier, zrywając się, zarzucił lutnię na 
plecy. - Na koń, panowie! I panie!
   - Zaporę precz! - wrzasnął do halabardników bogaty 
dziesiętnik, mający wielkie szanse zostać setnikiem.
   Na moście, za zaporą, Vea ściągnęła wodze, koń zatańczył, 
zadudnił kopytami bo balach. Dziewczyna, miotając 
warkoczami, krzyknęła przeszywająco.
   - Słusznie, Vea! - odkrzyknął Trzy Kawki. - Dalej, 
waszmościowie, po koniach! Pojedziemy po zerrikańsku, z 
łomotem i świstem!

IV  - No i patrzcie - rzekł najstarszy z Rębaczy, Boholt, 
ogromny i zwalisty, niczym pień starego dębu. - Niedamir nie 
przegnał was na cztery wiatry, proszę waszmości, chociaż 
pewien byłem, że tak właśnie zrobi. Cóż, nie nam, 
chudopachołkom, kwestionować królewskie decyzje. Zapraszamy 
do ogniska.  Mośćcie sobie legowiska, chłopcy. A tak między 
nami, wiedźminie, to o czym z królem gadałeś?  
   - O niczym - powiedział Geralt, wygodniej opierając plecy 
o podciągnięte w stronę ognia siodło.- Nawet do nas nie 
wyszedł z namiotu. Wysłał tylko tego swojego totumfackiego, 
jak mu tam...
   - Gyllenstiern - podpowiedział Yarpen Zigrin, krępy, 
brodaty krasnolud, wtaczając w ogień olbrzymi, smolny 
karcz, przytaszczony z zarośli. - Nadęty bubek. Wieprz 
opasły. Jakeśmy dołączyli, to przyszedł, nos zadarł po same 
chmury, phu-phu, pamiętajcie, rzecze, krasnoludy, przy kim tu 
komenda, komu tu posłuch należny, tu król Niedamir 
rozkazuje, a jego słowo to prawo i tak dalej. Stałem i 
słuchałem i myślałem sobie, każę go swoim chłopakom obalić 
na ziemię i obszczam mu płaszcz. Alem poniechał, wiecie, 
znowu by hyr poszedł, że krasnoludy złośliwe, że agresywne, 
że sukinsyny i że niemożliwa jest... jak to się nazywa, 
cholera... kołogzystencja, czy jak tam. I zaraz znowu byłby 
gdzieś pogrom, w jakimś miasteczku. Słuchałem tedy 
grzecznie, głową kiwałem.
   - Wychodzi na to, że pan Gyllenstiern nic innego nie umie 
- powiedział Geralt. - Bo i nam to samo powiedział, i też 
przyszło nam kiwać głowami.
   - A po mojemu - odezwał się drugi z Rębaczy, układając 
derkę na kupie chrustu - źle się stało, że was Niedamir nie 
przegnał. Ludu ciągnie na tego smoka, aż strach. Całe 
mrowie. To już nie wyprawa, a kondukt na żalnik. Ja tam w 
tłoku bić się nie lubię.
   - Daj spokój, Niszczuka - powiedział Boholt. - W kupie 
wędrować raźniej. Cóżeś to, nigdy na smoki nie chadzał? 
Zawsze za smokiem ćma ludu ciągnie, jarmark cały, istny 
zamtuz na kółkach. Ale gdy się gad pokaże, to wiesz, kto w 
polu zostaje. My, nie kto inny.
   Boholt zamilkł na chwilę, pociągnął solidnie z wielkiego, 
oplecionego wikliną gąsiora, hałaśliwie smarknął, 
odkaszlnął.
   - Inna rzecz - ciągnął - że praktyka pokazuje, że nieraz 
dopiero po zabiciu smoka zaczyna się uciecha i rzeźba, i 
lecą głowy, niby gruchy. Dopiero, gdy skarbiec się dzieli, 
myśliwi skaczą sobie do oczu. Co, Geralt? Hę? Mam rację? 
Wiedźminie, mówię do ciebie.
   - Znane mi są takie wypadki - potwierdził Geralt sucho.
   - Znane, powiadasz. Zapewne ze słyszenia, bo nie obiło mi 
się o uszy, byś kiedyś na smoki polował. Jak długo żyję, nie 
słyszałem, by wiedźmin na smoki chodził. Tym dziwniejsze, żeś 
się tu zjawił.
   - Prawda - wycedził Kennet, zwany Zdzieblarzem, 
najmłodszy z Rębaczy. - Dziwne to jest. A my...
   - Zaczekaj, Zdzielblarz. Ja teraz mówię - przerwał mu 
Boholt. - Zresztą, długo gadać nie zamierzam. Wiedźmin i tak 
już wie, o co mi idzie. Ja jego znam, i on mnie zna, do tej 
pory w drogę sobie nie właziliśmy i dalej chyba nie 
będziemy. No, bo zauważcie, chłopaki, że gdybym ja, dla 
przykładu, wiedźminowi chciał w robocie przeszkadzać, albo 
łup sprzed nosa zachachmęcić, to przecież wiedźmin z miejsca 
by mnie swoją wiedźmińską brzytwą chlasnął, i w prawie 
byłby. Mam rację?
   Nikt nie potwierdził, ani też nie zaprzeczył. Nie 
wyglądało, by Boholtowi specjalnie zależało na jednym lub 
drugim.
   - Ano - ciągnął - w kupie wędrować raźniej, jakem rzekł. 
I wiedźmin może się w kompanii przydać. Okolica dzika i 
odludna, niech tak wyskoczy na nas przeraza albo żyrytwa, 
albo strzyga, może nam kłopotu narobić. A będzie Geralt w 
okolicy, nie będzie kłopotu, bo to jego specjalność. Ale 
smok, to nie jego specjalność. Prawda?
   Znowu nikt nie potwierdził i nikt nie zaprzeczył.
   - Pan Trzy Kawki - ciągnął Boholt, podając gąsiorek 
krasnoludowi - jest z Geraltem, i to mi wystarczy za 
rękojmię. To kto wam przeszkadza, Niszczuka, Zdzieblarz? 
Chyba nie Jaskier?
   - Jaskier - rzekł Yarpen Zigrin, podając bardowi gąsiorek 
- zawsze się przyplącze, gdzie się coś ciekawego dzieje i 
wszyscy wiedzą, że nie przeszkodzi, nie pomoże i marszu nie 
opóźni. Coś, jakby rzep na psim chwoście. Nie, chłopcy?
   "Chłopcy", brodate i kwadratowe krasnoludy, zarechotali, 
trzęsąc brodami. Jaskier odsunął kapelusik na tył głowy i 
łyknął z gąsiorka.
   - Ooooch, zaraza - stęknął, łapiąc powietrze. - Aż głos 
odejmuje. Z czego to pędzone, ze skorpionów?
   - Jedno mi się nie podoba, Geralt - powiedział 
Zdzieblarz, przejmując naczynie od minstrela. - To, żeś tego 
czarownika tu przywiódł. Tu się już od czarowników gęsto 
robi.
   - Prawda - wpadł mu w słowo krasnolud. - Zdzieblarz 
słusznie prawi. Ten Dorregaray potrzebny nam tu, jak 
świniakowi siodło. Mamy już od niedawna naszą własną 
wiedźmę, szlachetną Yennefer, tfu, tfu.
   - Taak - rzekł Boholt, drapiąc się w byczy kark, z 
którego przed chwilą odpiął skórzaną obrożę, najeżoną 
stalowymi ćwiekami. - Czarowników to tu jest za dużo, proszę 
waszmości. Dokładnie o dwoje za dużo. I za bardzo oni do 
naszego Niedamira przylgnęli. Popatrzcie tylko, my tu pod 
gwiazdeczkami, dookoła ognia, a oni, proszę waszmości, w 
cieple, w królewskim namiocie knują już, chytre liszki, 
Niedamir, wiedźma, czarownik i Gyllenstiern. A Yennefer 
najgorsza. A powiedzieć wam, co oni knują? Jak nas wydudkać, 
ot co.
   - I sarninę żrą - wtrącił ponuro Zdzieblarz. - A my cośmy 
jedli? Świstaka! A świstak, pytam, co jest? Szczur, nic 
innego. To co my jedli? Szczura!
   - Nic to - rzekł Niszczuka. - Niedługo smoczego ogona 
popróbujemy. Nie ma to jak smoczy ogon, pieczony na węglach.
   - Yennefer - ciągnął Boholt - jest paskudna, złośliwa i 
pyskata baba. Nie to, co twoje dziewuszki, panie Borch. Te 
ciche są i miłe, o, popatrzcie, siadły koło koni, szable 
ostrzą, a przechodziłem obok, zagadnąłem dowcipnie, 
uśmiechnęły się, wyszczerzyły ząbki. Tak, im rad jestem, nie 
to, co Yennefer, ta knuje a knuje. Mówię wam, trzeba uważać, 
bo łajno będzie z naszej umowy.
   - Jakiej umowy, Boholt?
   - Co, Yarpen, powiemy wiedźminowi?
   - Nie widzę przeciwwskazań - rzekł krasnolud.
   - Gorzałki już nie ma - wtrącił Zdzieblarz, obracając 
gąsiorek dnem do góry.
   - To przynieś. Najmłodszy jesteś, proszę waszmości. A 
umowę, Geralt, to my umyśliliśmy, bo my nie jesteśmy 
najemnicy ani żadne tam płatne pachołki, i nie będzie nas 
Niedamir na smoka posyłał, rzucając parę sztuk złota pod 
nogi. Prawda jest taka, że my poradzimy sobie ze smokiem bez 
Niedamira, a Niedamir bez nas sobie nie poradzi. A z tego 
jasno wynika, kto wart więcej i czyja dola większa być 
powinna. I postawiliśmy sprawę uczciwie - ci, którzy w 
ręczny bój pójdą i smoka położą, biorą połowę skarbca. 
Niedamir, z racji na urodzenie i tytuł, bierze ćwierć, tak 
czy inaczej. A reszta, o ile będzie pomagać, podzieli 
pozostałą ćwierć pomiędzy siebie, po równo. Co o tym 
myślisz?
   - A co o tym Niedamir myśli?
   - Nie powiedział ani tak, ani nie. Ale lepiej niech się 
nie stawia, chłystek. Mówiłem, sam przeciw smokowi nie 
pójdzie, musi zdać się na fachowców, to znaczy na nas, 
Rębaczy, i na Yarpena i jego chłopaków. My, nie kto inny, 
spotkamy smoka na długość miecza. Reszta, w tym i 
czarodzieje, jeśli uczciwie dopomoże, podzieli między siebie 
ćwiartkę skarbca.
   - Oprócz czarodziejów, kogo wliczacie do tej reszty? - 
zaciekawił się Jaskier.
   - Na pewno nie grajków i wierszokletów - zarechotał 
Yarpen Zigrin. - Wliczamy tych, co popracują toporem, a nie 
lutnią.
   - Aha - rzekł Trzy Kawki, patrząc w rozgwieżdżone niebo. 
- A czym popracuje szewc Kozojed i jego hałastra?
   Yarpen Zigrin splunął w ognisko, mrucząc coś po 
krasnoludzku.
   - Milicja z Hołopola zna te zasrane góry i robi za 
przewodników - rzekł cicho Boholt - toteż sprawiedliwie 
będzie dopuścić ich do podziału. Z szewcem jednak jest 
trochę inna sprawa. Widzicie, niedobrze będzie, jak chamstwo 
nabierze przekonania, że gdy się smok w okolicy pokaże, to 
zamiast słać po zawodowców można mu mimochodem trutkę zadać 
i dalej z dziewkami gzić się we zbożu. Jak się taki proceder 
rozpowszechni, to chyba na żebry przyjdzie nam pójść. Co?
   - Prawda - dodał Yarpen. - Dlatego, mówię wam, tego 
szewca coś niedobrego powinno przypadkowo spotkać, zanim, 
chędożony, do legendy trafi.
   - Ma spotkać, to i spotka - rzekł Niszczuka z 
przekonaniem. - Zostawcie to mnie.
   - A Jaskier - podchwycił krasnolud - rzyć mu w balladzie 
obrobi, na śmiech poda. Żeby mu była hańba i strom, na wieki 
wieków.
   - O jednym zapomnieliście - powiedział Geralt. - Jest tu 
taki jeden, który może wam pomieszać szyki. Który na żadne 
podziały ani umowy nie pójdzie. Mówię o Eycku z Denesle. 
Rozmawialiście z nim?
   - O czym? - zgrzytnął Boholt, drągiem poprawiając polana 
w ognisku. - Z Eyckiem, Geralt, nie pogadasz. On nie zna się 
na interesach.
   - Jak podjeżdżaliśmy pod wasz obóz - powiedział Trzy 
Kawki - spotkaliśmy go. Klęczał na kamieniach, w pełnej 
zbroi, i gapił się w niebo.
   - On tak cięgiem czyni - rzekł Zdzieblarz. - Medytuje, 
albo modły odprawia. Powiada, że tak trzeba, bo on od bogów 
ma rozkazane ludzi od złego ochraniać.
   - U nas, w Crinfrid - mruknął Boholt - trzyma się takich 
w obórce, na łańcuchu, i daje kawałek węgla, wtedy oni na 
ścianach cudności malują. Ale dość tu będzie o bliźnich 
plotkować, o interesach gadajmy.
   W krąg światła weszła bezszelestnie niewysoka, młoda 
kobieta o czarnych włosach, opiętych złotą siateczką, 
owinięta wełnianym płaszczem.
   - Co tu tak śmierdzi? - zapytał Yarpen Zigrin, udając, że 
jej nie widzi. - Nie siarka aby?
   - Nie - Boholt, patrząc w bok, demonstracyjnie pociągnął 
nosem. - To piżmo, albo inne pachnidło.
   - Nie, to chyba... - krasnolud wykrzywił się. - Ach! Toż 
to wielmożna pani Yennefer! Witamy, witamy.
   Czarodziejka powoli powiodła wzrokiem po zebranych, na 
chwilę zatrzymała na wiedźminie błyszczące oczy. Geralt 
uśmiechnął się lekko.
   - Pozwolicie się przysiąść?
   - Ależ oczywiście, dobrodziejko nasza - powiedział Boholt 
i czknął. - Siadajcie o tu, na kulbace. Rusz rzyć, Kennet, i 
podaj jaśnie czarodziejce kulbakę.
   - Panowie tu o interesach, jak słyszę. - Yennefer 
usiadła, wyciągając przed siebie zgrabne nogi w czarnych 
pończochach. - Beze mnie?
   - Nie śmieliśmy - rzekł Yarpen Zigrin - niepokoić tak 
ważnej osoby.
   - Ty, Yarpen - Yennefer zmrużyła oczy, obracając głowę w 
stronę krasnoluda - lepiej milcz. Od pierwszego dnia 
ostentacyjnie traktujesz mnie jak powietrze, więc rób tak 
dalej, nie przeszkadzaj sobie. Bo mnie to również nie 
przeszkadza.
   - Co też wy, pani - Yarpen pokazał w uśmiechu nierówne 
zęby. - Niech mnie kleszcze oblezą, jeśli nie traktuję was 
lepiej niż powietrze. Powietrze, dla przykładu, zdarza mi 
się zepsuć, na co wobec was nie ośmielibym się żadną miarą.
   Brodaci "chłopcy" zaryczeli gromkim śmiechem, ale ucichli 
natychmiast na widok sinej poświaty, jaka nagle otoczyła 
czarodziejkę.
   - Jeszcze jedno słowo i z ciebie zostanie zepsute 
powietrze, Yarpen - powiedziała Yennefer głosem, w którym 
dźwięczał metal. - I czarna plama na trawie.
   - W rzeczy samej. - Boholt chrząknął, rozładowując ciszę, 
jaka zapadła. - Milcz, Zigrin. Posłuchamy, co ma nam do 
powiedzenia pani Yennefer. Użaliła się dopiero co, że bez 
niej o interesach mówimy. Z tego wnoszę, że ma dla nas jakąś 
propozycję. Posłuchajmy, proszę waszmości, co to za 
propozycja. Byle tylko nie proponowała nam, że sama, czarami, 
ukatrupi smoka.
   - A co? - Yennefer uniosła głowę. - Uważasz, że to 
niemożliwe, Boholt?
   - Może i możliwe. Ale dla nas nieopłacalne, bo pewnie 
zażądalibyście wówczas połowy smoczego skarbca.
   - Co najmniej - rzekła zimno czarodziejka.
   - No, to sami widzicie, że to dla nas żaden interes. My, 
pani, jesteśmy biedni wojownicy, jeśli łup nam koło nosa 
przejdzie, to głód w oczy zagląda. My szczawiem i lebiodą 
się żywimy...
   - Od święta tylko czasem świstak się trafi - wtrącił 
Yarpen Zigrin smutnym głosem.
   - ...wodą kryniczną popijamy - Boholt golnął sobie z 
gąsiorka i otrząsnął się z lekka. - Dla nas, pani Yennefer, 
wyjścia nie ma. Albo łup, albo w zimie pod płotem zamarznąć. 
A gospody kosztują.
   - I piwo - dodał Niszczuka.
   - I dziewki wszeteczne - rozmarzył się Zdzieblarz.
   - Dlatego - Boholt popatrzył w niebo - sami, bez czarów i 
bez waszej pomocy, smoka ubijemy.
   - Takiś pewien? Pamiętaj, że są granice możliwości, 
Boholt.
   - Może i są, nigdy nie spotkałem. Nie, pani. Powtarzam, 
sami smoka ubijemy, bez żadnych czarów.
   - Zwłaszcza - dodał Yarpen Zigrin - że czary też 
pewnikiem mają swoje granice możliwości, których, przeciwnie 
do naszych, nie znamy.
   - Sam na to wpadłeś - spytała wolno Yennefer - czy ktoś 
ci to podpowiedział? Czy to nie obecność wiedźmina w tym 
zacnym gronie pozwala wam na takie zadufanie?
   - Nie - rzekł Boholt, patrząc na Geralta, który zdawał 
się drzemać, leniwie wyciągnięty na derce, z siodłem pod 
głową. - Wiedźmin nic do tego nie ma. Posłuchajcie, 
wielmożna Yennefer. Złożyliśmy królowi propozycję, nie 
zaszczycił nas odpowiedzią. Myśmy cierpliwi, do rana 
zaczekamy. Jeśli król ugodę przybije, jedziemy dalej razem. 
Jeśli nie, my wracamy.
   - My też - warknął krasnolud.
   - Targów żadnych nie będzie - kontynuował Boholt. - Albo 
wóz, albo przewóz. Powtórzcie nasze słowa Niedamirowi, pani 
Yennefer. A wam to powiem - ugoda dobra też dla was, i dla 
Dorregaraya, o ile się z nim dogadacie. Nam, zważcie, smocze 
ścierwo niepotrzebne, jeno ogon weźmiemy. A reszta wasza 
będzie, tylko brać-wybierać. Nie poskąpimy wam ni zębów, ni 
mózgu, niczego, co wam potrzebne do czarodziejstwa.
   - Oczywista - dodał Yarpen Zigrin, chichocząc. - Padlina 
będzie dla was, czarodziejów, nikt wam jej nie zabierze. 
Chyba że inne sępy.
   Yennefer wstała, zarzucając płaszcz na ramię.
   - Niedamir nie będzie czekał do rana - powiedziała 
ostro. - Zgadza się na wasze warunki już teraz. Wbrew, 
wiedzcie to, radzie mojej i Dorregaraya.
   - Niedamir - wycedził powoli Boholt - objawia mądrość, 
która zadziwia u tak młodego króla. Bo dla mnie, pani 
Yennefer, mądrość to między innymi umiejętność puszczania 
mimo uszu głupich lub nieszczerych rad.
   Yarpen Zigrin parsknął w brodę.
   - Inaczej zaśpiewacie - czarodziejka wzięła się pod boki 
- gdy jutro smok was pochlasta, podziurawi i potrzaska 
piszczele. Będziecie mi buty lizać i skamleć o pomoc. Jak 
zwykle. Jak ja was dobrze znam, jak dobrze znam takich, jak 
wy. Do mdłości wam znam.
   Odwróciła się, odeszła w mrok, bez słowa pożegnania.
   - Za moich czasów - rzekł Yarpen Zigrin - czarownicy 
siedzieli w wieżach, czytali uczone księgi i mieszali 
kopyścią w tyglach. Nie plątali się wojownikom pod nogami, 
nie wtrącali się w nasze sprawy. I nie kręcili tyłkiem przed 
oczami chłopów.
   - Tyłek, szczerze rzekłszy, niczego sobie - powiedział 
Jaskier, strojąc lutnię. - Co, Geralt? Geralt? Hej, gdzie 
podział się wiedźmin?
   - A co nas to obchodzi? - mruknął Boholt, dorzucając 
drewna do ognia. - Poszedł. Może za potrzebą, proszę 
waszmości. Jego rzecz.
   - Pewnie - zgodził się bard i uderzył dłonią po strunach. 
- Zaśpiewać wam coś?
   - A zaśpiewaj, cholera - powiedział Yarpen Zigrin i 
splunął. - Ale nie myśl, Jaskier, że dam ci za twoje 
beczenie choć szeląga. Tu, chłopie, nie królewski dwór.
   - To widać - kiwnął głową trubadur.

V  - Yennefer.
   Odwróciła się, jak gdyby zaskoczona, chociaż wiedźmin nie 
wątpił, że już z daleka słyszała jego kroki. Postawiła na 
ziemi drewniany ceberek, wyprostowała się, odgarnęła z czoła 
włosy, wyzwolone spod złotej siateczki, krętymi lokami 
spadające na ramiona.
   - Geralt.
   Jak zwykle, nosiła tylko dwa kolory. Swoje kolory - czerń 
i biel. Czarne włosy, czarne, długie rzęsy, każące zgadywać 
skryty pod nimi kolor oczu. Czarna spódnica, czarny, krótki 
kaftanik z białym, futrzanym kołnierzem. Biała koszula z 
najcieńszego lnu. Na szyi czarna aksamitka, ozdobiona usianą 
diamencikami gwiazdą z obsydianu.
   - Nic się nie zmieniłaś.
   - Ty też nie. - Skrzywiła wargi. - I w obu wypadkach jest 
to równie normalne. Lub, jak wolisz, również nienormalne. W 
każdym razie, napomykanie o tym, choć może i stanowi niezły 
sposób na rozpoczęcie rozmowy, jest bezsensowne. Prawda?
   - Prawda - kiwnął głową, patrząc w bok, w stronę namiotu 
Niedamira i ognisk królewskich łuczników, przysłoniętych 
ciemnymi sylwetkami furgonów. Od strony dalszego ogniska 
dobiegał dźwięczny głos Jaskra, śpiewającego "Gwiazdy nad 
traktem", jedną ze swych najbardziej udanych ballad 
miłosnych.
   - Cóż, wstęp mamy zatem już za sobą - rzekła 
czarodziejka. - Słucham, co dalej.
   - Widzisz, Yennefer...
   - Widzę - przerwała ostro. - Ale nie rozumiem. Po co 
tutaj przyjechałeś, Geralt? Przecież nie z powodu smoka? 
Chyba pod tym względem nic się nie zmieniło?
   - Nie. Nic się nie zmieniło.
   - Po co więc, pytam, dołączyłeś do nas?
   - Jeśli ci powiem, że z twojego powodu, uwierzysz?
   Patrzyła na niego w milczeniu, a w jej błyszczących 
oczach było coś, co nie mogło się podobać.
   - Uwierzę, czemu nie - powiedziała wreszcie. - Mężczyźni 
lubią spotkania ze swymi dawnymi kochankami, lubią ożywiać 
wspomnienia. Lubią wyobrażać sobie, że niegdysiejsze miłosne 
uniesienia dają im coś w rodzaju dożywotniego prawa 
własności do partnerki. To dobrze wpływa na ich 
samopoczucie. Nie jesteś wyjątkiem. Mimo wszystko.
   - Mimo wszystko - uśmiechnął się - masz rację, Yennefer. 
Twój widok znakomicie wpływa na moje samopoczucie. Innymi 
słowy, cieszę się, że cię widzę.
   - I to wszystko? No, to powiedzmy, że i ja się cieszę. 
Nacieszywszy się, życzę dobrej nocy. Udaję się, widzisz, na 
spoczynek. Przedtem mam zamiar umyć się, a do tej czynności 
zwykłam się rozbierać. Oddal się zatem, by grzecznie 
zapewnić mi minimum dyskrecji.
   - Yen - wyciągnął ku niej ręce.
   - Nie mów tak do mnie! - syknęła wściekle, odskakując, a 
z palców, które wysunęła w jego stronę, sypnęły się błękitne 
i czerwone iskry. - A jeżeli mnie dotkniesz, wypalę ci oczy, 
draniu.
   Wiedźmin cofnął się. Czarodziejka, uspokojona nieco, 
znowu odgarnęła włosy z czoła, stanęła przed nim z pięściami 
wspartymi o biodra.
   - Ty co myślałeś, Geralt? Że poplotkujemy wesoło, że 
powspominamy dawne czasy? Że może na zakończenie pogawędki 
pójdziemy razem na wóz i pokochamy się na kożuchach, ot tak, 
dla odświeżenia wspomnień? Co?
   Geralt, nie będąc pewien, czy czarodziejka magicznie czyta 
w myślach, czy wyłącznie trafnie zgaduje, milczał, 
uśmiechając się krzywo.
   - Te cztery lata zrobiły swoje, Geralt. Przeszło mi już, 
tylko i wyłącznie dlatego nie naplułam ci w oczy przy 
dzisiejszym spotkaniu. Ale niech cię nie zwiedzie moja 
uprzejmość.
   - Yennefer...
   - Milcz! Dałam ci więcej niż jakiemukolwiek mężczyźnie, 
łajdaku. Sama nie wiem, dlaczego właśnie tobie. A ty... O 
nie, mój drogi. Ja nie jestem dziwką ani przygodnie nadybaną 
w lesie elfką, którą można pewnego ranka porzucić, odejść, 
nie budząc, zostawiając na stole bukiecik fiołków. Którą 
można wystawić na pośmiewisko. Uważaj! Jeśli powiesz teraz 
chociaż słowo, pożałujesz!
   Geralt nie powiedział ani słowa, bezbłędnie wyczuwając 
wrzącą w Yennefer złość. Czarodziejka ponownie odgarnęła z 
czoła nieposłuszne loki, spojrzała mu w oczy, z bliska.
   - Spotkaliśmy się, trudno - rzekła cicho. - Nie będziemy 
robić z siebie widowiska dla wszystkich. Zachowajmy twarz. 
Udawajmy dobrych znajomych. Ale nie popełnij błędu, Geralt. 
Między tobą a mną nie ma już niczego. Niczego, rozumiesz? I 
ciesz się, bo oznacza to, że porzuciłam już pewne projekty, 
jakie jeszcze niedawno wobec ciebie miałam. Ale to wcale nie 
oznacza, że ci wybaczyłam. Ja ci nigdy nie wybaczę, 
wiedźminie. Nigdy.
   Odwróciła się gwałtownie, chwyciła cebrzyk, rozpryskując 
wodę, odeszła za wóz.
   Geralt odpędził brzęczącego nad uchem komara, wolno 
odszedł w stronę ogniska, przy którym rzadkimi oklaskami 
nagradzano właśnie występ Jaskra. Spojrzał na granatowe 
niebo ponad czarną, zębatą piłą szczytów. Miał ochotę się 
roześmiać. Nie wiedział, dlaczego.
                                  (dokończenie za miesiąc)

                                         Andrzej Sapkowski
                                Ilustracje: Bogusław Polch

                      ANDRZEJ SAPKOWSKI
"Granica możliwości" to najdłuższy tekst AS-a polskiej 
fantasy, toteż dzielę go na dwie części.
   Mam z Sapkowskim następujący układ: On dołącza do przygód 
wiedźmina przewrotne listy przewodnie, a ja w biogramach 
cytuję ich najcelniejsze fragmenty. Tak będzie i tym razem:
   "Granica możliwości" jest to opowiadanie o smoku. Fantasy 
bez smoka, to jak gospodarz, co nie ma chałupy, albo jak 
dziewczyna, która nie ma poczucia humoru i nie daje wina. 
Jak zwykle, jest to opowiadanie o wiedźminie Geralcie i jak 
zwykle jest to prawdziwa historia. Historia o wydarzeniu, 
które lud w swej bezdennej prostocie przerobił na zakłamaną 
bajeczkę o Smoku Wawelskim.
   A może to nie jest o smoku, ale o ludzkich charakterach?
   Opowiadanie jest długie. Nie dało się skrócić. I Tobie 
też się nie uda. Gdyby Cię jednak ręka świerzbiła, to 
przeczytaj jeszcze raz, co napisał pan J.M. Krzemiński 
("Nowa Fantastyka" wrzesień 1990, sondaż VI) (...).
   Mój głęboki żal wywołałaby zwłaszcza próba przeinaczenia 
wypowiedzi Yarpena Zigrina ze strony 64 (chodzi o numerację 
maszynopisu - mp). Nie jest to najpiękniejsza wypowiedź, 
ale życie też nie jest piękne, a pomieniany krasnolud jest, 
jaki jest.
   O Andrzeju Sapkowskim pisaliśmy ostatnio przy okazji 
opowiadania "Kwestia ceny" ("NF" wrześnowa,
nr 3/90 i w recenzji M. Oramusa: "Przesunięci w fazie", "NF" 
nr 7/91).
                                                     (mp)



VI - Ostrożnie tam! Baczenie dawać! - zawołał Boholt, 
obracając się na koźle do tyłu, w stronę kolumny. - Bliżej 
skały! Dawać baczenie!
   Wozy toczyły się, podskakując na kamieniach. Woźnice 
klęli, chlaszcząc konie lejcami, wychylając się, zerkali 
niespokojnie, czy koła są w dostatecznej odległości od 
skraju wąwozu, przy którym biegła wąska, nierówna droga. W 
dole, na dnie przepaści, białą pianą kotłowała się wśród 
głazów rzeka Braa.
   Geralt wstrzymał konia, przyciskając się do skalnej 
ściany, pokrytej rzadkim, brązowym mchem i białymi 
wykwitami, wyglądającymi jak liszaje. Pozwolił, by 
wyprzedził go furgon Rębaczy. Od czoła kolumny przycwałował 
Zdzieblarz, wiodący pochód razem ze zwiadowcami z Hołopola.
   - Dobra! - wrzasnął. - Ruszajcie skorzej! Dalej jest 
przestronniej!
   Król Niedamir i Gyllenstiern, obaj wierzchem, w asyście 
kilku konnych łuczników, zrównali się z Geraltem. Za nimi 
turkotały wozy królewskiego taboru. Jeszcze dalej toczył się 
wóz krasnoludów, powożony przez Yarpena Zigrina, 
wrzeszczącego bez przerwy.
   Niedamir, szczuplutki i piegowaty wyrostek w białym 
kożuszku, minął wiedźmina, obrzucając go wyniosłym, choć 
wyraźnie znudzonym spojrzeniem. Gyllenstiern wyprostował 
się, wstrzymał konia.
   - Pozwólcie no, panie wiedźminie - powiedział władczo.
   - Słucham - Geralt szturchnął klacz piętami, ruszył 
powoli obok kanclerza, za taborem. Dziwił się, że mając tak 
imponujące brzuszysko, Gyllenstiern przedkłada siodło nad 
wygodną jazdę na wozie.
   - Wczoraj - Gyllenstiern ściągnął lekko wodze, nabijane 
złotymi guzami, odrzucił z ramienia turkusowy płaszcz - 
wczoraj powiedzieliście, że nie interesuje was smok. Co was 
tedy interesuje, panie wiedźminie? Czemu jedziecie z nami?
   - To wolny kraj, panie kanclerzu.
   - Na razie. Ale w tym orszaku, panie Geralt, każdy 
powinien znać swoje miejsce. I rolę, jaką ma spełnić, 
zgodnie z wolą króla Niedamira. Pojmujecie to?
   - O co wam idzie, panie Gyllenstiern?
   - Powiem wam. Słyszałem, że ostatnio trudno dogadać się z 
wami, wiedźminami. Rzecz w tym, że co się wiedźminowi wskaże 
potwora do zabicia, wiedźmin, zamiast brać miecz i rąbać, 
zaczyna medytować, czy to się aby godzi, czy to nie wykracza 
poza granice możliwości, czy nie jest sprzeczne z kodeksem i 
czy potwór to aby faktycznie potwór, jakby tego nie było 
widać na pierwszy rzut oka. Widzi mi się, że zaczęło się wam 
po prostu za dobrze powodzić. Za moich czasów wiedźmini nie 
śmierdzieli groszem, a wyłącznie onucami. Nie rozprawiali, 
rąbali, co się im wskazało, za jedno im było, czy to 
wilkołak, czy smok, czy poborca podatków. Liczyło się, czy 
dobrze cięty. Co, Geralt?
   - Macie dla mnie jakieś zlecenie, Gyllenstiern? - spytał 
oschle wiedźmin. - Mówcie tedy, o co chodzi. Zastanowimy 
się. A jeżeli nie macie, to szkoda sobie gębę strzępić, 
nieprawdaż?
   - Zlecenie? - westchnął kanclerz. - Nie, nie mam. Tu 
idzie o smoka, a to wyraźnie wykracza poza twoje granice 
możliwości, wiedźminie. Wolę już Rębaczy. Ciebie chciałem 
jedynie uprzedzić. Ostrzec. Wiedźmińskie fanaberie, 
polegające na dzieleniu potworów na dobre i złe, ja i król 
Niedamir możemy tolerować, ale nie życzymy sobie o nich 
słuchać, a tym bardziej oglądać, jak są wprowadzane w życie. 
Nie mieszajcie się do królewskich spraw, wiedźminie. I nie 
kumajcie się z Dorregarayem.
   - Nie zwykłem kumać się z czarodziejami. Skąd takie 
przypuszczenie?
   - Dorregaray - powiedział Gyllenstiern - prześciga w 
fanaberiach nawet wiedźminów. Nie poprzestaje na dzieleniu 
potworów na dobre i złe. Uważa, że wszystkie są dobre.
   - Przesadza nieco.
   - Niewątpliwie. Ale broni swoich poglądów z zadziwiającym 
uporem. Zaprawdę, nie zdziwiłbym się, gdyby mu się coś 
przytrafiło. a że dołączył do nas w dziwnym towarzystwie...
   - Nie jestem towarzystwem dla Dorregaraya. Ani on dla 
mnie.
   - Nie przerywaj. Towarzystwo jest dziwne. Wiedźmin, pełen 
skrupułów, niczym lisie futro pcheł. Czarodziej, 
powtarzający druidzkie brednie o równowadze w naturze. 
Milczący rycerz Borch Trzy Kawki i jego eskorta z 
Zerrikanii, gdzie, jak powszechnie wiadomo, składa się 
ofiary przed podobizną smoka. I wszyscy oni nagle 
przyłączają się do polowania. Dziwne, nieprawdaż?
   - Niech ci będzie, że prawdaż.
   - Wiedz więc - rzekł kanclerz - że najbardziej zagadkowe 
problemy znajdują, jak dowodzi praktyka, najprostsze 
rozwiązania. Nie zmuszaj mnie, wiedźminie, abym po nie 
sięgnął.
   - Nie rozumiem.
   - Rozumiesz, rozumiesz. Dzięki za rozmowę, Geralt.
   Geralt zatrzymał się. Gyllenstiern popędził konia, 
dołączył do króla, doganiając tabor.
   Obok przejechał Eyck z Denesle, w pikowanym kaftanie z 
jasnej skóry, poznaczonej odciskami od pancerza, ciągnąc 
jucznego konia, obładowanego zbroją, jednolicie srebrną 
tarczą i potężną kopią. Geralt pozdrowił go uniesieniem 
dłoni, ale błędny rycerz odwrócił głowę w bok, zaciskając 
wąskie wargi, uderzył konia ostrogami.
   - Nie przepada za tobą - powiedział Dorregaray 
podjeżdżając. - Co, Geralt?
   - Najwyraźniej.
   - Konkurencja, prawda? Obaj prowadzicie podobną 
działalność. Tyle że Eyck jest idealistą, a ty 
profesjonałem. Mała różnica, zwłaszcza dla tych, których 
zabijacie.
   - Nie porównuj mnie z Eyckiem, Dorregaray. Diabli wiedzą, 
kogo krzywdzisz tym porównaniem, jego czy mnie, ale nie 
porównuj.
   - Jak chcesz. Dla mnie, otwarcie mówiąc, obaj jesteście 
jednako odrażający.
   - Dziękuję.
   - Nie ma za co - czarodziej poklepał po szyi konia, 
spłoszonego wrzaskami Yarpena i jego krasnoludów. - Dla 
mnie, wiedźminie, nazywanie mordu powołaniem jest 
odrażające, niskie i głupie. Nasz świat jest w równowadze. 
Unicestwianie, mordowanie jakichkolwiek stworzeń, które ten 
świat zamieszkują, rozchwiewa tę równowagę. A brak równowagi 
zbliża zagładę, zagładę i koniec świata, takiego, jakim go 
znamy.
   - Druidzka teoria - stwierdził Geralt. - Znam ją. Wyłożył 
mi ją kiedyś pewien stary hierofant, jeszcze w Rivii. Dwa 
dni po naszej rozmowie rozszarpały go szczurołaki. 
Zachwiania równowagi nie dało się stwierdzić.
   - Świat, powtarzam - Dorregaray spojrzał na niego 
obojętnie - jest w równowadze. Naturalnej równowadze. Każdy 
gatunek ma swoich naturalnych wrogów, każdy jest naturalnym 
wrogiem dla innych gatunków. Ludzi to również dotyczy. 
Wyniszczenie naturalnych wrogów człowieka, któremu się 
poświęciłeś, a które już się zaczyna obserwować, grozi 
degeneracją rasy.
   - Wiesz co, czarowniku - zdenerwował się Geralt - przejdź 
się kiedyś do matki, której dziecko pożarł bazyliszek, i 
powiedz jej, że powinna się cieszyć, bo dzięki temu rasa 
ludzka ocalała przed degeneracją. Zobaczysz, co ci odpowie.
   - Dobry argument, wiedźminie - powiedziała Yennefer 
podjeżdżając do nich z tyłu na swoim wielkim karoszu. - A 
ty, Dorregaray, uważaj, co wygadujesz.
   - Nie zwykłem ukrywać swoich poglądów.
   Yennefer wjechała między nich. Wiedźmin zauważył, że 
złotą siateczkę na włosach zastąpiła przepaska ze 
zrolowanej, białej chustki.
   - Jak najprędzej zacznij je ukrywać, Dorregaray - 
powiedziała. - Zwłaszcza przed Niedamirem i Rębaczami, 
którzy już podejrzewają, że zamierzasz przeszkodzić w 
zabiciu smoka. Póki tylko gadasz, traktują cię jak 
niegroźnego maniaka. Jeśli jednak spróbujesz coś 
przedsięwziąć, skręcą ci kark, zanim zdążysz westchnąć.
   Czarodziej uśmiechnął się pogardliwie i lekceważąco.
   - A poza tym - ciągnęła Yennefer - wygłaszając te poglądy 
psujesz powagę naszego zawodu i powołania.
   - Czymże to?
   - Swoje teorie możesz odnosić do wszelkiego stworzenia i 
robactwa, Dorregaray. Ale nie do smoków. Bo smoki są 
naturalnymi i najgorszymi wrogami człowieka. I nie o 
degenerację rasy ludzkiej tu idzie, ale o jej przetrwanie. 
Żeby przetrwać, trzeba rozprawić się z wrogami, z tymi, 
którzy mogą to przetrwanie uniemożliwić.
   - Smoki nie są wrogami człowieka - wtrącił Geralt. 
Czarodziejka spojrzała na niego i uśmiechnęła się. Wyłącznie 
wargami.
   - W tej kwestii - powiedziała - zostaw ocenę nam, 
ludziom. Ty, wiedźmin, nie jesteś od oceniania. Jesteś od 
roboty.
   - Jak zaprogramowany, bezwolny golem?
   - Twoje, nie moje, porównanie - odparła zimno Yennefer. - 
Ale cóż, trafne.
   - Yennefer - rzekł Dorregaray. - Jak na kobietę o twoim 
wykształceniu i w twoim wieku wygadujesz zaskakujące 
brednie. Dlaczegóż to właśnie smoki awansowały u ciebie na 
czołowych wrogów ludzi? Dlaczego nie inne, stokroć 
groźniejsze stworzenia, te, które mają na sumieniu stokroć 
więcej ofiar niż smoki? Dlaczego nie hirikki, widłogony, 
mantikory, amfisbeny czy gryfy? Dlaczego nie wilki?
   - Powiem ci, dlaczego. Przewaga człowieka nad innymi 
rasami i gatunkami, jego walka o należne w przyrodzie 
miejsce, o przestrzeń życiową, mogą zostać wygrane tylko 
wówczas, gdy ostatecznie wyeliminuje się koczownictwo, 
wędrówki z miejsca na miejsce w poszukiwaniu żarcia, zgodne 
z kalendarzem natury. W przeciwnym razie nie osiągnie się 
należytego tempa rozrodczości, dziecko ludzkie zbyt długo 
nie jest samodzielne. Tylko bezpieczna za murani miasta lub 
warowni kobieta może rodzić we właściwym tempie, to znaczy 
co rok. Płodność, Dorregaray, to rozwój, to warunek 
przetrwania i dominacji. I tu dochodzimy do smoków. Tylko 
smok, żaden inny potwór, może zagrozić miastu lub warowni.  
Gdyby smoki nie zostały wytępione, ludzie dla bezpieczeństwa 
rozpraszaliby się, zamiast łączyć, bo smoczy ogień w gęsto 
zabudowanym osiedlu to koszmar, to setki ofiar, to 
straszliwa zagłada. Dlatego smoki muszą zostać wybite do 
ostatniego, Dorregaray.  
   Dorregaray popatrzył na nią z dziwnym uśmiechem na 
ustach.
   - Wiesz, Yennefer, nie chciałbym dożyć chwili, gdy 
zrealizuje się twoja idea o panowaniu człowieka, gdy tobie 
podobni zajmą należne im w przyrodzie miejsce. Na szczęście, 
nigdy do tego nie dojdzie. Prędzej wyrżniecie się nawzajem, 
wytrujecie, wyzdychacie na dur i tyfus, bo to brud i wszy, 
nie smoki, zagrażają waszym wspaniałym miaston, w których 
kobiety rodzą co rok, ale tylko jeden noworodek na dziesięć 
żyje dłużej niż dziesięć dni. Tak, Yennefer, płodność, 
płodność i jeszcze raz płodność. Zajmij się, moja droga, 
rodzeniem dzieci, to bardziej naturalne dla ciebie zajęcie. 
To zajmie ci czas, który obecnie bezpłodnie tracisz na 
wymyślanie bzdur. Żegnam.
   Popędziwszy konia, czarodziej pocwałował w kierunku czoła 
kolumny. Geralt, rzuciwszy okiem na bladą i wściekle 
skrzywioną twarz Yennefer, zaczął współczuć mu z 
wyprzedzeniem. Wiedział, o co szło. Yennefer, jak większość 
czarodziejek, była sterylna. Ale jak niewiele czarodziejek 
bolała nad tym faktem i na wspomnienie o nim reagowała 
prawdziwym szałem. Dorregaray zapewne wiedział o tym. Nie 
wiedział prawdopodobnie o tym, jaka jest mściwa.
   - Narobi sobie kłopotów - syknęła. - Oj, narobi. Uważaj, 
Geralt. Nie myśl, że jeśli przyjdzie co do czego, a ty nie 
wykażesz rozsądku, to będę cię bronić.
   - Bez obaw - uśmiechnął się. - My, to znaczy wiedźmini i 
bezwolne golemy, działamy zawsze rozsądnie. Jednoznacznie i 
wyraźnie wytyczone są bowiem granice możliwości, między 
którymi możemy się poruszać.
   - No, no, patrzcie - Yennefer spojrzała na niego, wciąż 
blada. - Obraziłeś się jak panienka, której wytknięto brak 
cnoty. Jesteś wiedźminem, nie zmienisz tego. Twoje 
powołanie...
   - Przestań z tym powołaniem, Yen, bo mnie już zaczyna 
mdlić.
   - Nie mów tak do mnie, mówiłam. A twoje mdłości mało mnie 
interesują. Jak i wszystkie pozostałe reakcje z 
ograniczonego, wiedźmińskiego wachlarza reakcji.
   - Tym niemniej, obejrzysz niektóre z nich, jeśli nie 
przestaniesz raczyć mnie opowiadaniami o szczytnych 
przesłaniach i walce o dobro ludzi. I o smokach, 
straszliwych wrogach ludzkiego plemienia. Wiem lepiej.
   - Tak? - zmrużyła oczy czarodziejka. - A cóż ty takiego 
wiesz, wiedźminie?
   - Choćby to - Geralt zlekceważył gwałtowne, ostrzegawcze 
drganie medalionu na szyi - że gdyby smoki nie miały 
skarbców, to pies z kulawą nogą nie interesowałby się nimi, 
a już na pewno nie czarodzieje. Ciekawe, że przy każdym 
polowaniu na smoka zawsze kręci się jakiś czarodziej, mocno 
powiązany z Gildią Jubilerów. Tak jak ty. I później, chociaż 
na rynek powinno trafić zatrzęsienie kamieni, jakoś nie 
trafiają, i ich cena nie spada. Nie opowiadaj mi więc o 
powołaniu i o walce o przetrwanie rasy. Za dobrze i za długo 
cię znam.
   - Za długo - powtórzyła, złowrogo krzywiąc wargi. - 
Niestety. Ale nie myśl, że dobrze, ty sukinsynu. Psiakrew, 
jaka ja byłam głupia... Ach, idź do diabła! Patrzeć na 
ciebie nie mogę!
   Krzyknęła, poderwała karosza, ostro pocwałowała do 
przodu. Wiedźmin wstrzymał wierzchowca, przepuścił wóz 
krasnoludów, ryczących, klnących, gwiżdżących na kościanych 
piszczałkach. Między nimi, rozwalony na workach z owsem, 
leżał Jaskier, pobrzękując na lutni.
   - Hej! - ryczał Yarpen Zigrin, siedzący na koźle, 
wskazując na Yennefer. - Coś się tam czerni na szlaku!
Ciekawe, co to? Wygląda jak kobyła!
   - Bez ochyby! - odwrzasnął Jaskier odsuwając na tył głowy 
śliwkowy kapelusik. - To kobyła! Wierzchem na wałachu! 
Niebywałe!
   Yarpenowi chłopcy zatrzęśli brodami w chóralnym śmiechu. 
Yennefer udawała, że nie słyszy.
   Geralt wstrzymał konia, przepuścił konnych łuczników 
Niedamira. Za nimi, w pewnej odległości, jechał wolno Borch, 
a tuż za nim Zerrikanki, stanowiące ariergardę kolumny. 
Geralt zaczekał, aż podjadą, poprowadził klacz bok w bok 
z koniem Borcha. Jechali, milcząc.
   - Wiedźminie - odezwał się nagle Trzy Kawki. - Chcę ci 
zadać jedno pytanie.
   - Zadaj.
   - Czemu nie zawrócisz?
   Wiedźmin przez chwilę przyglądał mu się w milczeniu.
   - Naprawdę chcesz to wiedzieć?
   - Chcę - powiedział Trzy Kawki zwracając ku niemu twarz.
   - Jadę z nimi, bo jestem bezwolny golem. Bo jestem 
wiecheć pakuł, gnany wiatrem wzdłuż gościńca. Dokąd, powiedz 
mi, mam pojechać? I po co? Tutaj przynajmniej zebrali się 
tacy, z którymi mam o czym rozmawiać. Tacy, którzy nie 
przerywają rozmowy, gdy podchodzę. Tacy, którzy nawet nie 
lubiąc mnie, mówią mi to w oczy, nie rzucają kamieniami zza 
opłotków. Jadę z nimi z tego samego powodu, dla którego 
pojechałem z tobą do flisackiej oberży. Bo jest mi wszystko 
jedno. Nie mam miejsca, do którego mógłbym zmierzać. Nie mam 
celu, który powinien znajdować się na końcu drogi.
   Trzy Kawki odchrząknął.
   - Cel, który jest na końcu każdej drogi. Każdy go ma. 
Nawet ty, chociaż wydaje ci się, że jesteś taki inny.
   - Teraz ja zadam ci pytanie.
   - Zadaj.
   - Czy ty masz cel, będący na końcu drogi?
   - Mam.
   - Szczęściarz.
   - To nie jest sprawa szczęścia, Geralt. To jest sprawa 
tego, w co wierzysz i czemu się poświęcisz. Nikt nie 
powinien wiedzieć o tym lepiej od... Od wiedźmina.
   - Ciągle dziś słyszę o powołaniu - westchnął Geralt. - 
Powołaniem Niedamira jest zagarnąć Malleore. Powołaniem 
Eycka z Denesle jest bronić ludzi przed smokami. Dorregaray 
czuje się powołany do czegoś wręcz odwrotnego. Yennefer, z 
racji pewnych zmian, jakim poddano jej organizm, nie może 
spełniać swego powołania i strasznie się miota. Cholera, 
tylko Rębacze i krasnoludy nie czują żadnego powołania, chcą 
się po prostu nachapać. Może dlatego tak mnie do nich 
ciągnie?
   - Nie do nich cię ciągnie, Geralcie z Rivii. Nie jestem 
ślepy ni głuchy. Nie na dźwięk ich imion sięgnąłeś wtedy po 
sakiewkę. Ale wydaje mi się...
   - Niepotrzebnie ci się wydaje - rzekł wiedźmin bez 
gniewu.
   - Przepraszam.
   - Niepotrzebnie przepraszasz.
   Wstrzymali konie, ledwie na czas, by nie wpaść na 
zatrzymaną nagle kolumnę łuczników z Caingorn.
   - Co się stało? - Geralt stanął w strzemionach. - 
Dlaczegośmy się zatrzymali?
   - Nie wiem - Borch odwrócił głowę. Vea, ze ściągniętą 
dziwnie twarzą, wyrzekła szybko kilka słów.
   - Podskoczę na czoło - rzekł wiedźmin - i sprawdzę.
   - Zostań.
   - Dlaczego?
   Trzy Kawki milczał przez chwilę patrząc w ziemię.
   - Dlaczego? - powtórzył Geralt.
   - Jedź - rzekł Borch. - Może tak będzie lepiej.
   - Co ma być lepiej?
   - Jedź.
   Most, spinający dwie krawędzie przepaści, wyglądał 
solidnie, zbudowany z grubych, sosnowych bali, wsparty na 
czworokątnym filarze, o który, szumiąc, długimi wąsami piany 
rozbijał się nurt.
   - Hej, Zdzieblarz! - wrzasnął Boholt podprowadzając wóz. 
- Czegoś się zatrzymał?
   - A bo ja wiem, jaki ten most?
   - Czemu tędy nam droga? - spytał Gyllenstiern, 
podjeżdżając bliżej. - Nie w smak mi pchać się z wozami na 
tę kładkę. Hej, szewcze! Czemu tędy wiedziesz, a nie 
szlakiem? Szlak przecież idzie dalej, ku zachodowi?
   Bohaterski truciciel z Hołopola zbliżył się, zdejmując 
baranią czapkę. Wyglądał przezabawnie, ustrojony w opięty na 
siermiędze staromodny półpancerz, wyklepany zapewne jeszcze 
za panowania króla Sambuka.
   - Tędy droga krótsza, miłościwy panie - powiedział nie do 
kanclerza, lecz wprost do Niedamira, którego twarz nadal 
wyrażała bolesne wręcz znudzenie.
   - Jak niby? - spytał zmarszczony Gyllenstiern. Niedamir 
nie zaszczycił szewca nawet uważniejszym spojrzeniem.
   - To - powiedział Kozojed, wskazując na górujące nad 
okolicą trzy szczerbate szczyty - to są Chiava, Pustula i 
Skakunowy Ząb. Szlak wiedzie ku ruinom starej warowni, 
otacza Chiavę od północy, za źródłami rzeki. A mostem możesz 
drogę skrócić. Wąwozem przejdziem na płań między góry. A 
jeśli tamój smoczych śladów nie znajdziemy, pójdziemy na 
wschód dalej, przepatrzymy jary. A jeszcze dalej na wschód 
są równiuśkie hale, prosta droga tamtędy do Caingorn, ku 
waszym, panie, dziedzinom.
   - A gdzieżeś to, Kozojed, takiego umu o tych górach 
nabrał? - spytał Boholt. - Przy kopycie?
   - Nie, panie. Owcem tu za młodu pasał.
   - A ten most wytrzyma? - Boholt wstał na koźle, spojrzał 
w dół, na spienioną rzekę. - Przepaść ma ze czterdzieści 
sążni.
   - Wytrzyma, panie.
   - Skąd w ogóle taki most w tej dziczy?
   - Tego mosta - rzekł Kozojed - trolle dawnymi czasy 
pobudowały, kto tędy jeździł, musiał im płacić słony grosz. 
Ale że rzadko tędy jeździli, tedy trolle z torbami poszli. A 
most ostał.
   - Powtarzam - powiedział gniewnie Gyllenstiern - wozy 
mamy ze sprzętem i paszą, możemy na bezdrożach utknąć. Czy 
nie lepiej szlakiem jechać?
   - Można i szlakiem - wzruszył ramionami szewc - ale to 
dłuższa droga. A król prawił, że mu do smoka pilno, że 
wygląda go, niby kania dżdżownic.
   - Dżdżu - poprawił kanclerz.
   - Niech będzie, że dżdżu - zgodził się Kozojed. - A 
mostem i tak będzie bliżej.
   - No, to jazda, Kozojed - zdecydował Boholt. - Suń 
przodem, ty i twoje wojsko. U nas taki obyczaj, przodem 
puszczać najwaleczniejszych.
   - Nie więcej niż jeden wóz na raz - ostrzegł 
Gyllenstiern.
   - Dobra - Boholt smagnął konie, wóz zadudnił po balach 
mostu. - Za nami, Zdzieblarz! Bacz, czy koła równo idą!
   Geralt wstrzymał konia, drogę zagrodzili mu łucznicy 
Niedamira, w swoich purpurowo-złotych kaftanach, stłoczeni 
na kamiennym przyczółku.
   Klacz wiedźmina parsknęła.
   Ziemia zadrżała. Góry zadygotały, zębaty skraj skalistej 
ściany zamazał się nagle na tle nieba, a sama ściana 
przemówiła nagle głuchym, wyczuwalnym dudnieniem.
   - Uwaga! - zaryczał Boholt, już po drugiej stronie mostu. 
- Uwaga tam!
   Pierwsze kamienie, na razie drobne, zaszuściły i 
zastukały po dygoczącym spazmatycznie obrywie. Na oczach 
Geralta część drogi, rozziewając się czarną, przeraźliwie 
szybko rosnącą szczeliną, oberwała się, poleciała w przepaść 
z ogłuszającym łoskotem.
   - Po koniach!!! - wrzasnął Gyllenstiern. - Miłościwy 
panie! Na drugą stronę!
   Niedamir, z głową wtuloną w grzywę konia, runął na most, 
za nim skoczył Gyllenstiern i kilku łuczników. Za nimi, 
dudniąc, wwalił się na trzeszczące dyle królewski furgon z 
łopoczącą chorągwią z gryfem.
   -To lawina! Z drogi! - zawył z tyłu Yarpen Zigrin 
chlaszcząc biczem po końskich zadach, wyprzedzając drugi wóz 
Niedamira i roztrącając łuczników. - Z drogi, wiedźminie! Z 
drogi!
   Obok wozu krasnoludów przecwałował Eyck z Denesle, 
wyprostowany i sztywny. Gdyby nie śmiertelnie blada twarz i 
zaciśnięte w rozedrganym grymasie usta, można by pomyśleć, 
że błędny rycerz nie zauważa sypiących się na szlak głazów i 
kamieni. Z tyłu, z grupy łuczników, ktoś krzyczał dziko, 
rżały konie.
   Geralt szarpnął wodze, spiął konia, tuż przed nim ziemia 
zagotowała się od lecących z góry głazów. Wóz krasnoludów z 
turkotem przetoczył się po kamieniach, tuż przed mostem 
podskoczył, osiadł z trzaskiem na bok, na ułamaną oś. Koło 
odbiło się od balustrady, poleciało w dół, w kipiel.
   Klacz wiedźmina, sieczona ostrymi odłamkami skał, stanęła 
dęba. Geralt chciał zeskoczyć, ale zaczepił klamrą buta o 
strzemię, upadł na bok, na drogę. Klacz zarżała i popędziła 
przed siebie, prosto na tańczący nad przepaścią most. Po 
moście biegły krasnoludy wrzeszcząc i pomstując.
   - Szybciej, Geralt!- krzyknął biegnący za nimi Jaskier 
oglądając się.
   - Wskakuj, wiedźminie! - zawołał Dorregaray miotając się 
w siodle, z trudem utrzymując szalejącego konia.
   Z tyłu, za nimi, cała droga tonęła w chmurze pyłu, 
wzbijanego przez lecące głazy, druzgocące wozy Niedamira. 
Wiedźmin wczepił palce w rzemienie juków za siodłem 
czarodzieja. Usłyszał krzyk.
   Yennefer zwaliła się razem z koniem, odturlała w bok, 
dalej od wierzgających na oślep kopyt, przypadła do ziemi, 
osłaniając głowę rękoma. Wiedźmin puścił siodło, pobiegł ku 
niej, nurkując w ulewę kamieni, przeskakując otwierające się 
pod nogami rozpadliny. Yennefer, szarpnięta za ramię, 
uniosła się na kolana. Oczy miała szeroko otwarte, z 
rozciętej brwi ciekła jej strużka krwi, sięgająca już końca 
ucha.
   - Wstawaj, Yen!
   - Geralt! Uważaj!
   Ogromny, płaski blok skalny, z łoskotem i zgrzytem 
szorując po ścianie obrywu, zsuwał się, leciał prosto na 
nich. Geralt padł nakrywając sobą czarodziejkę. W tym 
samym momencie blok eksplodował, rozerwał się na miliard 
odłamków, które spadły na nich, tnąc jak osy.
   - Szybciej! - krzyknął Dorregaray. Wymachując różdżką na 
tańczącym koniu, rozsadzał na pył kolejne głazy, osuwające 
się z obrywu. - Na most, wiedźminie!
   Yennefer machnęła ręką, wyginając palce, krzyknęła 
niezrozumiale. Kamienie, stykając się z niebieskawą 
półsferą, wyrosłą nagle nad ich głowami, znikały jak krople 
wody padające na rozpaloną blachę.
   - Na most, Geralt! - krzyknęła czarodziejka. - Blisko 
mnie!
   Pobiegli, ścigając Dorregaraya i kilku spieszonych 
łuczników. Most kołysał się i trzeszczał, bale wyginały się 
na wszystkie strony miotając nimi od balustrady do 
balustrady.
   - Szybciej!
   Most osiadł nagle z przenikliwym trzaskiem, połowa, którą 
już przebyli, urwała się, z łoskotem poleciała w przepaść, 
wraz z nią wóz krasnoludów, roztrzaskując się o kamienne 
zęby wśród oszalałego rżenia koni. Część, na której się 
znajdowali, wytrzymała, ale Geralt zorientował się nagle, że 
biegną już pod górę, pod raptownie stromiejącą stromiznę. 
Yennefer zaklęła dysząc.
   - Padnij, Yen! Trzymaj się!
   Resztka mostku zgrzytnęła, chrupnęła i opuściła się, jak 
pochylnia. Upadli, wczepiając palce w szczeliny między 
balami. Yennefer nie utrzymała się. Pisnęła po dziewczęcemu 
i pojechała w dół. Geralt, uczepiony jedną ręką, wyciągnął 
sztylet, wraził ostrze między bale, oburącz uchwycił się 
rękojeści. Stawy w jego łokciach zatrzeszczały, gdy Yennefer 
szarpnęła nim, zawisając na pasie i pochwie miecza, 
przerzuconego przez plecy. Most chrupnął znowu i pochylił 
się jeszcze bardziej, prawie do pionu.
   - Yen - wystękał wiedźmin. - Zrób coś... Cholera, rzuć 
zaklęcie!
   - Jak? - usłyszał jej gniewne, stłumione warknięcie. - 
Przecież wiszę!
   - Zwolnij jedną rękę!
   - Nie mogę...
   - Hej! - wrzasnął z góry Jaskier. - Trzymacie się? Hej!
   Geralt nie uznał za celowe potwierdzać.
   - Dajcie linę! - darł się Jaskier. - Prędko, psiakrew!
   Obok trubadura pojawili się Rębacze, krasnoludy i 
Gyllenstiern. Geralt usłyszał ciche słowa Boholta.
   - Poczekaj, śpiewaku. Ona zaraz odpadnie. Wtedy 
wyciągniemy wiedźmina.
   Yennefer zasyczała jak żmija wijąc się na plecach 
Geralta. Pas boleśnie wpił mu się w pierś.
   - Yen? Możesz złapać oparcie? Nogami? Możesz coś zrobić 
nogami?
   - Tak - jęknęła. - Pomajtać.
   Geralt spojrzał w dół, na rzekę, kotłującą się wśród 
ostrych głazów, o które obijały się, wirując, nieliczne 
belki mostu, koń i trup w jaskrawych barwach Caingorn. Za 
głazami, w szmaragdowym, przejrzystym odmęcie, zobaczył 
wrzecionowate cielska wielkich pstrągów, leniwie 
poruszających się w prądzie.
   - Trzymasz się, Yen?
   - Jeszcze... tak...
   - Podciągnij się. Musisz złapać oparcie...
   - Nie... mogę...
   - Dajcie linę! - wrzeszczał Jaskier. - Co wyście, 
pogłupieli? Spadną obydwoje!
   - Może i dobrze? - zastanowił się niewidoczny 
Gyllenstiern.
   Most zatrzeszczał i obsunął się jeszcze bardziej. Geralt 
zaczął tracić czucie w palcach, zaciśniętych na rękojeści 
sztyletu.
   - Yen...
   - Zamknij się... i przestań wiercić...
   - Yen?
   - Nie mów tak do mnie...
   - Wytrzymasz?
   - Nie - powiedziała zimno. Nie walczyła już, wisiała mu 
na plecach martwym, bezwładnym ciężarem.
   - Yen?
   - Zamknij się.
   - Yen. Wybacz mi.
   - Nie. Nigdy.
   Coś pełzło w dół, po balach. Szybko. Jak wąż.
   Emanująca zimną poświatą lina, wyginając się i zwijając, 
jak żywa, namacała ruchliwym końcem kark Geralta, przesunęła 
się pod pachami, zamotała w luźny węzeł. Czarodziejka, pod 
nim, jęknęła, wciągając powietrze. Był pewien, że 
zaszlocha. Mylił się.
   - Uwaga! - krzyknął z góry Jaskier. - Wyciągamy was! 
Niszczuka! Kennet! W górę ich! Ciągnijcie!
   Szarpnięcie, bolesny, duszący ucisk naprężonej liny. 
Yennefer westchnęła ciężko. Pojechali w górę, szybko, 
szorując brzuchami o szurpate dyle.
   Na górze Yennefer wstała pierwsza.

VII - Z całego taboru - rzekł Gyllenstiern - ocaliliśmy 
jeden furgon, królu, nie licząc wozu Rębaczy. Z oddziału 
zostało siedmiu łuczników. Po tamtej stronie przepaści nie 
ma już drogi, zostały piarg i gładka ściana, jak daleko 
pozwala widzieć załom. Nie wiadomo, czy ocalał ktokolwiek z 
tych, co zostali, gdy most się zawalił.
   Niedamir nie odpowiedział. Eyck z Denesle, wyprostowany, 
stanął przed królem, utkwiwszy w nim błyszczące, 
zgorączkowane oczy.
   - Ściga nas gniew bogów - powiedział wznosząc ręce. - 
Zgrzeszyliśmy, królu Niedamirze. To była święta wyprawa, 
wyprawa przeciw złu. Bo smok to zło, tak, każdy smok to 
wcielone zło. Ja zła nie mijam obojętnie, ja rozgniatam je 
pod stopą... Unicestwiam. Tak, jak każą bogowie i Święta 
Księga.
   - Co on plecie? - zmarszczył się Boholt.
   - Nie wiem - rzekł Geralt poprawiając uprząż klaczy. - 
Nie pojąłem ni słowa.
   - Bądźcie cicho - powiedział Jaskier. - Staram się to 
zapamiętać, może się da wykorzystać, gdy się dobierze rymy.
   - Mówi Święta Księga - rozwrzeszczał się na dobre Eyck - 
że wynijdzie z otchłani wąż, smok obrzydły, siedem głów i 
dziesięć rogów mający! A na grzbiecie jego zasiądzie 
niewiasta w purpurach i szkarłatach, a puchar złoty będzie w 
jej dłoni, a na czole jej wypisany będzie znak wszelkiego i 
ostatecznego kurewstwa!
   - Znam ją! - ucieszył się Jaskier. - To Cilia, żona wójta 
Sommerhaldera!
   - Uciszcie się, panie poeto - rzekł Gyllenstiern. - A wy, 
rycerzu z Denesle, mówcie jaśniej, jeśli łaska.
   - Przeciw złu, królu - zawołał Eyck - trzeba wystąpić z 
czystym sercem i sumieniem, z podniesioną głową! A kogo my 
tu widzimy? Krasnoludów, którzy są poganami, rodzą się w 
ciemnościach i kłaniają się ciemnym mocom! Czarowników-
bluźnierców, uzurpujących sobie boskie prawa, siły i 
przywileje! Wiedźmina, który jest wstrętnym odmieńcem, 
przeklętym, nienaturalnym tworem. Dziwicie się, że spadła na 
nas kara? Królu Niedamirze! Sięgnęliśmy granic możliwości! 
Nie wystawiajmy na próbę bożej łaskawości. Wzywam was, 
królu, byście oczyścili z plugastwa nasze szeregi, zanim...
   - O mnie ani słowa - żałośnie wtrącił Jaskier. - Ani 
słówka o poetach. A tak się staram.
   Geralt uśmiechnął się do Yarpena Zigrina, głaszczącego 
powolnym ruchem ostrze zatkniętego za pas topora. Krasnolud, 
ubawiony, wyszczerzył zęby. Yennefer odwróciła się 
demonstracyjnie, udając, że rozdarta aż po biodro spódnica 
frasuje ją bardziej niż słowa Eycka.
   - Przesadziliśmy nieco, panie Eyck - odezwał się ostro 
Dorregaray. - Chociaż niewątpliwie ze szlachetnych pobudek. 
Za niepotrzebne zgoła uważam uświadamianie nam, co myślicie 
o czarodziejach, krasnoludach i wiedźminach. Choć, jak 
sądzę, wszyscyśmy już przywykli do takich opinii, ani to 
grzeczne, ani rycerskie, panie Eyck. A już zupełnie 
niepojęte po tym, kiedy to wy, nie kto inny, biegniecie i 
podajecie magiczną, elfią linę zagrożonym śmiercią 
wiedźminowi i czarodziejce. Z tego, co mówicie, wynika, że 
raczej powinniście się modlić, by spadli.
   - Psiakrew - szepnął Geralt do Jaskra. - To on podał tę 
linę? Eyck? Nie Dorregaray?
   - Nie - mruknął bard. - To Eyck, to faktycznie on.
   Geralt pokręcił głową z niedowierzaniem. Yennefer zaklęła 
pod nosem, wyprostowała się.
   - Rycerzu Eyck - powiedziała z uśmiechem, który każdy 
prócz Geralta mógł wziąć za miły i życzliwy. - Jakże to? 
Jestem plugastwo, a wy ratujecie mi życie?
   - Jesteście damą, pani Yennefer - rycerz skłonił się 
sztywno. - A wasza urodziwa i szczera twarz pozwala wierzyć, 
że wyrzekniecie się kiedyś przeklętego czarnoksięstwa.
   Boholt parsknął.
   - Dziękuję wam, rycerzu - rzekła sucho Yennefer. - I 
wiedźmin Geralt też wam dziękuje. Podziękuj mu, Geralt.
   - Prędzej mnie szlag trafi - wiedźmin westchnął 
rozbrajająco szczerze. - Za co niby? Jestem plugawy 
odmieniec, a moja nieurodziwa twarz nie rokuje żadnych 
nadziei na poprawę. Rycerz Eyck wyciągnął mnie z przepaści 
niechcący, tylko dlatego, że kurczowo trzymałem się 
urodziwej damy. Gdybym sam tam wisiał, Eyck nie kiwnąłby 
palcem. Nie mylę się, prawda, rycerzu?
   - Mylicie się, panie Geralcie - powiedział spokojnie 
błędny rycerz. - Nikomu będącemu w potrzebie nie odmawiam 
pomocy. Nawet komuś takiemu jak wiedźmin.
   - Podziękuj, Geralt. I przeproś - powiedziała ostro 
czarodziejka. - W przeciwnym razie potwierdzisz, że 
przynajmniej w odniesieniu do ciebie Eyck miał zupełną 
rację. Nie potrafisz współżyć z ludźmi. Bo jesteś inny. Twój 
udział w tej wyprawie jest pomyłką. Przygnał cię tu 
bezsensowny cel. Sensownie będzie więc odłączyć się. Sądzę, 
że sam już to zrozumiałeś. A jeżeli nie, to wreszcie zrozum.
   - O jakim to celu mówicie, pani? - wtrącił się 
Gyllenstiern. Czarodziejka spojrzała na niego, nie 
odpowiedziała. Jaskier i Yarpen Zigrin uśmiechnęli się do 
siebie znacząco, ale tak, by czarodziejka tego nie 
dostrzegła.
   Wiedźmin spojrzał w oczy Yennefer. Były zimne.
   - Przepraszam i dziękuję, rycerzu z Denesle - skłonił 
głowę. - Wszystkim tu obecnym dziękuję. Za pośpieszny 
ratunek, udzielony bez namysłu. Słyszałem, wisząc, jak jeden 
przez drugiego rwaliście się do pomocy. Wszystkich tu 
obecnych proszę o wybaczenie. Wyjąwszy szlachetną Yennefer, 
której dziękuję, o nic nie prosząc. Żegnam. Plugastwo z 
dobrej woli opuszcza kompanię. Bo plugastwo ma was dosyć. 
Bywaj, Jaskier.
   - Ejże, Geralt - zawołał Boholt. - Nie strój fochów niby 
dzieweczka, nie rób z igły wideł. Do diabła z...
   - Ludzieeeee!
   Od strony gardzieli wąwozu biegł Kozojed i kilku 
hołopolskich milicjantów wysłanych na zwiady.
   - Co jest? Czemu on tak się drze? - uniósł głowę 
Niszczuka.
   - Ludzie... Wasze... miłości... - dyszał szewc.
   - Wykrztuśże, człowieku - powiedział Gyllenstiern, 
zaczepiając kciuki o złoty pas.
   - Smok! Tam, smok!
   - Gdzie?
   - Za wąwozem... Na równym... Panie, on...
   - Do koni! - zakomenderował Gyllenstiern.
   - Niszczuka! - wrzasnął Boholt. - Na wóz! Zdzieblarz, na 
koń i za mną!
   - W dyrdy, chłopaki! - ryknął Yarpen Zigrin. - W dyrdy, 
psia mać!
   - Hej, poczekajcie! - Jaskier zarzucił lutnię na ramię. - 
Geralt! Weź mnie na konia!
   - Wskakuj!
   Wąwóz kończył się usypiskiem jasnych skał, coraz 
rzadszych, tworzących nieregularny krąg. Za nimi teren 
opadał lekko na trawiastą, pagórkowatą halę, ze wszystkich 
stron zamkniętą wapiennymi ścianami, ziejącymi tysiącami 
otworów. Trzy wąskie kaniony, ujścia wyschłych strumieni, 
otwierały się na halę.
   - Boholt, który pierwszy docwałował do bariery głazów, 
zatrzymał nagle konia, stanął w strzemionach.
   - O zaraza - powiedział. - O, jasna zaraza. To... to nie 
może być!
   - Co? - spytał Dorregaray podjeżdżając. Obok niego 
Yennefer, zeskakując z wozu Rębaczy, oparła się piersią o 
skalny blok, wyjrzała, cofnęła się, przetarła oczy.
   - Co? Co jest? - krzyknął Jaskier, wychylając się zza 
pleców Geralta. - Co jest, Boholt?
   - Ten smok... jest złoty.
   Nie dalej niż sto kroków od kamiennej gardzieli wąwozu, z 
którego wyszli, na drodze do wiodącego na północ kanionu, na 
łagodnie obłym, niewysokim pagórze, siedziało stworzenie. 
Siedziało, wyginając w regularny łuk długą, smukłą szyję, 
skłoniwszy wąską głowę na wysklepioną pierś, oplatając 
ogonem przednie, wyprostowane łapy.
   Było w tym stworzeniu, w pozycji, w jakiej siedziało, coś 
pełnego niewysłowionej gracji, coś kociego, coś, co 
zaprzeczało jego ewidentnie gadziej proweniencji. 
Niezaprzeczalnie gadziej. Stworzenie było bowiem pokryte 
łuską, wyraźną w rysunku, błyszczącą rażącym oczy blaskiem 
jasnego, żółtego złota. Bo stworzenie siedzące na pagórku 
było złote - złote od czubków zarytych w ziemię pazurów po 
koniec długiego ogona, poruszającego się leciutko wśród 
porastającyh pagór ostów. Patrząc na nich wielkimi, złotymi 
oczami, stworzenie rozwinęło szerokie, złociste, nietoperze 
skrzydła i tak trwało, nieruchome, każąc się podziwiać.
   - Złoty smok - szepnął Dorregaray. - To niemożliwe... 
Żywa legenda!
   - Nie ma, psia mać, złotych smoków - stwierdził Niszczuka 
i splunął. - Wiem, co mówię.
   - To co to jest, to, co siedzi na pagórku? - spytał 
rzeczowo Jaskier.
   - To jakieś oszustwo.
   - Iluzja.
   - To nie jest iluzja - powiedziała Yennefer.
   - To złoty smok - rzekł Gyllenstiern. - Najprawdziwszy 
złoty smok.
   - Złote smoki są tylko w legendach!
   - Przestańcie - wtrącił nagle Boholt. - Nie ma się czym 
gorączkować. Byle bałwan widzi, że to złoty smok. A co to, 
proszę waszmości, za różnica, złoty, siny, sraczkowaty czy w 
kratkę? Duży nie jest, załatwimy go raz dwa. Zdzieblarz, 
Niszczuka, rozgrużajcie wóz, wyciągajcie sprzęt. Też mi 
różnica, złoty, nie złoty.
   - Jest różnica, Boholt - powiedział Zdzieblarz. - I to 
zasadnicza. To nie jest smok, którego tropimy. Nie ten, 
podtruty pod Hołopolem, który siedzi w jamie, na kruszcu i 
klejnotach. A ten tu siedzi na rzyci jedynie. To po cholerę 
nam on?
   - Ten smok jest złoty, Kennet - warknął Yarpen Zigrin. - 
Widziałeś kiedy takiego? Nie rozumiesz? Za jego skórę 
weźmiemy więcej niż wyciągnęlibyśmy ze zwykłego skarbca.
   - I to nie psując rynku drogich kamieni - dodała Yennefer 
uśmiechając się nieładnie. - Yarpen ma rację. Umowa 
obowiązuje nadal. Jest co dzielić, no nie?
   - Hej, Boholt? - wrzasnął Niszczuka z wozu przebierając z 
rumorem w ekwipunku. - Co zakładamy na siebie i na konie? 
Czym ta złota gadzina może ziać, hę? Ogniem? Kwasem? Parą?
   - A zaraza jego wie, proszę waszmości - zafrasował się 
Boholt. - Hej, czarodzieje! Czy legendy o złotych smokach 
mówią, jak takiego zabić?
   - Jak go zabić? A zwyczajnie! - krzyknął nagle Kozojed. - 
Nie ma co medytować, dajcie prędko jakiego zwierzaka. 
Napchamy go czymś trującym i podrzucimy gadu, niech 
sczeźnie.
   Dorregaray popatrzył na szewca z ukosa, Boholt splunął, 
Jaskier odwrócił głowę z grymasem obrzydzenia. Yarpen Zigrin 
uśmiechał się obleśnie wziąwszy się pod boki.
   - Co tak patrzycie? - spytał Kozojed. - Weźmy się do 
roboty, trzeba uradzić, czym napchamy ścierwo, żeby gad 
skapiał co rychlej. Musi to być coś, co jest strasznie 
jadowite, trujące albo zgniłe.
   - Aha - przemówił krasnolud, wciąż z uśmiechem. - Coś, co 
jest jadowite, paskudne i śmierdzące. Wiesz co, Kozojed? 
Wychodzi, że to ty.
   - Co?
   - Gówno. Zjeżdżaj stąd, ciżmopsuju, niech oczy moje na 
ciebie nie patrzą.
   - Panie Dorregaray - rzekł Boholt podchodząc do 
czarodzieja. - Okażcie przydatność. Przypomnijcie sobie 
legendy i podania. Co wam wiadomo o złotych smokach?
   Czarodziej uśmiechnął się prostując się wyniośle.
   - Co mi wiadomo o złotych smokach, pytasz? Mało, ale 
wystarczająco wiele.
   - Słuchamy tedy.
   - A słuchajcie, i słuchajcie uważnie. Tam, przed nami, 
siedzi złoty smok. Żywa legenda, być może ostatnie i jedyne 
w swoim rodzaju stworzenie, jakie ocalało przed waszym 
morderczym szałem. Nie zabija się legendy. Ja, Dorregaray, 
nie pozwolę wam ruszyć tego smoka. Zrozumiano? Możecie się 
pakować, troczyć juki i wracać do domów.
   Geralt był przekonany, że wybuchnie wrzawa. Mylił się.
   - Mości czarodzieju - przerwał ciszę głos Gyllenstierna. 
- Baczcie no, co i do kogo mówicie. Król Niedamir może kazać 
wam, Dorregarayowi, troczyć juki i wynosić się do diabła. 
Ale nie odwrotnie. Czy to jest jasne?
   - Nie - rzekł dumnie czarodziej. - Nie jest. Bo ja jestem 
mistrz Dorregaray i nie będzie mi rozkazywał ktoś, kogo 
królestwo obejmuje obszar widoczny z wysokości ostrokołu 
parszywej, brudnej i zasmrodzonej warowni. Czy wiecie, panie 
Gyllenstiern, że jeśli wypowiem zaklęcie i wykonam ruch 
ręką, to zmienicie się w krowi placek, a wasz nieletni król 
w coś niewypowiedzianie gorszego? Czy to jest jasne?
   Gyllenstiern nie zdążył odpowiedzieć, bowiem Boholt, 
przystąpiwszy do Dorregaraya, chwycił go za ramię i obrócił 
ku sobie. Niszczuka i Zdzieblarz, milczący i ponurzy, 
wysunęli się zza pleców Boholta.
   - Słuchajcie no, panie magiku - rzekł cicho ogromny 
Rębacz. - Zanim zaczniecie wykonywać te wasze ruchy ręką, 
posłuchajcie. Mógłbym długo tłumaczyć, proszę waszmości, co 
sobie robię z twoich zakazów, z twoich legend i z twojego 
głupiego gadania. Ale nie chce mi się. Niech więc to starczy 
ci za moją odpowiedź.
   Boholt odchrząknął, przyłożył palec do nosa i z bliskiej 
odległości nasmarkał czarodziejowi na czubki butów.
   Dorregaray pobladł, ale nie poruszył się. Widział - jak i 
wszyscy - morgenstern łańcuchowy na łokciowej długości 
trzonku, trzymany przez Niszczukę w nisko opuszczonej dłoni. 
Wiedział - jak i wszyscy - że czas, potrzebny na rzucenie 
zaklęcia jest nierównie dłuższy od czasu, jaki potrzebny 
będzie Niszczuce na rozwalenie mu głowy na ćwierci.
   - No - powiedział Boholt. - A teraz odejdźcie grzecznie 
na bok, proszę waszmości. A jeśli przyjdzie ci ochota znowu 
otworzyć gębę, to prędko wetknij sobie w nią wiecheć trawy. 
Bo jeśli jeszcze raz usłyszę twoje stękania, to mnie 
popamiętasz.
   Boholt odwrócił się, zatarł dłonie.
   - No, Niszczuka, Zdzieblarz, do roboty, bo nam gad w 
końcu ucieknie.
   - Nie wygląda, żeby on miał zamiar uciekać - powiedział 
Jaskier obserwujący przedpole. - Patrzcie no na niego.
   Złoty smok, siedzący na pagórku, ziewnął, zadarł głowę, 
zamachał skrzydłami, smagnął ziemię ogonem.
   - Królu Niedamirze i wy, rycerze! - zaryczał rykiem 
brzmiącym jak mosiężna trąba. - Jestem smok 
Villentretenmerth! Jak widzę, nie ze wszystkim zatrzymała 
was lawina, którą to ja, niechwalący się, spuściłem wam na 
głowy. Dotarliście aż tutaj. Jak widzicie, z doliny tej są 
tylko trzy wyjścia. Na wschód, ku Hołopolu, i na zachód, ku 
Caingorn. I z tych dróg możecie skorzystać. Bo północnym 
wąwozem, panowie, nie pójdziecie, bo ja, Villentretenmerth, 
zabraniam wam tego. Jeśli zaś ktoś mego zakazu respektować 
nie zechce, wyzywam go oto na bój, na honorowy, rycerski 
pojedynek. Na broń konwencjonalną, bez czarów, bez ziania 
ogniem. Walka do pełnej kapitulacji jednej ze stron. Czekam 
odpowiedzi przez herolda waszego, jak każe zwyczaj!
   Wszyscy stali otworzywszy szeroko usta.
   - On gada! - sapnął Boholt. - Niebywałe!
   - I do tego strasznie mądrze - rzekł Yarpen Zigrin. - Czy 
ktoś wie, co to jest broń konfesjonalna?
   - Zwykła, niemagiczna - powiedziała Yennefer marszcząc 
brwi. - Mnie jednak zastanawia coś innego. Nie można mówić 
artykułowanie mając rozwidlony język. Łajdak używa 
telepatii. Uważajcie, to działa w obie strony. Może czytać 
nasze myśli.
   - Co on, zgłupiał ze szczętem, czy jak? - zdenerwował się 
Kennet-Zdzieblarz. - Honorowy pojedynek? Z głupim gadem? A 
takiego! Idziemy na niego kupą! W kupie siła!
   - Nie.
   Obejrzeli się.
   Eyck z Denesle, już na koniu, w pełnej zbroi, z kopią 
osadzoną przy strzemieniu, prezentował się dużo lepiej niż 
na piechotę. Spod podniesionej zasłony hełmu gorzały 
zgorączkowane oczy, bielała blada twarz.
   - Nie, panie Kennet - powtórzył rycerz. - Chyba że po 
moim trupie. Nie dopuszczę, by obrażano w mojej obecności 
honor rycerski. Kto odważy się złamać zasady honorowego 
pojedynku...
   Eyck mówił coraz głośniej, egzaltowany głos łamał mu się 
i drżał z podniecenia.
   - ...kto znieważy honor, znieważy i mnie, i krew jego lub 
moja popłynie na tę umęczoną ziemię. Bestia żąda pojedynku? 
Dobrze więc! Niechaj herold otrąbi moje imię! Niech 
zadecyduje sąd bogów! Za smokiem siła kłów i pazurów, i 
piekielna złość, a za mną...
   - Co za kretyn - mruknął Yarpen Zigrin.
   - ...za mną prawość, za mną wiara, za mną łzy dziewic, 
które ten gad...
   - Skończ, Eyck, bo rzygać się chce! - wrzasnął Boholt. - 
Dalej, w pole! Bierz się za smoka, zamiast gadać!
   - Ej, Boholt, zaczekaj - rzekł nagle krasnolud szarpiąc 
brodę. - Zapomniałeś o umowie? Jeśli Eyck położy gadzinę, 
weźmie połowę...
   - Eyck nic nie weźmie - wyszczerzył zęby Boholt. - Znam 
go. Jemu wystarczy, jeśli Jaskier ułoży o nim piosenkę.
   - Cisza! - oznajmił Gyllenstiern. - Niech tak będzie. 
Przeciwko smokowi wystąpi prawy rycerz błędny, Eyck z 
Denesle, walczący w barwach Caingorn, jako kopia i miecz 
króla Niedamira. Taka jest królewska decyzja!
   - No i masz - zgrzytnął zębami Yarpen Zigrin. - Kopia i 
miecz Niedamira. Załatwił nas caingornski królik. I co 
teraz?
   - Nic - Boholt splunął. - Nie chcesz chyba zadzierać z 
Eyckiem, Yarpen? On gada głupio, ale jeśli już wlazł na 
konia i podniecił się, to lepiej schodzić mu z drogi. Niech 
idzie, zaraza, i niech załatwi smoka. A potem się zobaczy.
   - Kto będzie heroldem? - spytał Jaskier. - Smok chciał 
herolda. Może ja?
   - Nie. To nie piosenki śpiewać, Jaskier - zmarszczył się 
Boholt. - Heroldem niech będzie Yarpen Zigrin. Ma głos jak 
buhaj.
   - Dobra, co mi tam - rzekł Yarpen. Dawajcie mi tu 
chorążego ze znakiem, żeby wszystko było jak należy.
   - Tylko grzecznie mówcie, panie krasnoludzie. I dwornie - 
upomniał Gyllenstiern.
   - Nie uczcie mnie jak gadać - krasnolud dumnie wypiął 
brzuch. - Chodziłem w poselstwa już wtedy, kiedy wy 
jeszczeście na chleb mówili "bep", a na muchy "tapty".
   Smok w dalszym ciągu spokojnie siedział na pagórku, 
wesoło machając ogonem. Krasnolud wdrapał się na największy 
głaz, odchrząknął i splunął.
   - Hej, ty tam! - zaryczał, biorąc się pod boki. - Smoku 
chędożony! Słuchaj, co ci rzeknie herold! Znaczy się ja! Jako 
pierwszy zabierze się do ciebie honorowo obłędny rycerz Eyck 
z Denesle! I wrazi ci kopię w kałdun, wedle świętego 
zwyczaju, na pohybel tobie, a na radość biednym dziewicom i 
królowi Niedamirowi! Walka ma być honorowa i wedle prawa, 
ziać ogniem nie lza, a jeno konfesjonalnie łupić jeden 
drugiego, dopokąd ten drugi ducha nie wyzionie albo nie 
zemrze! Czego ci życzymy z duszy, serca! Pojąłeś, smoku?
   Smok ziewnął, zamachał skrzydłami, a potem, przypadłszy 
do ziemi, szybko zlazł z pagóra na równy teren.
   - Pojąłem, cny heroldzie! - odryczał. - Niech tedy 
wystąpi w pole szlachetny Eyck z Denesle. Jam gotów!
   - Istne jasełki - Boholt splunął, ponurym wzrokiem 
odprowadzając Eycka, stępa wyjeżdżającego zza bariery 
głazów. - Cholerna kupa śmiechu....
   - Zamknij jadaczkę, Boholt - krzyknął Jaskier zacierając 
ręce. - Patrz, Eyck idzie do szarży! Psiakrew, ale będzie 
piękna ballada!
   - Hurra! Wiwat Eyck! - krzyknął ktoś z grupy łuczników 
Niedamira.
   - A ja - odezwał się ponuro Kozojed - ja bym go jednak 
dla pewności napchał siarką.
   Eyck, już w polu, odsalutował smokowi uniesioną kopią, 
zatrzasnął zasłonę hełmu i uderzył konia ostrogami.
   - No, no - powiedział krasnolud. - Głupi to on może jest, 
ale na szarżowaniu faktycznie się zna. Patrzcie tylko!
   Eyck, schylony, zaparty w siodle, zniżył kopię w pełnym 
galopie. Smok, wbrew oczekiwaniom Geralta, nie odskoczył, 
nie ruszył półkolem, ale nisko, przypłaszczony do ziemi, 
popędził prosto na atakującego rycerza.
   - Bij go! Bij, Eyck! - wrzasnął Yarpen.
   Eyck, choć niesiony galopem, nie uderzył na wprost, na 
oślep. W ostatniej chwili zmienił zwinnie kierunek, 
przerzucił kopię nad końskim łbem. Przelatując obok smoka z 
całej mocy pchnął stając w strzemionach. Wszyscy wrzasnęli 
jednym głosem. Geralt nie przyłączył się do chóru.
   Smok uniknął pchnięcia w delikatnym, zwinnym, pełnym 
gracji obrocie, i zwijając się jak żywa, złota wstęga, 
błyskawicznie, ale miękko, iście po kociemu sięgnął łapą pod 
brzuch konia. Koń kwiknął, wysoko wyrzucając zad, rycerz 
zakolebał się w siodle, ale nie wypuścił kopii. W momencie, 
gdy koń prawie zarywał się chrapami w ziemię, smok ostrym 
pociągnięciem łapy zmiótł Eycka z siodła. Wszyscy widzieli 
lecące w górę, wirujące blachy pancerza, wszyscy usłyszeli 
brzęk i huk, z jakim rycerz zwalił się na ziemię.
   Smok przysiadając przygniótł konia łapą, zniżył zębatą 
paszczę. Koń kwiknął przeraźliwie, zaszamotał się i ścichł.
   W ciszy, jaka zapadła, wszyscy usłyszeli głęboki głos 
smoka Villentretenmertha.
   - Mężnego Eycka z Denesle można zabrać z pola, jest 
niezdolny do dalszej walki. Następny, proszę.
   - O, kurwa - powiedział Yarpen Zigrin w ciszy, jaka 
zapadła.

VIII - Obie nogi - powiedziała Yennefer wycierając ręce w 
lnianą szmatkę. - I chyba coś z kręgosłupem. Zbroja na 
plecach wgnieciona, jakby dostał kafarem. A nogi, to przez 
własną kopię. Nieprędko on wsiądzie na konia. O ile w ogóle 
wsiądzie.
   - Ryzyko zawodowe - mruknął Geralt. Czarodziejka 
zmarszczyła się.
   - Tylko tyle masz do powiedzenia?
   - A co jeszcze chciałabyś usłyszeć, Yennefer?
   - Ten smok jest niewiarygodnie szybki, Geralt. Za szybki, 
by mógł z nim walczyć człowiek.
   - Rozumiem. Nie, Yen. Nie ja.
   - Zasady? - uśmiechnęła się zjadliwie czarodziejka. - Czy 
zwykły, najzwyklejszy strach? To jedno ludzkie uczucie, 
którego w tobie nie wytrzebiono?
   - Jedno i drugie - zgodził się beznamiętnie wiedźmin. - 
Co za różnica?
   - Właśnie - Yennefer podeszła bliżej. - Żadna. Zasady 
można złamać, strach można pokonać. Zabij tego smoka, 
Geralt. Dla mnie.
   - Dla ciebie?
   - Dla mnie.Chcę tego smoka, Geralt. Całego. Chcę go mieć 
tylko dla siebie.
   - Użyj czarów i zabij go.
   - Nie. Ty go zabij. A ja czarami powstrzymam Rębaczy i 
innych, żeby nie przeszkadzali.
   - Padną trupy, Yennefer.
   - Od kiedy ci to przeszkadza? Ty zajmij się smokiem, ja 
biorę na siebie ludzi.
   - Yennefer - rzekł chłodno wiedźmin. - Nie mogę 
zrozumieć. Po co ci ten smok? Aż do tego stopnia olśniewa 
cię żółty kolor jego łusek? Przecież nie cierpisz biedy, 
masz niezliczone źródła utrzymania, jesteś sławna. O co więc 
chodzi? Tylko nie mów nic o powołaniu, bardzo proszę.
   Yennefer milczała, wreszcie, skrzywiwszy wargi, z 
rozmachem kopnęła leżący w trawie kamień.
   - Jest ktoś, kto może mi pomóc, Geralt. Podobno to... 
wiesz, o co mi chodzi... Podobno to nie jest nieodwracalne. 
Jest szansa. Mogę jeszcze mieć... Rozumiesz?
   - Rozumiem.
   - To skomplikowana operacja, kosztowna. Ale w zamian za 
złotego smoka.. Geralt?
   Wiedźmin milczał.
   - Kiedyśmy wisieli na moście - powiedziała czarodziejka - 
prosiłeś mnie o coś. Spełnię twoją prośbę. Mimo wszystko.
   Wiedźmin uśmiechnął się smutno, wskazującym palcem 
dotknął obsydianowej gwiazdy na szyi Yennefer.
   - Za późno, Yen. Już nie wisimy. Przestało mi zależeć. 
Mimo wszystko.
   Oczekiwał najgorszego, kaskady ognia, błyskawicy, ciosu w 
twarz, obelgi, przekleństwa. Zdziwił się, widząc tylko 
powstrzymywane drżenie warg. Yennefer odwróciła się powoli. 
Geralt pożałował swoich słów. Pożałował emocji, która je 
zrodziła. Granica możliwości, przekroczona, pękła, jak 
struna lutni. Spojrzał na Jaskra, zobaczył, jak trubadur 
szybko odwraca głowę, unika jego wzroku.
   - No, to sprawę honoru rycerskiego mamy już z głowy, 
proszę waszmości - zawołał Boholt, już w zbroi, stając przed 
Niedamirem, wciąż siedzącym na kamieniu z nieodmiennym 
wyrazem znudzenia na twarzy. - Honor rycerski leży tam i 
jęczy cichutko. Kiepska to była koncepcja, mości 
Gyllenstiern, z wypuszczeniem Eycka jako waszego rycerza i 
wasala. Palcem nie myślę wskazywać, ale wiem, komu Eyck 
zawdzięcza połamane kulasy. Tak, jako żywo, za jednym 
pociągnięciem mamy z głowy dwie sprawy. Jednego szaleńca, 
chcącego szaleńczo ożywiać legendy o tym, jak to śmiały 
rycerz w pojedynkę pokonuje smoka. I jednego krętacza, który 
chciał na tym zarobić. Wiecie, o kim mówię, Gyllenstiern, 
co? To dobrze. A teraz nasz ruch. Teraz smok jest nasz. 
Teraz my, Rębacze, załatwimy tego smoka. Ale na własny 
rachunek.
   - A umowa, Boholt? - wycedził kanclerz. - Co z umową?
   - W rzyci mam umowę.
   - To niebywałe! To zniewaga majestatu! - tupnął nogą 
Gyllenstiern. - Król Niedamir...
   - Co, król? - wrzasnął Boholt wspierając się na ogromnym, 
dwuręcznym mieczu. - Może król życzy sobie osobiście, sam 
iść na smoka? A może to wy, jego wierny kanclerz, wtłoczycie 
w blachy wasze brzuszysko i wystąpicie w pole? Czemu nie, 
proszę bardzo, my zaczekamy, proszę waszmości. Mieliście 
swoją szansę, Gyllenstiern, gdyby Eyck zadźgał smoka, to wy 
wzięlibyście go całego, nam nie dostałoby się nic, ni jedna 
złota łuska z jego grzbietu. Ale teraz za późno. 
Przejrzyjcie na oczy. Nie ma komu już bić się w barwach 
Caingorn. Nie znajdziecie drugiego takiego durnia jak Eyck.
   - Nieprawda! - szewc Kozojed przypadł do króla, wciąż 
zajętego obserwacją sobie tylko znanego punktu na 
horyzoncie. - Królu panie! Zaczekajcie tylko krzynę, niech 
no nadciągną nasi z Hołopola, a tylko ich patrzeć! Pluńcie 
na przemądrzałą szlachtę, precz ich pognajcie! Obaczycie, 
kto śmiały naprawdę, kto w garści mocny, a nie w gębie!
   - Zamknij pysk - spokojnie odezwał się Boholt ścierając 
plamkę rdzy z napierśnika. - Zamknij pysk, chamie, bo jak 
nie, to ja ci go zamknę, tak, że ci zębiska do gardzieli 
wlecą.
   Kozojed, widząc zbliżających się Kenneta i Niszczukę, 
wycofał się szybko, skrył wśród hołopolskich milicjantów.
   - Królu! - zawołał Gyllenstiern. - Królu, co rozkażesz?
   Wyraz znudzenia znikł nagle z twarzy Niedamira. Nieletni 
monarcha zmarszczył piegowaty nos i wstał.
   - Co rozkażę? - powiedział cienko. - Nareszcie zapytałeś 
o to, Gyllenstiern, zamiast decydować za mnie i przemawiać 
za mnie i w moim imieniu. Bardzo się cieszę. I niech tak 
zostanie, Gyllenstiern. Od tej chwili będziesz milczał i 
słuchał rozkazów. Oto pierwszy z nich. Zbierz ludzi, każ
położyć na wóz Eycka z Denesle. Wracamy do Caingorn.
   - Panie...
   - Ani słowa, Gyllenstiern. Pani Yennefer, szlachetni 
panowie, żegnam was. Straciłem trochę czasu na tej wyprawie, 
ale i zyskałem sporo. Wiele się nauczyłem. Dzięki wam za 
słowa, pani Yennefer, panie Dorregaray, panie Boholt. I 
dzięki za milczenie, panie Geralt.
   - Królu - rzekł Gyllenstiern. - Jak to? Smok jest tuż, 
tuż. Tylko ręką sięgnąć. Królu, twoje marzenie...
   - Moje marzenie - powtórzył zamyślony Niedamir. - Ja go 
jeszcze nie mam. A jeśli tu zostanę... Może wtedy nie będę 
go miał już nigdy.
   - A Malleore? A ręka księżniczki? - nie rezygnował 
kanclerz wymachując rękami. - A tron? Królu, tamtejszy lud 
uzna cię...
   - W rzyci mam tamtejszy lud, jak mawia pan Boholt - 
zaśmiał się Niedamir. - Tron Malleore jest i tak mój, bo mam 
w Caingorn trzystu pancernych i półtora tysiąca pieszego 
luda przeciwko ich tysiącu zafajdanych tarczowników. A 
uznać, to oni mnie i tak uznają. A ich księżniczka to tłuste 
cielątko i plunąć mi na jej rękę, potrzebny mi tylko jej 
kuper, niech urodzi następcę, a potem się ją i tak otruje. 
Metodą mistrza Kozojeda. Dość gadania, Gyllenstiern. 
Przystąp do wykonywania otrzymanych rozkazów.
   - Zaiste - szepnął Jaskier do Geralta. - Dużo się 
nauczył.
   - Dużo - potwierdził Geralt patrząc na pagórek, na którym 
złoty smok, zniżywszy trójkątną głowę, lizał rozwidlonym, 
szkarłatnym jęzorem coś, co siedziało w trawie obok niego. - 
Ale nie chciałbym być jego poddanym, Jaskier.
   - I co teraz będzie, jak myślisz?
   Wiedźmin patrzył spokojnie na maleńkie, szarozielone 
stworzonko, trzepoczące nietoperzymi skrzydełkami obok 
złotych pazurów schylonego smoka.
   - A co ty na to wszystko, Jaskier? Co ty o tym myślisz?
   - A jakie znaczenie ma to, co ja myślę? Ja jestem poetą, 
Geralt. Czy moje zdanie ma jakieś znaczenie?
   - Ma.
   - No, to ci powiem. Ja, Geralt, jak widzę gada, żmiję, 
dajmy na to, albo inną jaszczurkę, to aż mną rzuca, tak się 
tego paskudztwa brzydzę i boję. A ten smok...
   - No?
   - On... on jest ładny, Geralt.
   - Dziękuję ci, Jaskier.
   - Za co?
   Geralt odwrócił głowę, wolnym ruchem sięgnął do klamry 
pasa, skosem przecinającego pierś, skrócił go o dwie 
dziurki. Uniósł prawą dłoń, sprawdzając, czy rękojeść miecza 
jest we właściwym położeniu. Jaskier przyglądał się szeroko 
otwartymi oczami.
   - Geralt! Ty zamierzasz...
   - Tak - rzekł spokojnie wiedźmin. - Jest granica 
możliwości. Mam tego wszystkiego dość. Idziesz z Niedamirem, 
czy zostajesz, Jaskier?
   Trubadur schylił się, ostrożnie i pieczołowicie ułożył 
lutnię pod kamieniem, wyprostował się.
   - Zostaję. Jak powiedziałeś? Granica możliwości? 
Rezerwuję sobie ten tytuł dla ballady.
   - To może być twoja ostatnia ballada, Jaskier.
   - Geralt?
   - Aha?
   - Nie zabijaj... Możesz?
   - Miecz to jest miecz, Jaskier. Gdy się go już 
dobędzie...
   - Postaraj się.
   - Postaram się.
   Dorregaray zachichotał, obrócił się w stronę Yennefer i 
Rębaczy, wskazał na oddalający się orszak królewski.
   - Tam oto - powiedział - odchodzi król Niedamir. Nie 
wydaje już królewskich rozkazów ustami Gyllenstierna. 
Odchodzi, wykazawszy rozsądek. Dobrze, że jesteś, Jaskier. 
Proponuję, żebyś zaczął układać balladę.
   - O czym?
   - A o tym - czarodziej wyjął różdżkę zza pazuchy - jak 
Mistrz Dorregaray, czarnoksiężnik, pogonił do domów 
hultajstwo, chcące po hultajsku zabić ostatniego złotego 
smoka, jaki pozostał na świecie. Nie ruszaj się, Boholt! 
Yarpen, ręce precz od topora! Nawet nie drgnij, Yennefer! 
Dalej, hultaje, za królem, jak za panią matką. Jazda, do 
koni, do wozów. Ostrzegam, kto zrobi jeden niewłaściwy ruch, 
z tego zostanie swąd i szkliwo na piasku. Ja nie żartuję.
   - Dorregaray! - zasyczała Yennefer.
   - Mości czarodzieju - rzekł pojednawczo Boholt. - Alboż 
to się godzi...
   - Milcz, Boholt. Powiedziałem, nie ruszycie tego smoka. 
Nie zabija się legendy. W tył zwrot i wynocha.
   Ręka Yennefer wystrzeliła nagle do przodu, a ziemia 
dookoła Dorregaraya eksplodowała błękitnym ogniem, 
zakotłowała się kurzawą rwanej darni i żwiru. Czarodziej 
zachwiał się, otoczony płomieniami. Niszczuka przyskakując 
uderzył go w twarz nasadą pięści. Dorregaray upadł, z jego 
różdżki strzeliła czerwona błyskawica, nieszkodliwie gasnąc 
wśród głazów. Zdzieblarz, doskakując z drugiej strony, 
kopnął leżącego czarodzieja, odwinął się, by powtórzyć. 
Geralt wpadł między nich, odepchnął Zdzieblarza, wydobył 
miecz, ciął płasko, mierząc pomiędzy naramiennik a 
napierśnik zbroi. Przeszkodził mu Boholt, parując cios 
szeroką klingą dwuręcznego miecza. Jaskier podstawił nogę 
Niszczuce, ale bezskutecznie - Niszczuka wczepił się w 
tęczowy kubrak barda i huknął go kułakiem między oczy. 
Yarpen Zigrin, przyskakując z tyłu, podciął Jaskrowi nogi, 
uderzając toporzyskiem w zgięcie kolan.
   Geralt zwinął się w piruecie, uchodząc przed mieczem 
Boholta, uderzył krótko doskakującego Zdzieblarza, zrywając 
mu żelazny naręczak. Zdzieblarz odskoczył, potknął się, 
upadł. Boholt stęknął, zawinął mieczem jak kosą. Geralt 
przeskoczył nad świszczącym ostrzem, głowicą miecza gruchnął 
Boholta w napierśnik, odrzucił, ciął, mierząc w policzek. 
Boholt, widząc, że nie zdoła sparować ciężkim mieczem, 
rzucił się w tył, padając na wznak. Wiedźmin doskoczył do 
niego i w tym momencie poczuł, że ziemia umyka mu spod 
drętwiejących nóg. Zobaczył, jak horyzont z poziomego robi 
się pionowy. Nadaremnie usiłując złożyć palce w ochronny 
Znak, wyrżnął ciężko bokiem o ziemię, wypuszczając miecz ze 
zmartwiałej dłoni. W uszach tętniło mu i szumiało.
   - Zwiążcie ich, dopóki działa zaklęcie - powiedziała 
Yennefer, gdzieś z góry i bardzo daleka. - Wszystkich 
trzech.
   Dorregaray i Geralt, otumanieni i bezwładni, dali się 
spętać i przywiązać do wozu bez oporu i bez słowa. Jaskier 
rzucał się i rugał, więc jeszcze przed przywiązaniem dostał 
po pysku.
   - Po co ich wiązać, zdrajców, psich synów - rzekł Kozojed 
podchodząc. - Od razu ich utłuc i spokój.
   - Sam jesteś syn, i to nie psi - powiedział Yarpen 
Zigrin. - Nie obrażaj tu psów. Poszedł won, zelówo.
   - Strasznieście śmiali - warknął Kozojed. - Obaczym, czy 
wam śmiałości starczy, gdy moi z Hołopola nadciągną, a tylko 
ich patrzeć. Zoba...
   Yarpen, wykręcając się z nieoczekiwaną przy swej posturze 
zwinnością, łupnął go toporzyskiem przez łeb. Stojący obok 
Niszczuka poprawił kopniakiem. Kozojed przeleciał kilka 
sążni i zarył nosem w trawę.
   - Popamiętacie! - wrzasnął na czworakach. - Wszystkich 
was...
   - Chłopaki! - ryknął Yarpen Zigrin - w rzyć szewca, 
dratwa jego mać! Łap go, Niszczuka!
   Kozojed nie czekał. Zerwał się i kłusem pognał w stronę 
wschodniego kanionu. Za nim chyłkiem pobiegli hołopolscy 
tropiciele. Krasnoludy, rechocząc, ciskały za nimi 
kamieniami.
   - Od razu jakoś powietrze poświeżało - zaśmiał się 
Yarpen. - No, Boholt, bierzemy się za smoka.
   - Pomału - podniosła rękę Yennefer. - Brać, to możecie, 
ale nogi. Za pas. Wszyscy, jak tu stoicie.
   - Że jak? - Boholt zgarbił się, a oczy rozbłysły mu 
złowrogim blaskiem. - Co powiadacie, jaśnie wielmożna pani 
wiedźmo?
   - Wynoście się stąd, w ślad za szewcem - powtórzyła 
Yennefer. - Wszyscy. Sama sobie poradzę ze smokiem. Bronią 
niekonwencjonalną. A na odchodnym możecie mi podziękować. 
Gdyby nie ja, pokosztowalibyście wiedźmińskiego miecza. No 
już, prędziutko, Boholt, zanim się zdenerwuję. 
Ostrzegam, znam zaklęcie, za pomocą którego mogę porobić z 
was wałachów. Wystarczy, że ruszę ręką.
   - No nie - wycedził Boholt - moja cierpliwość sięgnęła 
granic możliwości. Nie dam robić z siebie głupka. 
Zdzieblarz, odczep no dyszel od wozu. Czuję, że i mnie 
potrzebna będzie broń niekonwencjonalna. Zaraz ktoś tu 
oberwie po krzyżu, proszę waszmości. Nie będę wskazywać 
palcem, ale zaraz oberwie po krzyżu pewna paskudna wiedźma.
   - Spróbuj tylko, Boholt. Uprzyjemnisz mi dzień.
   - Yennefer - powiedział z wyrzutem krasnolud - dlaczego?
   - Może ja po prostu nie lubię się dzielić, Yarpen?
   - Cóż - uśmiechnął się Yarpen Zigrin. - Głęboko ludzkie. 
Tak ludzkie, że aż prawie krasnoludzkie. Przyjemnie jest 
widzieć swojskie cechy u czarodziejki. Bo i ja nie lubię się 
dzielić, Yennefer.
   Zgiął się w krótkim, błyskawicznym zamachu. Stalowa kula, 
wydobyta nie wiadomo skąd i kiedy, warknęła w powietrzu i 
łupnęła Yennefer w środek czoła. Zanim czarodziejka zdążyła 
się opamiętać, wisiała już w powietrzu, podtrzymywana za 
ręce przez Zdzieblarza i Niszczukę, a Yarpen pętał jej 
kostki powrozem. Yennefer wrzasnęła wściekle, ale jeden ze 
stojących z tyłu chłopaków Yarpena zarzucił jej lejce na 
głowę, ściągnął mocno, wpijając rzemień w otwarte usta, 
stłumił krzyk.
   - No i co, Yennefer - powiedział Boholt podchodząc. - Jak 
chcesz zrobić ze mnie wałacha? Kiedy ani ręką ruszyć?
   Rozerwał jej kołnierz kubraczka, rozdarł i rozchełstał 
koszulę. Yennefer wizgnęła, dławiona lejcami.
   - Nie mam teraz czasu - rzekł Boholt obmacując ją 
bezwstydnie wśród rechotu krasnoludów - ale poczekaj trochę, 
wiedźmo. Jak załatwimy smoka, urządzimy sobie zabawę. 
Przywiążcie ją porządnie do koła, chłopcy. Obie łapki do 
obręczy, tak, by ni palcem kiwnąć nie mogła. I niech nikt 
jej teraz nie rusza, psiakrew, proszę waszmości. Kolejność 
ustalimy wedle tego, jak kto się spisze przy smoku.
   - Boholt - odezwał się skrępowany Geralt, cicho, 
spokojnie i złowrogo. - Uważaj. Odnajdę cię na końcu świata.
   - Dziwię ci się - odrzekł Rębacz, równie spokojnie. - Ja 
na twoim miejscu siedziałbym cicho. Znam cię i muszę 
poważnie traktować twoją groźbę. Nie będę miał wyjścia. 
Możesz nie przeżyć, wiedźminie. Wrócimy jeszcze do tej 
sprawy. Niszczuka, Zdzieblarz, na konie.
   - No i masz ci los - stęknął Jaskier. - Po diabła ja się 
w to mieszałem?
   Dorregaray, pochyliwszy głowę, przyglądał się gęstym 
kroplom krwi, wolno kapiącym mu z nosa na brzuch.
   - Może byś się tak przestał gapić! - krzyknęła do Geralta 
czarodziejka, jak wąż wijąc się w powrozach, na próżno 
usiłując ukryć obnażone wdzięki. Wiedźmin posłusznie 
odwrócił głowę. Jaskier nie.
   - Na to, co widzę - zaśmiał się bard - zużyłaś chyba całą 
beczkę eliksiru z mandragory, Yennefer. Skóra jak u 
szesnastolatki, niech mnie gęś poszczypie.
   - Zamknij pysk, skurwysynu! - zawyła czarodziejka.
   - Ile ty właściwie masz lat, Yennefer? - Jaskier nie 
rezygnował. - Ze dwieście? No, powiedzmy, sto pięćdziesiąt. 
A zachowałaś się jak...
   Yennefer wykręciła szyję i splunęła na niego, ale 
niecelnie.
   - Yen - rzekł z wyrzutem wiedźmin wycierając oplute ucho 
o ramię.
   - Niech on przestanie się gapić!
   - Ani myślę - rzekł Jaskier nie spuszczając oczu z 
uciesznego widoku, jaki przedstawiała rozchełstana 
czarodziejka. - To przez nią tu siedzimy. I mogą nam 
poderżnąć gardła. A jak najwyżej zgwałcą, co w jej wieku...
   - Zamknij się, Jaskier - powiedział wiedźmin.
   - Ani myślę. Właśnie mam zamiar ułożyć balladę o dwóch 
cyckach. Proszę mi nie przeszkadzać.
   - Jaskier - Dorregaray pociągnął krwawiącym nosem. - Bądź 
poważny.
   - Jestem, cholera, poważny.
   Boholt, podpierany przez krasnoludów, z trudem wgramolił 
się na siodło, ciężki i pałubowaty od zbroi i nałożonych na 
nią skórzanych ochraniaczy. Niszczuka i Zdzieblarz już 
siedzieli na koniach trzymając w poprzek siodeł ogromne, 
dwuręczne miecze.
   - Dobra - charknął Boholt. - Idziemy na niego.
   - A nie - powiedział głęboki głos, brzmiący jak mosiężna 
surma. - To ja przyszedłem do was!
   Zza pierścienia głazów wynurzył się połyskujący złotem 
długi pysk, smukła szyja, uzbrojona rzędem trójkątnych, 
zębatych wyrostków, szponiaste łapy. Złe, gadzie oczy z 
pionową źrenicą patrzyły spod rogowatych powiek.
   - Nie mogłem się doczekać w polu - powiedział smok 
Villentretenmerth rozglądając się - więc przyszedłem sam. 
Jak widzę, chętnych do walki coraz mniej?
   Boholt wziął wodze w zęby, a koncerz w obie pięści.
   - Jehce stahcy - powiedział niewyraźnie gryząc rzemień. - 
Stahaj do wahki, hadzie!
   - Staję - rzekł smok wyginając grzbiet w łuk i 
zadzierając obelżywie ogon.
   Boholt rozejrzał się. Niszczuka i Zdzieblarz wolno, 
demonstracyjnie spokojnie okrążyli smoka z obu stron. Z tyłu 
czekał Yarpen Zigrin i jego chłopcy z toporami w rękach.
   - Aaaargh! - ryknął Boholt waląc silnie konia piętami i 
unosząc miecz.
   Smok zwinął się, przypadł do ziemi i z góry, zza własnego 
grzbietu, niczym skorpion, uderzył ogonem, godząc nie w 
Boholta, ale w Niszczukę, atakującego z boku. Niszczuka 
zwalił się wraz z koniem wśród brzęku, wrzasku i rżenia. 
Boholt, przypadając w galopie, ciął straszliwym zamachem, 
smok uskoczył zwinnie przed szeroką klingą. Impet galopu 
przeniósł Boholta obok. Smok wykręcił się, stając na tylnych 
łapach i dziabnął szponami Zdzieblarza, za jednym zamachem 
rozrywając brzuch konia i udo jeźdźca. Boholt, mocno 
odchylony w siodle, zdołał zatoczyć koniem, ciągnąc wodze 
zębami, ponownie zaatakował.
   Smok chlasnął ogonem po pędzących ku niemu krasnoludach, 
przewracając wszystkich, po czym rzucił się na Boholta, po 
drodze jakby mimochodem przydeptując energicznie 
Zdzieblarza, usiłującego wstać. Boholt, miotając głową, 
usiłował manewrować rozgalopowanym koniem, ale smok był 
nierównie szybszy i zręczniejszy. Chytrze zachodząc Boholta 
od lewej, by utrudnić mu cięcie, zdzielił go pazurzastą 
łapą. Koń stanął dęba i rzucił się w bok, Boholt wyleciał z 
siodła, gubiąc miecz i hełm, runął do tyłu, na ziemię, waląc 
głową o głaz.
   - Chodu, chłopaki!!! W góry!!! - zawył Yarpen Zigrin 
przekrzykując wrzask Niszczuki, przywalonego koniem. 
Powiewając brodami krasnoludy kopnęły się ku skałom z 
szybkością zadziwiającą przy ich krótkich nogach. Smok nie 
ścigał ich. Siadł spokojnie i rozejrzał się. Niszczuka 
miotał się i wrzeszczał pod koniem. Boholt leżał bez ruchu. 
Zdzieblarz pełzł w stronę skał, bokiem, jak ogromny, żelazny 
krab.
   - Niewiarygodne - szeptał Dorregaray. - Niewiarygodne...
   - Hej! - Jaskier targnął się w powrozach, aż wóz 
zadygotał. - Co to jest? Tam! Patrzcie!
   Od strony wschodniego wąwozu widać było wielką chmurę 
kurzu, rychło też dobiegły ich krzyki, turkot i tętent. Smok 
wyciągnął szyję popatrując.
   Na równinę wtoczyły się trzy wielkie wozy, wypełnione 
zbrojnym ludem. Rozdzielając się zaczęły okrążać smoka.
   - To... psiakrew, to milicja i cechy z Hołopola! - 
zawołał Jaskier. - Obeszli źródła Braa! Tak, to oni! 
Patrzcie, to Kozojed, tam, na czele!
   Smok zniżył głowę, delikatnie popchnął w stronę wozu 
małe, szarawe, popiskujące stworzonko. Potem uderzył ogonem 
po ziemi, zaryczał donośnie i pomknął jak strzała na 
spotkanie Hołopolan.
   - Co to jest? - spytała Yennefer. - To małe? To, co się 
kręci w trawie? Geralt?
   - To, czego smok bronił przed nami - powiedział wiedźmin. 
- To, co wykluło się niedawno w jaskini, tam, w północnym 
kanionie. Smoczątko, wyklute z jaja smoczycy, otrutej przez 
Kozojeda.
   Smoczątko, potykając się i szorując po ziemi wypukłym 
brzuszkiem, chwiejnie podbiegło do wozu, pisnęło, stanęło 
słupka, rozczapierzyło skrzydełka, potem zaś bez 
zastanowienia przylgnęło do boku czarodziejki. Yennefer, z 
wielce niewyraźną miną, westchnęła głośno.
   - Lubi cię - mruknął Geralt.
   - Młody, ale nie głupi - Jaskier wykręcając się w więzach 
wyszczerzył zęby. - Patrzcie, gdzie wetknął łebek, chciałbym 
być na jego miejscu, cholera. Hej, mały, uciekaj! To 
Yennefer! Postrach smoków! I wiedźminów. A przynajmniej 
jednego wiedźmina...
   - Milcz, Jaskier - krzyknął Dorregaray. - Patrzcie tam, 
na pole! Już go dopadli, niech ich zaraza!
   Wozy Hołopolan, dudniąc niczym bojowe rydwany, gnały na 
atakującego je smoka.
   - Lać go! - ryczał Kozojed, uczepiony pleców woźnicy. - 
Lać go, kumotrzy, gdzie popadnie i czym popadnie! Nie 
żałować!
   Smok zwinnie uskoczył przed najeżdżającym na niego 
pierwszym wozem, błyskającym ostrzami kos, wideł i rohatyn, 
ale dostał się między dwa następne, z których, targnięta 
rzemieniami, spadła na niego wielka, podwójna, rybacka sieć. 
Smok, zaplątany, zwalił się, poturlał, zwinął w kłębek, 
rozkraczył łapy. Sieć, rwana na strzępy, zatrzeszczała 
ostro. Z pierwszego wozu, który zdołał zawrócić, ciśnięto na 
niego następne sieci, oplatając go dokumentnie. Dwa 
pozostałe wozy też zakręciły, pomknęły ku smokowi, turkocąc i 
podskakując na wybojach.
   - Popadłeś w sieci, karasiu! - darł się Kozojed. - Zaraz 
my ciebie z łuski oskrobiemy!
   Smok zaryczał, buchnął strzelającym w niebo strumieniem 
pary. Hołopolscy milicjanci sypnęli się ku niemu zeskakując 
z wozów. Smok zaryczał znowu, rozpaczliwie, rozwibrowanym 
rykiem.
   Z północnego kanionu przyszła odpowiedź, wysoki, bojowy 
krzyk.
   Wyciągnięte w szaleńczym galopie, powiewając jasnymi 
warkoczami, gwiżdżąc przenikliwie, otoczone migotliwymi 
błyskami szabel, z wąwozu wypadły...
   - Zerrikanki! - krzyknął wiedźmin bezsilnie szarpiąc 
powrozy.
   - O, cholera! - zawtórował Jaskier. - Geralt! Rozumiesz?
   Zerrikanki przejechały przez ciżbę jak gorący nóż przez 
faskę masła, znacząc drogę porąbanymi trupami, w biegu 
zeskoczyły z koni, stając obok targającego się w sieci 
smoka. Pierwszy z nadbiegających milicjantów natychmiast 
stracił głowę. Drugi zamierzył się na Veę widłami, ale 
Zerrikanka, trzymając szablę oburącz, odwrotnie, końcem do 
dołu, rozchlastała go od krocza po mostek. Pozostali 
zrejterowali pośpiesznie.
   - Na wozy! - ryknął Kozojed. - Na wozy, kumotrzy! Wozami 
ich rozjedziemy!
   - Geralt! - krzyknęła nagle Yennefer, kurcząc związane 
nogi i nagłym rzutem wpychając je pod wóz, pod wykręcone do 
tyłu, skrępowane ręce wiedźmina. - Znak Ingi! Przepalaj! 
Wyczuwasz powróz? Przepalaj, do cholery!
   - Na ślepo? - jęknął Geralt. - Poparzę cię, Yen!
   - Składaj Znak! Wytrzymam!
   Usłuchał, poczuł mrowienie w palcach, złożonych w Znak 
Ingi tuż nad związanymi kostkami czarodziejki. Yennefer 
odwróciła głowę, wgryzła się w kołnierz kubraczka tłumiąc 
jęk. Smoczątko, piszcząc, tłukło skrzydełkami u jej boku.
   - Yen!
   - Przepalaj! - zawyła.
   Więzy puściły w momencie, gdy obrzydliwy, mdlący odór 
przypiekanej skóry stał się nie do wytrzymania. Dorregaray 
wydał z siebie dziwny odgłos i zemdlał, obwisły w pętach u 
koła wozu.
   Czarodziejka, skrzywiona z bólu, wyprężyła się, unosząc 
wolną już nogę. Krzyknęła wściekłym, pełnym bólu i złości 
głosem. Medalion na szyi Geralta zatargał się jak żywy. 
Yennefer wyprężyła udo i machnęła nóżką w stronę 
szarżujących wozów hołopolskiej milicji, wykrzyczała 
zaklęcie. Powietrze zatrzeszczało i zapachniało ozonem.
   - O, bogowie - jęknął Jaskier w podziwie. - Cóż to będzie 
za ballada, Yennefer!
   Zaklęcie, rzucone zgrabną nóżką, nie ze wszystkim udało 
się czarodziejce. Pierwszy wóz, wraz ze wszystkim, co się na 
nim znajdowało, nabrał po prostu kaczeńcowo żółtej barwy, 
czego hołopolscy wojownicy w zapale bitewnym nawet nie 
zauważyli. Z drugim wozem poszło lepiej - cała jego załoga w 
okamgnieniu zmieniła się w ogromne, kostropate żaby, które, 
rechocąc uciesznie, rozkicały się na wszystkie strony. Wóz, 
pozbawiony kierownictwa, przewrócił się i rozleciał. Konie, 
rżąc histerycznie, umknęły w dal, wlokąc za sobą ułamany 
dyszel.
   Yennefer zagryzła wargi i ponownie zamachała nóżką w 
powietrzu. Kaczeńcowy wóz, wśród skocznych tonów muzyki, 
dobiegającej skądś z góry, rozpłynął się nagle w kaczeńcowy 
dym, a cała jego obsada klapnęła w trawę, ogłupiała, tworząc 
malowniczą kupę. Koła trzeciego wozu z okrągłych zrobiły się 
kwadratowe i skutek był natychmiastowy. Konie stanęły dęba, 
wóz wywalił się, a hołopolskie wojsko wykuliło się i 
posypało na ziemię. Yennefer, już z czystej mściwości, 
machała zawzięcie nogą i krzyczała zaklęcia, zamieniając 
Hołopolan na chybił trafił w żółwie, gęsi, stonogi, 
flamingi i pasiaste prosięta. Zerrikanki wprawnie i 
metodycznie dorzynały pozostałych.
   Smok, poszarpawszy wreszcie sieć na strzępy, zerwał się, 
załopotał skrzydłami, zaryczał i pomknął, wyciągnięty jak 
struna, za ocalałym z pogromu, umykającym szewcem Kozojedem. 
Kozojed pomykał jak jeleń, ale smok był szybszy. Geralt, 
widząc rozwierającą się paszczę i błyskające zęby, ostre jak 
sztylety, odwrócił głowę. Usłyszał makabryczny wrzask i 
obrzydliwy chrzęst. Jaskier krzyknął zduszonym głosem. 
Yennefer, z twarzą białą jak płótno, zgięła się w pół, 
wykręciła w bok i zwymiotowała pod wóz.
   Zapadła cisza, przerywana jedynie okazjonalnym gęganiem, 
kumkaniem i pokwikiwaniem niedobitków hołopolskiej milicji.
   Vea, uśmiechnięta nieładnie, stanęła nad Yennefer, 
szeroko rozstawiwszy nogi. Zerrikanka uniosła szablę. 
Yennefer, blada, uniosła nogę.
   - Nie - powiedział Borch, zwany Trzy Kawki, siedzący na 
kamieniu. Na kolanach trzymał smoczątko, spokojne i 
zadowolone.
   - Nie będziemy zabijać pani Yennefer - powtórzył smok 
Villentretenmerth. - To już nieaktualne. Co więcej, teraz 
jesteśmy wdzięczni pani Yennefer za nieocenioną pomoc. 
Uwolnij ich, Vea.
   - Rozumiesz, Geralt? - szepnął Jaskier, rozcierając 
zdrętwiałe ręce. - Rozumiesz? Jest taka starożytna ballada, 
o złotym smoku. Złoty smok może...
   - Może przybrać każdą postać - mruknął Geralt. - Również 
ludzką. Też o tym słyszałem. Ale nie wierzyłem.
   - Panie Yarpenie Zigrin! - zawołał Villentretenmerth do 
krasnoluda uczepionego pionowej skały na wysokości 
dwudziestu łokci nad ziemią. - Czego tam szukacie? 
Świstaków? Nie jest to wasz przysmak, jeśli dobrze pamiętam. 
Zejdźcie na dół i zajmijcie się Rębaczami. Potrzebują 
pomocy. Nie będzie się już zabijać. Nikogo.
   Jaskier, rzucając niespokojne spojrzenia na Zerrikanki, 
czujnie krążące po pobojowisku, cucił wciąż nieprzytomnego 
Dorregaraya. Geralt smarował maścią i opatrywał poparzone 
kostki Yennefer. Czarodziejka syczała z bólu i mruczała 
zaklęcia.
   Uporawszy się z zadaniem, wiedźmin wstał.
   - Zostańcie tu - powiedział. - Muszę z nim porozmawiać.
   Yennefer krzywiąc się wstała.
   - Idę z tobą, Geralt - wzięła go pod rękę. - Mogę? 
Proszę, Geralt.
   - Ze mną, Yen? Myślałem...
   - Nie myśl - przycisnęła się do jego ramienia.
   - Yen?
   - Już dobrze, Geralt.
   Spojrzał w jej oczy, które były ciepłe. Jak dawniej. 
Pochylił głowę i pocałował w usta, gorące, miękkie i chętne. 
Jak dawniej.
   Podeszli. Yennefer, podtrzymywana, dygnęła głęboko, jak 
przed królem, ujmując suknię końcami palców.
   - Trzy Kaw... Villentretenmerth... - powiedział wiedźmin.
   - Moje imię w wolnym przekładzie na wasz język oznacza 
Trzy Czarne Ptaki - powiedział smok. Smoczątko, wczepione 
pazurkami w jego przedramię, podstawiło kark pod głaszczącą 
dłoń.
   - Chaos i Porządek - uśmiechnął się Villentretenmerth. - 
Pamiętasz, Geralt? Chaos to agresja, Porządek to obrona 
przed nią. Warto pędzić na koniec świata, by przeciwstawić 
się agresji i złu, prawda, wiedźminie? Zwłaszcza, jak 
mówiłeś, gdy zapłata jest godziwa. A tym razem była. To był 
skarb smoczycy Myrgtabrakke, tej otrutej pod Hołopolem. To 
ona mnie wezwała, bym jej pomógł, bym powstrzymał grożące 
jej zło. Myrgtabrakke odleciała już, krótko po tym, gdy 
zniesiono z pola Eycka z Denesle. Czasu miała dość, gdy wy 
gadaliście i kłóciliście się. Ale zostawiła mi swój skarb, 
moją zapłatę.
   Smoczątko pisnęło i zatrzepotało skrzydełkami.
   - Więc ty...
   - Tak - przerwał smok. - Cóż, takie czasy. Stworzenia, 
które wy zwykliście nazywać potworami, od pewnego czasu 
czują się coraz bardziej zagrożone przez ludzi. Nie dają już 
sobie rady same. Potrzebują Obrońcy. Takiego... wiedźmina.
   - A cel... Cel, który jest na końcu drogi?
   - Oto on - Villentretenmerth uniósł przedramię. Smoczątko 
pisnęło przestraszone. - Właśnie go osiągnąłem. Dzięki niemu 
przetrwam, Geralcie z Rivii, udowodnię, że nie ma granic 
możliwości. Ty też znajdziesz kiedyś taki cel, wiedźminie. 
Nawet ci, co się różnią, mogą przetrwać. Żegnaj, Geralt. 
Żegnaj, Yennefer.
   Czarodziejka, chwytając mocniej ramię wiedźmina, dygnęła 
ponownie. Villentretenmerth wstał, spojrzał na nią, a twarz 
miał bardzo poważną.
   - Wybacz szczerość i prostolinijność, Yennefer. To jest 
wypisane na waszych twarzach, nie muszę nawet starać się 
czytać w myślach. Jesteście stworzeni dla siebie, ty i 
wiedźmin. Ale nic z tego nie będzie. Nic. Przykro mi.
   - Wiem - Yennefer pobladła lekko. - Wiem, 
Villentretenmerth. Ale i ja chciałabym wierzyć, że nie ma 
granicy możliwości. A przynajmniej w to, że jest ona jeszcze 
bardzo daleko.
   Vea podchodząc dotknęła ramienia Geralta, wypowiedziała 
szybko kilka słów. Smok zaśmiał się.
   - Geralt, Vea mówi, że długo pamiętać będzie balię "Pod 
Zadumanym Smokiem". Liczy, że się jeszcze kiedyś spotkamy.
   - Co? - spytała Yennefer mrużąc oczy.
   - Nic - rzekł szybko wiedźmin. - Villentretenmerth...
   - Słucham cię, Geralcie z Rivii.
   - Możesz przybrać każdą postać. Każdą, jaką zechcesz.
   - Tak.
   - Dlaczego więc człowiek? Dlaczego Borch z trzema 
czarnymi ptakami w herbie?
   Smok uśmiechnął się pogodnie.
   - Nie wiem, Geralt, w jakich okolicznościach zetknęli się 
po raz pierwszy ze sobą odlegli przodkowie naszych ras. Ale 
faktem jest, że dla smoków nie ma niczego bardziej 
odrażającego niż człowiek. Człowiek budzi w smokach 
instynktowny, nieracjonalny wstręt. Ze mną jest inaczej. Dla 
mnie... jesteście sympatyczni. Żegnajcie.
   To nie była stopniowa, rozmazująca się transformacja, ani 
mgliste, roztętnione drżenie jak przy iluzji. To było nagłe 
jak mgnienie oka. W miejscu, gdzie przed sekundą stał 
kędzierzawy rycerz w tunice ozdobionej trzema czarnymi 
ptakami, siedział złoty smok, wyciągając wdzięcznie długą, 
smukłą szyję. Skłoniwszy głowę smok rozpostarł skrzydła, 
olśniewająco złote w promieniach słońca. Yennefer westchnęła 
głośno.
   Vea, już w siodle, obok Tei, pokiwała ręką.
   - Vea - powiedział wiedźmin - miałaś rację.
   - Hm?
   - On jest najpiękniejszy.
                                          Andrzej Sapkowski
                                 Ilustracje: Bogusław Polch

