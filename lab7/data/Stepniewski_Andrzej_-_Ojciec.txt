Autor: Andrzej Stępniewski
Tytul: Ojciec

Z "NF" 12/96


   Byliśmy wtedy na prochach. Jak zwykle zresztą. 
Zapragnąłem mieć dziecko. Poszedłem więc z żoną do punktu 
usług genetycznych albo mi się tak wydawało. Po czterech 
uncjach kwasu mrówkowego może się wiele rzeczy wydawać. Był 
późny wieczór. Zarośla na poboczu drogi kryły się i 
maskowały. Znałem je. Próbowały udawać kogoś innego, żebym 
pomylił drogę. W powietrzu unosiła się mgiełka świecąca 
zimnym, migotliwym blaskiem. Widziałem w niej przekrwione 
oczy mojej żony, w których odbijał się różowy blask neonu: 
"GENESIS - usługi genetyczne dla pragnących potomka - czynne 
całą dobę". Raz wypukłe, raz wklęsłe drzwi skrzypnęły cicho 
i wpuściły nas do środka. Wniosłem żonę. Przypomniało mi 
się, że muszę w końcu wymyślić dla niej imię. Wnętrze było 
całe w paski, w kącie stał człowiek w meloniku, też był w 
paski. Paski były wszędzie i były poprzeczne. W oknach były 
żaluzje.
   - Przepraszam, ale pan chyba pomylił drzwi. Sex shop jest 
obok.
   - Czy to jest punkt usług genetycznych?
   - Tak.
   - Zatem nie pomyliłem drzwi. Ja i moja żona chcemy mieć 
potomka.
   - Wariat chyba - mruknął pod nosem facet w meloniku. - 
Niech pan zabiera tę dmuchaną lalę i wynosi się stąd!
   Bardzo nie lubię, kiedy faceci w melonikach odzywają się 
do mnie w ten sposób. Myślą, że jestem słaby i nie mam kasy, 
więc już nic nie mogę.
   - Moja żona ci się nie podoba, frajerze? - wybełkotałem 
słaniając się na nogach.
   - Żona? Idź się pan leczyć!
   - A żona, gnido. Twoja pewnie trzyma cię za pysk, gdera, 
psuje krew i to ty, frajerze, wkrótce będziesz musiał się 
leczyć. A moja jest z gumy i nic nie mówi.
   Facet w meloniku wyraźnie się wkurzył, kiedy zacząłem 
demonstrować, że mogę z moją żoną zrobić, co mi się tylko 
podoba, a ona słówkiem nie piśnie.
   - Spierdalaj, wariacie! - syknął.
   Boże! Dlaczego nie dałem się wtedy wyrzucić, tylko 
brnąłem dalej w ten absurd?! Kiedy gość podwinął rękawy, 
niby przypadkiem z kieszeni wypadł mi portfel. Z początku 
faceta to nie wzruszyło, ale gdy zobaczył wszystkie te 
zielone banknoty poukładane setkami, kiedy z drugiej 
kieszeni wysunęła się spluwa, zmiękła mu rura.
   Podszedł do biurka i z szuflady wyciągnął strzykawkę.
   - A więc pan chciałby mieć potomka...
   Tak oto, mój synu, powołałem cię do życia. Przepraszam.

   Teraz jestem swoim synem i myślę. Nie rozumiem, jak sam 
siebie mogłem powołać do życia. Nie rozumiem, jak mogę 
pamiętać siebie jako swojego ojca, skoro jestem swoim synem. 
Widziałem kiedyś satyryczny obrazek: Gabinet psychiatryczny. 
Na kozetce siedzi Jezus. Psychiatra mówi do niego: "A więc 
twierdzi Pan, że stracił Pan wiarę w siebie?" Chrystus nie 
mógł uwierzyć w siebie, bo nie rozumiał, jak może być 
Bogiem, skoro Bóg jest w trzech osobach, a On jest jeden. Ja 
nie rozumiem, jak mogę być w dwóch osobach, więc jestem w 
trochę lepszej sytuacji.
   To jest rozdwojenie jaźni. Schizofrenia. Chorobom 
psychicznym towarzyszy utrata wiary w siebie. Ale teraz 
coraz bardziej jestem swoim synem i coraz bardziej zapominam 
swojego ojca. Oddzielam się od niego. Oddzielam się 
dzielnie. Zapominam o jego świadomości. Już przestaję 
rozumieć, jak mogłem być przed sobą, przed synem. Nie mogłem 
być przed sobą, więc kim jest mój ojciec? Jaki ojciec? 
Zapomniałem o ojcu. Nie mam ojca. Jestem oddzielony.
   Gość w meloniku przyglądał się bacznie procesowi 
pączkowania. Naćpany ojciec zwalił się na podłogę, a syn, 
gdy skończył się wyłaniać, był bardziej zamroczony niż 
zwykle. Obok leżała dmuchana, gumowa lala z sex shopu. Syn 
to ja. Ten w meloniku podał mi ubranie. Siadam przy oknie i 
czekam, aż mnie ktoś ubierze. Jestem o pięć lat młodszy od 
mojego ojca. Biologicznie, nie fizycznie. Mam w głowie parę 
postrzępionych fragmentów jego świadomości i jakieś zboczone 
wspomnienia. Pan w meloniku mówi, że nie wie, co ze mną 
zrobić, bo mój ojciec jest narkomanem, a matki nie mam. 
Siedzę nagi i myślę. Tylko to mogę teraz robić.
   Mężczyzna w meloniku przeszedł do sąsiedniego 
pomieszczenia. Światło ulicznej latarni wpadając przez 
żaluzje zostawia prążkowane plamy na podłodze i ścianach. 
Pod oknem stoi pokaźnych rozmiarów biurko, za którym siedzi 
łysy grubas i z nosem w monitorze komputera bełkocze do 
mikrofonu. Facet w meloniku cicho zamknął drzwi i, aby 
zwrócić na siebie uwagę, dwukrotnie chrząknął.
   - Co tam znowu, Morschwick? - znudzonym głosem zapytał 
grubas.
   - Mamy mały problem.
   - Jakieś reklamacje? Niechciane dziecko? - przestraszył 
się grubas.
   - Nie tyle niechciane, co raczej przypadkowe i to z 
narkomańskiej rodziny. W dodatku bez matki. Ojciec był tak 
naćpany, że po pączkowaniu zwalił się na podłogę i leży 
nieprzytomny.
   - Na ile go okradłeś? - złośliwie uśmiechnął się grubas i 
przeszył Morschwicka wzrokiem.
   - Nie rozumiem...
   - Znam cię, Morschwick! Nie pączkowałbyś naćpanego 
frajera, gdyby nie miał znacznie więcej pieniędzy, niż to 
naprawdę kosztuje. Dawaj połowę kasy!
   Zrezygnowany Morschwick wyciągnął z kieszeni portfel 
narkomana.
   - Zrób szczeniakowi amnezję. Oddamy go do domu dziecka. A 
ojca gdzieś wywieź i zostaw w krzakach - zarządził grubas 
licząc pieniądze.

25 VI   Dziś rano kupiłem ten zeszyt. Jest południe. Słońce 
przedziera się przez brudne firanki, odbija się od blatu 
stołu i tworzy na suficie wzór podobny do litery U. Wacek 
nienawidzi tej litery na suficie; jak zawsze, kiedy można ją 
oglądać, poszedł spać. Siedzę sam w świetlicy i piszę te 
słowa. Ze zdziwieniem stwierdzam, że mam własne pismo. 
Chociaż tyle. Jestem w tym zakładzie już trzeci tydzień. 
Dokładnie siedemnaście dni temu obudziłem się. Pierwsze 
wspomnienie to cichy odgłos mojego ciężkiego oddechu, nim 
jeszcze zdążyłem otworzyć oczy. Potem jasność, która 
przekształciła się w wolno obracający się krzyż. Z początku 
myślałem, że to on jest źródłem dźwięku, ale to był 
wentylator pod sufitem sali. Pamiętam też doktora. Dużo 
mówił. Ciągle zadawał pytania. Nic z tego nie rozumiałem, to 
ja chciałem pytać. Potem sobie poszedł. Ciągle nie wiem, kim 
jestem. Następnego dnia ordynator powiedział, że to amnezja. 
Mówił, żeby się nie przejmować, mówił, że pamięć powoli 
wróci, mówił spokojnie miękkim głosem, a każde słowo 
wzmacniał skinieniem głowy, jakby słowa same w sobie były 
zbyt słabe. Słowa. Dobrze, że pamiętam chociaż słowa. Wacek 
opowiadał, że znał kiedyś człowieka, który zapomniał nawet 
znaczenia słów. Jemu nic nie mogło już przywrócić pamięci, 
bo nie mógł swoim wspomnieniom nadać formy, nie miał jak ich 
wyrazić. Był jak zwierzę. Myślał co najwyżej obrazami, 
wrażeniami. "W porównaniu z nim jesteś zdrów jak ryba" - 
mówi Wacek.
   Wacek jest alkoholikiem. Trafił tu z odwykówki, bo 
zapomniał, jak się nazywa i gdzie mieszka. Ale najbardziej 
boli go fakt, że nie pamięta, co pił. Ochrzcił się Wackiem, 
bo to imię wydało mu się najbardziej zbliżone do czegoś, 
czego za cholerę nie może sobie przypomnieć. A ja wciąż nie 
mogę sobie wymyślić choćby tymczasowego imienia. Na razie 
roboczo nazywają mnie Ryba, bo "jestem zdrów jak ryba" - jak 
to ujął Wacek.
   W tym zeszycie będę pisał, co mi się przypomina. Będzie 
to też mój dziennik. Ale na razie nie przypominam sobie nic. 
Czuję wielką pustkę i coś, czego chyba nie potrafię opisać. 
Coś, jakby smutek.

29 VI   Od ostatnich moich zapisków minęło kilka dni. Pamięć nie 
wraca. Czas spędzam na grze w karty z Wackiem. Wacek mówi, 
że jak nie zacznę oszukiwać, to nigdy nie nauczę się grać. 
Twierdzi, że w poprzednim życiu musiał być szulerem. Nie 
wiem, czy ma na myśli poprzednie wcielenie, czy życie przed 
utratą pamięci. W nocy wydzwaniamy z Wackiem do różnych 
seks-linii. Na koszt służby zdrowia oczywiście. Trzeba 
bardzo uważać, żeby personel niczego nie zauważył. To, co te 
kobiety wyprawiają na ekranie wideofonu nie mieści się w 
głowie. Wacek prowadzi z nimi bardzo śmieszne dialogi.

   Morschwick codziennie w czasie przerwy obiadowej 
wychodził z pracy. Chodził zawsze do tej samej knajpki. 
Prosto, przy klinice w lewo i już był "Pod Zdechłym 
Śledziem". Wszyscy go tam znali. Otwierał drzwi i słyszał od 
barmana "Cześć, Morschwick!" Klientów o tej porze było 
niewielu. Siadał przy barze.
   - To, co zwykle? - pytał barman. Morschwick kiwał głową. 
Potem rozmawiali.
   - Wiesz, po czym poznać, że polityk kłamie? - mówił na 
przykład.
   - Po tym, że porusza ustami - odpowiadał barman.
   Potem zjadał hamburgera, popijał małym piwem i wracał do 
roboty. Znowu przechodził koło kliniki neurologicznej. W 
parku otaczającym klinikę na ławkach zwykle siedzieli 
pacjenci. Tego dnia Ryba z Wackiem wyszli posiedzieć na 
słońcu.
   - Wiesz, Ryba - mówił Wacek. - Nie zastanawiam się już, 
co piłem, ale dlaczego piłem - wiatr deformował mu i tak już 
potarganą czuprynę. - Myślę, że musiałem mieć przesrane 
dzieciństwo. - Słońce przedzierając się przez liście 
tworzyło plamy na jego zniszczonej twarzy. Nie było wśród 
nich litery U, której tak nienawidził.
   - Ludzie piją z różnych powodów. Czasami bez powodu. O 
tym, że zostają alkoholikami, mogą przesądzić skłonności 
genetyczne.
   - Ale ja miałem przesrane dzieciństwo - odparł Wacek. - 
Pamiętam więcej, niż myślisz.
   - Ty pamiętasz? - zdziwił się Ryba.
   - Pamiętam całkiem sporo. To właśnie dlatego, że 
pamiętam, tu siedzę. Pamiętam, że nie mam do czego wracać. 
Dlatego udaję amnezję.
   - Jak mogłeś tak zrezygnować z życia? - zafrasował się 
Ryba. - Ja, gdybym był zdrowy, nie siedziałbym po tej 
stronie ogrodzenia - wskazał na płot otaczający klinikę. Za 
płotem przechodził Morschwick. Właśnie wracał ze "Zdechłego 
Śledzia".

10 VII   Od ostatnich moich zapisków wydarzyło się wiele rzeczy. 
Przedwczoraj przyszedł rachunek telefoniczny i wydało się, 
że nocami ktoś wydzwania do seks-linii. Ordynator zgromadził 
w świetlicy cały personel i wszystkich pacjentów.
   - Ktokolwiek uprawia taką formę terapii, niech wie, że to 
już koniec zabawy - zakończył zdecydowanie.
   Przyszło dwóch facetów z firmy detektywistycznej, ale nie 
zrobili śledztwa, tylko zainstalowali pluskwę w kabinie 
wideofonu. Wacka bardzo to wkurzyło. Poszedł do ordynatora i 
nagadał mu o prawach człowieka, o tajemnicy korespondencji i 
niedopuszczalnym wkraczaniu w sferę prywatności. Nic to nie 
dało. Cała ta historia trochę nas podłamała. Zostaliśmy w 
tej budzie bez jedynej rozrywki. Wacek powtarzał, że tylko 
udaje amnezję, bo nie chce wracać na wolność.
   I wreszcie najważniejsze. Miałem przecież tu pisać, co mi 
się przypomina, a z tego zeszytu zrobił się wyłącznie 
dziennik. Otóż chyba zaczyna mi wracać pamięć. Za 
ogrodzeniem kliniki zobaczyłem faceta w meloniku. Mógł mieć 
około czterdziestki, średniego wzrostu, szczupły. Jestem 
pewien, że gdzieś go widziałem. Nie mam pojęcia gdzie. Jego 
ubiór nasunął mi jeszcze jedno skojarzenie. Prążkowane 
plamy. Paski. Nie wiem, co to znaczy. W każdym razie mam już 
dwa ślady.
   Ryba odkłada długopis i zamyka zeszyt. Do świetlicy 
wchodzi ordynator.
   - Ach, tu się schowałeś, chłopcze - mówi łagodnym głosem. 
- Jesteś już u nas dość długo. - Przy każdym słowie wykonuje 
ruch głową. Pacjenci dobrze znali jego gestykulację. - 
Zrobiliśmy ci wszystkie podstawowe badania i wygląda na to, 
że nie masz żadnych uszkodzeń, twoje neurony są w porządku, 
mózg funkcjonuje prawidłowo.
   - Ale ja nadal nic nie pamiętam.
   - To naturalne przy amnezji. Pamięć powróci stopniowo.
   Do świetlicy wszedł Wacek zaciekawiony rozmową. Zobaczył 
literę U na suficie i natychmiast wyszedł.
   - Nie możemy cię tu trzymać w nieskończoność. Przecież 
jesteś zdrowy. W związku z tym pojutrze przeniesiemy cię do 
domu dziecka. Nawet jeśli pamięć nie wróci zbyt szybko, 
będziesz miał nowe, normalne życie. - Ordynator skończył i 
chciał odejść. W drzwiach odwrócił się jeszcze. - Ach. Od 
dzisiaj nazywasz się Marcin Ryba.
   Normalne życie! W domu dziecka! Też mi coś?! - myślał 
Ryba. - To ma być normalne życie?!
   Wychodząc z świetlicy trzasnął drzwiami. Przy drzwiach 
stał Wacek.
   - Słyszałeś?! - spytał Ryba trzęsąc się ze zdenerwowania.
   Wacek kiwnął tylko głową.
   - Chodź. Musimy pogadać.
   Usiedli na łóżku Ryby. Oprócz nich nikogo nie było w 
pokoju.
   - Uciekam stąd - mówił Ryba ściszonym głosem. - Nie mam 
zamiaru trafić do pieprzonego domu dziecka. Uciekniesz ze 
mną? Pomożesz mi?
   - Mnie tu dobrze.
   - Dobrze?! Tu jest beznadziejnie! Nawet zadzwonić nie 
można bez wiedzy ordynatora! - uniósł się Ryba.
   - Nie znasz życia, Marcin - powiedział Wacek z takim 
wyrazem twarzy, żeby było widać, że on zna życie.
   - Marcin?... Nawet ochrzcił mnie bez mojej zgody, 
skurwysyn! - mówił Marcin. - Ty też masz amnezję. 
Przynajmniej ordynator tak myśli. Pewnego dnia może 
powiedzieć, że jesteś zdrowy i też cię stąd wyrzuci.
   - Nie zrobi tego - spokojnie odparł Wacek. - Jestem zbyt 
ciekawym przypadkiem. Mój mózg jest tak zniszczony przez 
alkohol, że teoretycznie powinienem nie żyć. Ordynator wozi 
mnie na różne sympozja naukowe, pokazuje jak małpę.
   Marcin był załamany.
   - Bez ciebie mi się nie uda. Nie poradzę sobie na 
wolności. Ja naprawdę nic nie pamiętam. Musisz mi pomóc. - 
Wacek milczał. - Poza tym ten człowiek w meloniku. Muszę się 
dowiedzieć, skąd go znam. Pomóż mi, Wacek. Bez ciebie nie 
mam nawet po co próbować.
   Wacek zamyślił się. Siedział bez ruchu i patrzył przed 
siebie. Wreszcie odwrócił się do Ryby.
   - No, dobra - powiedział. - Pomogę ci dowiedzieć się 
czegoś o tym facecie, a potem tu wracam.

12 VII   Jesteśmy już na wolności. Ucieczka z kliniki nie była 
wcale trudna. Jedynym problemem było zdobycie cywilnych 
ubrań. Wacek ogłuszył i rozebrał w kiblu dwóch sanitariuszy. 
Chcę go namówić, żeby pozostał ze mną na wolności. Teraz 
śledzimy tego faceta w meloniku.
   Ryba skończył pisać. Siedział z Wackiem na ławce przed 
punktem usług genetycznych "Genesis". Był wieczór. Słońce 
już zaszło, ale pomarańczowa zorza nad horyzontem dawała 
trochę światła. Powoli zapalały się latarnie. Nad wejściem 
migał kolorowy neon. Wacek trącił Rybę łokciem i zapytał po 
raz kolejny.
   - Naprawdę ten punkt usług genetycznych nic ci nie 
przypomina?
   - Nic.
   - Może chcesz wejść do środka?
   - Nie, to nie ma sensu.
   - W takim razie zobaczymy, gdzie on mieszka - zadecydował 
Wacek. W świetle zorzy jego zniszczona twarz przypominała 
zorane bruzdami pole. Długie, potargane włosy nadawały mu 
wygląd szamana.
   Chwilę siedzieli w milczeniu.
   - Oglądałem kiedyś w telewizji program o usługach 
genetycznych - przerwał ciszę Wacek. - Wiesz, że oni 
potrafią sklonować człowieka w pięć minut? Klon może być 
zaledwie o kilka lat młodszy od oryginału. Niefachowo nazywa 
się to pączkowaniem. Taki klon ma identyczny materiał 
genetyczny ze swoim ojcem. Są naprawdę identyczni, w 
podobnych sytuacjach zachowują się tak samo. Nawet mówią 
tymi samymi słowami. Raz był wypadek, że pewien człowiek 
postanowił się sklonować, aby mieć towarzysza, potem umarł 
na jakąś chorobę genetyczną. Wtedy ten klon postanowił się 
sklonować, żeby mieć towarzysza, potem też umarł. Wówczas 
ten następny klon również...
   Drzwi punktu usług otworzyły się. Pokazał się w nich 
Morschwick.
   Ryba wstał z ławki.
   - To on.
   - Poczekaj. Śledzić trzeba umiejętnie, żeby się nie 
połapał.
   Morschwick zszedł do metra. W ostatniej chwili wsiedli za 
nim do wagonu. Gdy kilka stacji dalej wysiadali, Marcina 
omal nie przycięły drzwi.
   - Proszę uważać! - zawarczał głośnik na peronie. - Za 
wypadki ponoszą winę pasażerowie. Ubezpieczenia nie są 
wypłacane.
   Zdezelowany wagon odjechał, a Ryba i Wacek szli za 
Morschwickiem przez jedną z biedniejszych dzielnic miasta. 
Obdrapane z tynku XX-wieczne kamienice, walające się 
wszędzie nieczytane, stare gazety, rzucane wiatrem po murach 
i chodnikach, sterty śmieci w bramach, do których lepiej nie 
wchodzić. Morschwick podszedł do drzwi klatki schodowej.
   - Poczekaj tu, Ryba - zarządził Wacek.
   Podbiegł do Morschwicka z papierosem, gdy ten wklepywał 
szyfr do domofonu i poprosił o ogień. Morschwick zapalił mu 
papierosa, a Wacek zerknął na wyświetlacz nad klawiaturą. 
Potem wrócił do Marcina stojącego w bramie sąsiedniej 
kamienicy.
   - Nazywa się Morschwick. Mieszkanie 247. Czy to coś ci 
mówi?
   - Nie, żadnego Morschwicka sobie nie przypominam - 
odrzekł Ryba zawiedziony, że pamięć nie wraca.
   - Może po prostu z nim porozmawiaj. Może on cię pamięta i 
powie, skąd go znasz.
   - Najpierw chciałbym zobaczyć jego mieszkanie, Wacek. 
Jeżeli tam nie znajdziemy niczego, co wróci mi pamięć, 
porozmawiam z nim.
   - Wejdziemy tam jutro, kiedy będzie w pracy. Teraz 
chodźmy się gdzieś przespać. - Wacek klepnął Rybę w plecy. - 
Jutro na pewno coś sobie przypomnisz.
   Następnego dnia, gdy tylko Morschwick wyszedł z domu, 
Wacek zabrał się za domofon. Ryba stał i patrzył, czy nikt 
nie nadchodzi.
   - Kiedy ostatni raz bawiłem się takim zamkiem - mówił 
Wacek wykręcając śrubki - był to najnowszy system. - Zdjął 
obudowę i zaczął przecinać przewody. - Teraz jest to chyba 
eksponat muzealny.
   Drzwi otworzyły się. Wacek przykręcił obudowę z powrotem 
i weszli do środka.
   - Co za dzielnica! Nawet windy nie ma!
   - 247 to chyba drugie piętro.
   Drzwi od mieszkania również nie sprawiły Wackowi 
trudności. W mieszkaniu panował potworny bałagan. Od dawna 
nieprane części garderoby porzucono w najdziwniejszych 
miejscach, sterty niemytych naczyń zawalały szafki, resztki 
jedzenia na podłodze nadawały pomieszczeniu specyficzny 
zapach, a idiotyczne ustawienie mebli utrudniało poruszanie 
się.
   - Ten twój znajomy nie należy do najschludniejszych - 
stwierdził Wacek obchodząc łukiem gacie zwisające z 
żyrandola.
   Marcin wskazał na odtwarzacz płyt analogowych.
   - Spójrz, co za staroć.
   - Dostałby za to kupę kasy w antykach.
   Marcin włączył adapter. Płyta zacięła się i było słychać 
powtarzający się fragment zwrotki.
   - ...śród drzew wszystko to w let śród drzew wszystko to w 
let śród drzew...
   Wyłączył. Wszedł do kuchni. Na stole leżała plastykowa 
torba z kanapkami.
   - Wacek. Właściwie to dlaczego tak nienawidzisz tej 
litery U? Nigdy o tym nie mówiłeś - rzucił w stronę pokoju 
grzebiąc w kredensie. Sam nie wiedział, czego szuka.
   - To stara historia... - zaczął Wacek, wchodząc do kuchni 
i nagle zobaczył torbę z kanapkami. - Cholera! Zostawił 
drugie śniadanie. Może tu jeszcze wró...
   Nie skończył myśli, gdy w drzwiach mieszkania stanął 
Morschwick. Wacek rzucił się na niego. Ciosem, jakiego nikt 
by się nie spodziewał po tak starym i zniszczonym człowieku, 
usunął gospodarza z drogi i już zbiegał w kierunku wyjścia. 
Morschwick zatoczył się i spadł ze schodów. Wylądował na 
półpiętrze. Leżał zgięty w pół, jego ciało przyjęło pozycję 
zbliżoną do litery U. Z nosa i ust leciała mu krew. Drzwi 
sąsiedniego mieszkania były uchylone, ciekawski obserwował 
tę scenę. Ryba zaszokowany stał w drzwiach.
   Chyba nie jest to najlepszy moment, żeby porozmawiać z 
Morschwickiem - pomyślał. Wyszedł na klatkę. Wtedy ciekawski 
sąsiad rzucił się na niego.
   - Mam go! Mam go, panie Morschwick! Niech ktoś zadzwoni 
na policję! - wrzeszczał wykręcając Marcinowi rękę.

,..   Nie podam daty tego zapisku, bo nie wiem, jaki mamy dziś 
dzień. Jest chyba listopad, może grudzień. Jakiś rok temu 
wypuścili mnie z domu dziecka. Zapomniałem już w ogóle o tym 
zeszycie i dzisiaj go znalazłem w kieszeni starego płaszcza. 
Teraz już nie myślę. Jestem narkomanem. Większość 
opuszczających dom dziecka popada w narkomanię. Taka 
tradycja. Byłem spokojny, używałem kwasu mrówkowego, ale 
diabeł chciał, żebym znalazł dzisiaj ten zeszyt. Wszystko 
przeczytałem i znowu zacząłem myśleć, zastanawiać się, 
spekulować. Przez pierwsze dwa lata pobytu w domu dziecka 
zapisałem wiele teorii na swój temat. Nawet starałem się 
zanalizować paski, prążkowane plamy jako przybranie 
archetypu zbiorowej nieświadomości. Teraz to wszystko 
wróciło. Niepokój, niepewność. Może jak coś zarzucę, to 
odzyskam spokój.

   Ryba wyszedł z sex shopu. Pod pachą trzymał dmuchaną, 
gumową lalę - swój nowy nabytek. Lekko się zataczając ruszył 
przed siebie. Mżawka zamarzała na powierzchni zaśmieconej 
ulicy. Śliski asfalt pod nogami wydawał się miękki i 
bezpieczny. Popsute reklamy świetlne i nieliczne latarnie 
dawały niewiele światła. Tam, gdzie półcień przechodził w 
mrok, pod wulgarnym napisem na ścianie siedział brudny, 
zarośnięty kloszard. Niezamarzający płyn do chłodnic nie 
rozgrzewał go zbytnio.
   - Marcin? - słabym głosem wybełkotał kloszard do 
człowieka z lalką. - To ja! Wacek! Nie poznajesz mnie?
   Ryba zdawał się go nie zauważać. Stanął na środku ulicy i 
nieprzytomnym wzrokiem popatrzył przed siebie. Miał bardzo 
zwężone źrenice. Wolną ręką wykonał kilka niezrozumiałych 
gestów i ruszył dalej.
   - Ryba! - wołał kloszard. - Ryba, to ja! Wacek!
   Palce Wacka ściskały plastykową butelkę. Na etykiecie 
widniała duża litera U. Była to nazwa specyfiku. Pod spodem 
drobny napis: nigdy cię nie zawiedzie.
   - Ryba! Nie pamiętasz mnie?
   Wołanie pozostawało bez odpowiedzi. Zrezygnowany Wacek 
wypił resztkę płynu. Smakował ohydnie. Ale teraz było mu 
wszystko jedno.
   - Nic nigdy sobie nie przypomnę - mówił Ryba do siebie 
idąc chwiejnym krokiem przez opustoszałe ulice. - Nigdy nic 
już sobie nie przypomnę. Jakiś Morschwick i prążkowane 
plamy... oto cała moja przeszłość, moje pochodzenie, moja 
rodzina. Wszystko gówno warte! I po co przez tyle lat 
zapisywałem to wszystko?! Przez tyle lat! Nic mi to nie 
dało! - Wyjął z kieszeni płaszcza stary, pomięty brulion. - 
Wszystko gówno warte! - Wyrzucił zeszyt do studzienki 
kanalizacyjnej. - Wszystko na nic! Kurewstwo! - szedł dalej 
płacząc i przeklinając.
   Nie wiedział, że sześć metrów niżej, w kanale mieszka od 
trzydziestu lat kloszard imieniem Ryszard. Wyrzucony do 
studzienki zeszyt wpadł w jego ręce. Rysio miał więcej 
takich zeszytów. Dokładnie co pięć lat ktoś nieznajomy 
wrzucał mu następny. Wszystkie opowiadały mniej więcej tę 
samą historię, zmieniały się tylko imiona bohaterów. Autorem 
wszystkich opowieści musiał być ten sam człowiek, świadczyło 
o tym identyczne pismo. Ryszard miał własną teorię dotyczącą 
tych zeszytów. Sądził, że w pobliżu mieszka literat 
pozbawiony talentu, który od trzydziestu lat usiłuje napisać 
opowiadanie. Niestety, co pięć lat stwierdza, że jego 
twórczość jest nic nie warta, więc wyrzuca zeszyt do 
studzienki. Tym razem nawet usłyszał głos tego biednego 
grafomana. "Wszystko gówno warte! Wszystko na nic! 
Kurewstwo!" - rozpaczał biedak. W świetle znicza 
znalezionego na cmentarzu Ryszard zabrał się za czytanie 
kolejnego zeszytu. Nie wiedział, że już wkrótce ów biedny 
grafoman napisze nowe zakończenie swego nieudanego 
opowiadania. Ale ten zeszyt nigdy nie wpadnie w jego ręce.

   Ryba siedział na dwórcu. Gumowa lalka leżała pod ławką. W 
poczekalni były stoliki. Po tym, co ostatnio zaszło w jego 
życiu, postanowił, że znowu będzie pisać dziennik. Wyjął 
nowy zeszyt z kieszeni płaszcza i położył go na blacie. 
Poszperał jeszcze po kieszeniach w poszukiwaniu długopisu. 
Przez pomyłkę wyciągnął strzykawkę, co zaszokowało starszą 
panią siedzącą opodal. Po chwili jednak znalazł długopis. 
Pochylił się nad czystą kartką i jakiś czas bezczynnie się w 
nią wpatrywał. Wreszcie zaczął pisać.

2 VI   To był dzień dziecka. Byliśmy wtedy na prochach. Tak jak 
zwykle zresztą. Żona trochę przesadziła i kilka razy 
rzygała. A ja zapragnąłem mieć dziecko. Poszliśmy więc do 
punktu usług genetycznych albo mi się tylko tak wydawało. Po 
czterech uncjach kwasu mrówkowego może się wiele rzeczy 
wydawać. Zarośla na poboczu drogi próbowały wyglądać 
inaczej, żebym pomylił drogę nie znajdując znajomych miejsc. 
W powietrzu unosiła się świecąca zimnym, migotliwym blaskiem 
mgiełka, w niej widziałem przekrwione oczy mojej żony, w 
których odbijał się różowy blask neonu "GENESIS - usługi 
genetyczne dla pragnących potomka - czynne całą dobę". Raz 
wypukłe, raz wklęsłe drzwi skrzypnęły cicho i wpuściły nas 
do środka. Wniosłem żonę. Przypomniało mi się, że muszę w 
końcu wymyślić dla niej imię.
                                Andrzej Stępniewski

                     ANDRZEJ STĘPNIEWSKI
   Urodził się w 1973 roku w Warszawie. Absolwent 
policealnego studium informatycznego, student nauk 
społecznych na UW. Zaczynał na łamach niskonakładowego zinu 
"Brucha Marucha" AD 1995, publikował też prozę w "Sycynie". 
"Ojciec" jest stricte fantastycznym debiutem Andrzeja; w 
szufladach "NF" czeka na druk jego jeszcze lepsze, bardziej 
paranoiczne opowiadanie pt. "Strefa Kaszlu".
                                                      (mp)
