Autor: IAN MCDONALD
Tytul: Anioł zapisu

(Recording Angel)

Z "NF" 11/98

   Na ostatnich dziesięciu milach mijała ludzi uciekających 
przed ksenotworem.  Niektórzy przemieszczali się własnymi 
pojazdami. Wielu jechało miejskimi autobusami, które 
przysłano tu, żeby zabrały ludzi na południe, oraz brudnymi 
białymi ciężarówkami UNHCR. Większość szła pieszo, 
popychając przed sobą na taczkach i ręcznych wózkach ocalony 
przed nadciągającą Chagą dobytek. Kobiety i dzieci dźwigały 
część tego dobytku na głowach i plecach. Tak to zawsze 
wygląda, myślała przejeżdżająca wzdłuż nieprzerwanego 
strumienia ludzi kobieta. Świat się kończy, kobiety i dzieci 
muszą go unieść, a żołnierze ONZ mają dopilnować, żeby go 
nie upuściły. Agencje informacyjne zaś wysyłają 
dziennikarzy, żeby mieć pewność, że świat obejrzy to sobie z 
należytym spokojem. W końcu to tylko Afrykanie. Coś, co 
spadło z nieba, pożera kontynent, a ja zostałam posłana, 
żeby napisać nekrolog hotelu.  
   - Nie zwykłam zajmować się plotkowaniem - powiedziała do 
T. P. Costella, szefa oddziału SkyNetu w Nairobi, kiedy 
oznajmił jej, że wielcy z całego świata przyjeżdżają na 
stypę po słynnym hotelu Treehouse. - Nie przyjechałam do 
tego kraju, żeby pławić się w doniesieniach o tym, kto miał 
suknię od jakiego projektanta, kto z kim romansuje albo komu 
daje.  
    - Wiem, wiem - odrzekł T. P. Costello. - Przyjechałaś do 
Kenii, żeby wziąć udział w pierwszym kontakcie Ziemi z 
Obcymi. Wszyscy tu po to przyjechali.  Dlatego właśnie 
posyłam ciebie. Kogo obchodzi, co sądzi Brad Pitt o teorii 
Chmury Gazowej przeciwstawianej teorii Małych Szarych 
Ludzików? Chodzi mi o perspektywę. Ty potrafisz znaleźć 
perspektywę, Gaby. Co potrafisz znaleźć?  
   - Perspektywę, T. P. - odpowiedziała zmęczonym tonem na 
pierwsze pytanie znanej jej już litanii redaktora.  
   - Zgadza się. I będziesz tam razem z tym, dokładnie na 
terminum. Tego przecież pragniesz, prawda?  
   Zgadza się, T. P., pomyślała. Przez trzy miesiące w Kenii 
wszystkim, co zobaczyła z Chagi, było odległe pasmo 
odmiennej barwy, niczym piana na dalekiej rafie, pod skrytym 
w chmurach cieniem Kilimandżaro, posuwające się 
niezauważalnie, ale nieodwołalnie przez równinę Amboseli. Z 
pozycji widza. Tam wysoko, na pogórzu wokół Kirinyagi, gdzie 
spadł ostatni pocisk biologiczny, znajdzie się na 
wyciągnięcie ręki od tego. Na pozycji gracza.  
   W Nanyuki był punkt kontrolny. Południowoafrykańscy 
żołnierze w błękitnych hełmach Narodów Zjednoczonych nie 
wiedzieli z początku jak ją traktować, przekonani, że ze 
swymi zielonymi oczami i długimi włosami w kolorze mahoniu 
może być kolejną gwiazdą filmową lub osobistością 
telewizyjną. Kiedy z papierów dowiadywali się, że nazywa się 
Gaby McAslan i jest dziennikarką multimedialnego serwisu on-
line we wschodnioafrykańskim oddziale SkyNetu, porzucali 
pełne szacunku zachowanie. Kobieta, z którą można 
poflirtować, dziennikarka, którą można zahaczyć o łapówkę. 
Gaby znosiła ich próby flirtu i dała oficerowi trzy z 
kurczącego się zapasu wolnocłowych zegarków Swatch, 
kupionych z przeznaczeniem na drobne przekupstwa. W zamian 
otrzymała mapę z wyrysowaną zalecaną drogą do hotelu. Dopóki 
będzie się jej trzymać, pozostanie bezpieczna. Patrole w 
buszu miały rozkaz strzelać do podejrzanych o grabież i 
maruderstwo.  
   Za punktem kontrolnym nie było już uchodźców. Jedynie 
samochody wiozące znakomitości na bal końca świata i 
ciągnące za nimi agencje informacyjne. Shambas Kikujów 
po obu stronach szosy były od dawna opuszczone. Upominała 
się o nie dzika Afryka. Na chwilę zaledwie, zanim coś innego 
upomni się o nie u dzikiej Afryki. Odwrócenie procesów 
lądotwórczych, pomyślała. Zamiast przemieniać obcy świat w 
Ziemię, Ziemia przemienia się w obcy świat. W należącym do 
SkyNetu odkrytym 4x4 Gaby mogła wyczuć Chagę czającą się za 
zasłoną gęstej górskiej roślinności: drażniącą obecność 
Obcego, elektryzujące mrowienie wyczekiwania. Nigdy jeszcze 
nie była tak blisko.  
   Kiedy pierwszy biologiczny pocisk spadł na Kilimandżaro, 
wiedziała - siedząc w biurze SkyNet Multimedia News pośród 
wieżowców londyńskich Docklandów - że na tej spadającej 
gwieździe zostało wypisane jej imię. To, co wylazło z 
pocisku, co wyglądało trochę jak dżungla, a trochę jak 
wyschnięta rafa koralowa, ale przede wszystkim jak coś, 
czego nikt nigdy wcześniej nie oglądał, a co rozkładało 
ziemską wegetację na molekuły i wchłaniało je we własne 
formy z niepowstrzymaną prędkością pięćdziesięciu metrów 
dziennie, było potwierdzeniem jej świętej misji. Inne 
pociski, które spadły na Archipelag Bismarcka, Ruwenzori, 
Ekwador, Papuę Nową Gwineę i Malediwy, stanowiły tylko 
przypomnienie ze strony gwiezdnych bóstw. To jest tu, czeka 
na ciebie.  Pospiesz się wreszcie.  
   A teraz pocisk z Nyandarua, który omiótł ogonem plazmy 
Jezioro Wiktorii i Rift Valley, przyprowadzi ją w końcu na 
spotkanie twarzą w twarz z pochodzącym z gwiazd życiem.  

   Natknęła się na zwarty konwój ciężkich transporterów na 
gąsienicach - każdy wielkości sporych domów - wklinowanych 
w wąską bitą czerwoną drogę. Na dachach transporterów 
poustawiano sterty prefabrykowanych kabin mieszkalnych.  
Gałęzie uginały się przed przetaczającymi się w powolnym 
tempie potworami i uderzały w nie z trzaskiem. Gaby 
słyszała, że UNECTA, agencja Narodów Zjednoczonych 
koordynująca prace badawcze w Chagach, zlikwidowała Ol 
Tukai, jedną z czterech baz wokół Kilimandżaro, w ramach 
wycofywania się na północ wymuszonego posuwaniem się 
południowej Chagi. Portfele UNECTA nie były najwyraźniej 
wystarczająco zasobne, żeby kupić nową ruchomą bazę, 
zwłaszcza teraz, gdy instytucje międzynarodowe obcięły 
dotacje w związku z brakiem dających się wykorzystać 
technologii pochodzących z Chagi.  
   Pracownicy UNECTA machali do niej ze szczytów ruchomych 
wież, gdy ostrożnie przeciskała się obok nich po czerwonych, 
błotnistych poboczach. Z tej wysokości widzą pewnie śniegi 
Kirinyagi, pomyślała. Znaleźliśmy się pomiędzy białymi 
górami. Uciekamy z południa, uciekamy z północy, ale 
rozszerzające się koła wegetacji zamykają się wokół nas i 
nie mamy dokąd uciec. Dlaczego uciekamy? Będziemy przecież 
musieli w końcu stawić temu czoło, kiedy zagarnie już 
wszystko, co znamy, i zmieni to nie do poznania. Wyobrażamy 
sobie przez cały czas, że skoro to spada w tropikach, to tu 
się zatrzyma. Dlaczego klimat miałby to powstrzymać? Jak 
dotąd sztuka ta nie udała się nikomu. Może to zatrzyma się 
dopiero wtedy, gdy ogarnie bieguny. Ksenotwór zakończony.  
   Hotel był jednym z tych budynków, które są jak zwierzęta w 
zoo: potrafią ukryć się przed wzrokiem dzięki bezruchowi i 
ubarwieniu, tak że nie widzisz ich, choćbyś stał dokładnie 
naprzeciwko, i o tym, że tam są, wiesz tylko dzięki 
tabliczce na klatce. Dwóch żołnierzy kenijskich, stanowczo 
za młodych jak na rozmiary noszonej broni, podeszło do niej 
na parkingu pełnym autobusów wycieczkowych i należących do 
agencji informacyjnych 4x4. Poprowadzili ją bitą ścieżką 
między drzewami o smukłych szarych pniach. Hotelu wciąż nie 
była w stanie dostrzec. Zapytała o małe drewniane wiaty 
stojące co kilka metrów wzdłuż ścieżki.  
   - To na wypadek spotkania z szarżującym zwierzęciem - 
odpowiedział nieco starszy z żołnierzy. - Ale to jest 
lepsze - pogładził swoją broń, jakby była to pierś kobiety. 
- Trzydzieści ciężkokalibrowych pocisków na sekundę. To 
lepsza przeszkoda niż drewniana wiata.  
   - Odkąd pojawiła się Chaga, w okolicy jest znacznie więcej 
zwierząt - dodał młodszy żołnierz. Jak większość ludzi na 
wsi wyciągnął sznurówki z butów dla wygody.  
   - Uciekają od tego - powiedziała Gaby. - Każda zdrowa na 
umyśle istota powinna uciekać.  
   - Nie - odparł młody bezsznurówkowy żołnierz. - Uciekają 
do tego.  

   Ścieżka kończyła się pomalowanym na czarno wyjściem 
awaryjnym. Ledwie Gaby zdążyła skrzywić się na tę 
niestosowność, spośród zieleni przed nią wyłonił się hotel. 
Wiele z wysmukłych, srebrnych pni drzew tworzyło drewniane 
pale, a zbita masa liści i pnącz zasłaniała przytłaczającą 
budowlę.  
   Człowiek z obsługi hotelu zatrzymał ją u szczytu schodów, 
sprawdził nazwisko na liście gości i zaprowadził do 
pokoju - małej drewnianej izdebki z widokiem na liście. 
Gaby pomyślała, że tak właśnie musi wyglądać któraś z 
tych ruchomych baz UNECTA - klasztorne minimum. Poprawiła 
makijaż i dołączyła do imprezy na dachu. Trwała już od 
trzech dni. Skończy się razem z hotelem.  Bal na skraju 
końca świata. Jednym rzutem oka objęła trzydzieści twarzy z 
pierwszych stron gazet i zajrzała do torebki, żeby sprawdzić 
ile ma miejsca na dysku dyktafonu. Mówiła do niego 
przesuwając się między twarzami w kierunku baru. Wśród 
postaci z pierwszych stron gazet panowała w tym roku moda na 
"Pożegnanie z Afryką": bryczesy i skóra z niezbędnym 
ukłonem w kierunku dwudziestopierwszowiecznej
świadomości i z domieszką wzorów w skóry zwierzęce.  
   Gaby zamówiła u kenijskiego barmana pina coladę i kiedy 
mieszał drinka, zastanawiała się, jakiej to zachęty użyło 
kierownictwo hotelu, żeby przekonać go - i całą resztę 
obsługi - do pozostania. Podejrzewała, że były to 
przenosiny wraz z całą rodziną do innych hoteli na Wybrzeżu 
albo na Zanzibarze. Ale co zrobią, gdy zabraknie już hoteli, 
do których można kogoś przenosić? Interesujące, ale to nie 
ta perspektywa, zdecydowała, gdy nalewał gęsty, oleisty 
dowód swoich zdolności.  
   - Straszny tu bajzel, T. P. - powiedziała do małego 
czarnego aparaciku w kieszeni bluzy. A potem dynamika 
cocktail-party wytworzyła lukę w tłumie przed nią i tam było 
to: sto stóp od barierek z szarego drewna, na skraju 
sztucznego stawu drenowanego przez buldożery poza sezonem. 
Sto stóp. Pięćdziesiąt sekund spaceru. Osiemnaście godzin 
pełznięcia. Jeśli potrafiłaby zachować całkowity bezruch i 
koncentrację, mogłaby dostrzec ruch, tak jak można zauważyć 
powolne przesuwanie się wskazówki minut na zegarku. To była 
Chaga nie w skali geograficznej, pożerająca całe regiony, 
ale w skali molekularnej.  

   Gaby przeszła przez lukę między pięknymi i wspaniałymi. 
Minęła Brada Pitta.  Minęła Antonio Banderasa z najnowszą 
przyjaciółką - supermodelką. Minęła Julię Roberts z tak 
bliska, że mogła dostrzec zmarszczki i worki pod oczami 
wygładzane cyfrowo przez komputery montażowe. Oni są tylko 
znakomitościami.  Nie potrafią zmienić świata ani odczuwać 
skutków tego, że ich świat zostaje zmieniony, nawet przez 
obcą interwencję. Gaby oparła ręce na barierce i przyglądała 
się Chadze.  
   - Czuję się jakbym stała na otwartym pokładzie wielkiego, 
staroświeckiego liniowca oceanicznego, płynącego wzdłuż 
brzegu obcego archipelagu - powiedziała do dyktafonu. 
Kontrast między miejscem, w którym się znajdowała, a tym, co 
widziała na zewnątrz, był tak wielki jak pomiędzy lądem i 
morzem, a granica pomiędzy tymi dwoma światami równie płynna 
i niedokładna. Nie istniała określona linia, na której 
ziemia stawałaby się nieziemią: przypominało to raczej 
stopniowe zakażenie górskiego lasu przez sześciokąty obcej 
roślinności, która wysuwała palce, czułki i dziwaczne kwiaty 
między pniami ku niepokojącym pseudokoralowym formom niskiej 
Chagi. Dalej obca rafa stawała się gęstsza, a drzewa rzadsze 
- tylko najwyższe i najsilniejsze przetrwały atak 
przetwórni molekularnych i wznosiły się ku górze niczym 
maszty zakotwiczonych na plaży okrętów. Kilometr za linią 
przyboju z poszarpanych lądowych raf wznosiła się pionowo na 
wysokość trzechset metrów ściana czerwonych filarów, aby 
następnie otworzyć się w baldachim połączonych 
sześciokątnych płaszczyzn liści.  
   - Wielki Mur - powiedziała Gaby, zapisując oglądaną scenę 
na dysk. Dalsza Chaga, wznosząca się ku ukrytej w chmurach 
Kirinyadze, pozwalała podglądnąć jedynie drobiazgi: lśnienie 
otwartego w oddali białego drzewa-dłoni, kołysanie 
porośniętych mchem balonów, odblaski światła w kryształach. 
Jakiż stateczek mógłby się oderwać od takiego wybrzeża, żeby 
spotkać się z tym statkiem próżności? - myślała.  
   - Siedem minut. Trzydzieści centymetrów. Dłużej niż 
zazwyczaj.  
   Dopóki się nie odezwał, Gaby nie zauważyła białego 
mężczyzny, który stał koło niej przy barierce. Nie potrafiła 
sobie przypomnieć, czy był tu już wcześniej, czy przyszedł 
po niej. Był niski, łysiał, zapuszczał brzuszek sugerujący 
późną czterdziestkę lub wczesną pięćdziesiątkę. Miał 
bladobrązową skórę, zęby w nie najlepszym stanie, mówił 
akcentem białego Afrykanina. Nie mógł należeć do 
Znakomitości, nawet nie do Prasy. Musiał być z Obsługi. 
Nosił brązy i khaki, i kamizelkę z masą kieszeni, ale bez 
najmniejszego niezbędnego ukłonu w kierunku 
dwudziestopierwszowiecznej świadomości. Wyglądał jak ostatni 
z Wielkich Białych Myśliwych.  
   I był nim.  
   Nazywał się Prenderleith. Miał nienaganne maniery.  
   - Wybaczy pani, że przerywam jej kontemplację, ale jeśli 
ludzie zobaczą, że z kimś rozmawiam, nie będą podchodzić, 
żeby wypytywać o zwierzynę, którą zabijałem.  
   - Czy to nie pański zawód?  
   - Zabijanie czy gadanie?  
   - Którekolwiek z nich.  
   - Którekolwiek z nich nie musi w sobie zawierać 
protekcjonalnego traktowania przez gwiazdy filmowe, głupich 
artystów i cholernych dziennikarzy.  
   - Ja jestem cholerną dziennikarką.  
   - Ale pierwszą rzeczą, jaką pani zrobiła, było podejście do 
barierki, żeby poprzyglądać się temu tam cholerstwu. Przez 
siedem minut.  
   - I to sprawia, że warto porozmawiać z dziennikarką?
   - Tak - odpowiedział po prostu.  
   I to sprawia, że z tobą warto pogadać, ponieważ może to 
ty jesteś moją perspektywą na to wszystko, pomyślała Gaby.  
Ostatni Biały Myśliwy. Ale jesteś równie ostrożny jak 
zwierzęta, na które polujesz, więc jeśli ci to powiem, 
wystraszę cię, dlatego muszę działać równie skrycie jak ty.  
Gaby ukradkiem podkręciła poziom nagrywania na swoim małym 
czarnym aparaciku. Program poprawiający jakość dźwięku na 
Tom M'boya Street wyczyści szumy i trzaski.  
   - Co to zatem pana zdaniem może być? - spytała. Po drugiej 
stronie tarasu różnica zdań między Bretem Eastonem Ellisem i 
Damienem Hirstem przybierała rozmiary kłótni. Goście 
gromadzili się w pobliżu w oczekiwaniu walki na pięści. 
Kamery ruszyły. Prenderleith oparł ręce na barierce i 
spojrzał w kierunku Chagi.  
   - Nie znam się na tym całym gadaniu o Obcych-z-Innego-
Świata.  
   - Według najnowszych teorii nie zostało to zbudowane przez 
małych szarych ludzików, ale powstało w chmurach gazowych 
Rho Ophiuchi, osiemset lat świetlnych stąd. Znaleziono tam 
ślady takich samych złożonych fullerenów, jakie są obecne w 
Chadze. Cała cywilizacja wyrastająca w kosmosie. Oceniają, 
że liczy sobie co najmniej sto tysięcy lat.  
   - Oni? - spytał Prenderleith.  
   - UNECTA - odpowiedziała Gaby.  
   - Zapewne mają rację. Wiedzą o tym więcej niż ja, skoro 
zatem mówią, że to gaz, to jest to gaz. Chmury gazowe, małe 
szare ludziki - nie znam się na tym, nie stanowią części 
mojego świata. Widzi pani, otrzymałem akurat tyle 
wykształcenia, żeby dawać sobie radę, żeby dobrze robić 
swoje, nie żeby myśleć. Uważaliśmy, że Kenia nie należy do 
krajów, którym potrzebne jest myślenie. Tu robiło się swoje, 
tu się nie myślało. Jeździło się konno, uprawiało ziemię, 
polowało, prowadziło samochody, latało. Robiło się coś 
konkretnego. Kraj decydował o tym, co myśleć. Nikt z nas nie 
był w stanie dostrzec zmian zachodzących pod naszymi stopami 
- moje wychowanie okazało się przestarzałe, całkowicie 
bezużyteczne w tej nowej, myślącej Kenii. Jedyne, co mogłem 
zrobić, to poszukać pracy w miejscu równie przestarzałym i 
bezużytecznym jak ja. To cholerne miejsce nie ma nic 
wspólnego z prawdziwą Kenią. Cholerny park tematyczny. Nawet 
zwierzęta są podróbką: wykopali bajoro, żeby Amerykanie 
mogli pofotografować słonie. Cała ironia polega na tym, że 
teraz, gdy turyści się wynieśli, pcha się tu więcej 
cholernej zwierzyny niż kiedykolwiek. Naliczyłem 
czterdzieści pięć słoni w jednym dniu, ale nikt już się nimi 
nie przejmuje. Niech mi pani powie - jak to coś może być 
obce, skoro zwierzęta tam idą? Jak gaz mógłby być w stanie 
zbudować coś takiego? Mam wrażenie, że to jest coś bardzo 
starego, coś, co zwierzęta już kiedyś znały i czego nie 
zapomniały, coś pochodzącego właśnie z Afryki. Tu, we 
wschodniej Afryce, wszystko się zaczęło, ten ląd jest bardzo 
stary i ma dobrą pamięć. I jest silny. Może Afryka ma dość 
tego, co ludzie z nią wyczyniają - dość myślenia - i 
postanowiła upomnieć się o samą siebie. To dlatego zwierzęta 
się nie boją. To zwraca im ich Afrykę.  
   - Ale odbiera panu pańską - powiedziała Gaby.  
   - Nie moją. - Prenderleith omiótł spojrzeniem sławnych i 
pięknych ludzi dookoła. Walka wyparowała, pozostawiając 
tylko nadąsane miny i kwaśne spojrzenia. Leaf Phoenix 
częstowała wszystkich papierosami ku zgrozie innych gości. 
Powietrze wypełnił dźwięk dzwonków. Wszystkie głowy 
odwróciły się. Kelner w pozbawionej 
dwudziestopierwszowiecznej świadomości kurtce w 
lamparcie cętki przeszedł przez taras, pobrzękując trzymanymi 
w ręce dzwoneczkami.  
   - Kolacja - oznajmił Prenderleith.  
   Gaby została usadzona na końcu długiego stołu, między 
gryzipiórkiem z serwisu on-line BBC, którego znała, i 
filmowym bożyszczem z Hollywoodu, które gadało niemal 
wyłącznie o pracy nad piętnastoma musicalami naraz. 
Prenderleith znalazł się na drugim końcu stołu, w fotelu 
bohatera, otoczony znakomitościami. Gaby przyglądała się, jak 
snuje swe wyświechtane opowieści o podchodzeniu i zabijaniu. 
Od czasu do czasu rzucał spojrzenie w bok i Gaby zdarzało 
się pochwycić to spojrzenie, co sprawiało wrażenie małego 
spisku.  Powinnam mu powiedzieć, że jest moją perspektywą, 
pomyślała. Powinnam przyznać się do dyktafonu.  
   Znakomitości zawłaszczyły Prenderleitha na resztę 
wieczoru, tworząc mały orszak otaczający jego fotel przy 
oknie widokowym wychodzącym na oświetloną reflektorami Chagę 
przybliżającą się cząsteczka po cząsteczce. Gaby siedziała 
przy barze i obserwowała, jak opowiadał historie o tamtej 
innej Afryce. Miał błysk w oku. Gaby nie potrafiła 
zdecydować, czy był to wyraz nostalgii, czy też 
niecierpliwego oczekiwania na moment, kiedy wszystko upadnie 
i rozleci się.  
   W ciemności poza zasięgiem świateł reflektorów padały 
drzewa, powalone przez rozwiewającą złudzenia Chagę. 
Drewniane pale hotelu trzeszczały i stukały.  Znakomitości 
spoglądały po sobie, przerażone.  

   Gdy rozległo się pukanie, podświetlane wskazówki zegara przy 
łóżku wskazywały godzinę 1.27. Gaby ledwie zdążyła się 
położyć po przedyktowaniu komentarza.  Hałas na górnym 
pokładzie: zabawa będzie się stopniowo zwijać, aż rano 
przyjdą żołnierze, żeby wszystkich wyprowadzić. Któryś z 
gości, podniecony i pełen nadziei? Kolejne uprzejme pukanie. 
Ta uprzejmość pomogła jej rozpoznać.  
   Ze sposobu, w jaki Prenderleith stał w korytarzu, domyśliła 
się, że jest lekko wstawiony i że gdyby nie był, nie 
zrobiłby tego. W ramionach tulił strzelbę jak ukochane 
dziecko.  
   - Coś, co powinna pani zobaczyć - powiedział.  
   - Dlaczego ja? - spytała Gaby, wciągając ubranie i wysokie 
buty.  
   - Ponieważ nikt inny nie zrozumie. Ponieważ stała pani 
przez te siedem minut, gapiąc się na to cholerstwo i nic 
innego dla pani nie istniało. Pani zna prawdę: nie istnieje 
nic poza tamtym. Niech pani się upewni, że wzięła cały 
sprzęt do nagrywania.  
   - Domyślił się pan.  
   - Zauważyłem.  
   - Zmysły myśliwego. Przepraszam, powinnam była panu 
powiedzieć, tak mi się wydaje.  
   - Dla mnie to nie ma znaczenia.  
   - Pan jest jedynym, który ma jakąś historię wartą 
opowiedzenia, kimś, kto naprawdę coś utraci, gdy to dojdzie 
tutaj.  
   - Tak pani sądzi?  
   Światło na drewnianym korytarzu było słabe. Gaby nie 
potrafiła dojrzeć jego wyrazu twarzy. Prenderleith 
sprowadził ją służbowymi schodami na parter.  Wychodząc w 
ciemną przestrzeń między palami, Gaby wyobraziła sobie, że 
stawia pierwszy krok na obcej planecie. Nie jest to takie 
dalekie od prawdy, pomyślała. 
   Prenderleith zdjął strzelbę z ramienia. Wyszli z hotelu 
pomiędzy cienie tuż za zasięgiem reflektorów. Otaczająca noc 
wydawała się ogromna i bliska, pełna oddechów i drobnych 
poruszeń. Wydechy parowały: na zboczach Kirinyagi panował 
chłód. Gaby wciągnęła w płuca zapach Chagi.  Wyobraźnia 
podpowiadała jej, że zna ten zapach, ponieważ wywoływał tyle 
wspomnień, ile spośród wszystkich bodźców tylko zapach 
potrafi. Ale nie można go było znać i kiedy uświadomiła to 
sobie, wszystkie elementy, które przypominały o różnych 
rzeczach, zlały się w jedno i ostry, piżmowy, chemiczny 
zapach Chagi okazał się nie pamiętanym, ponieważ nikt 
dotychczas nie znał niczego takiego. Ten zapach popychał do 
przodu, nie do tyłu.  
   Prenderleith poprowadził ją ku terminum. Nie było to 
daleko. Chaga wyrastała wyższa i bardziej złożona w bledszym 
świetle reflektorów. Majaczyła jak nie dające się odpędzić 
wspomnienie nocnego koszmaru. Gaby słyszała jęki i trzask 
padających w ciemności drzew. Prenderleith zatrzymał ją pół 
metra od krawędzi. Pół metra, piętnaście minut, pomyślała 
Gaby. Zwinęła palce w butach czując się skażona. 
Prenderleith przykucnął na piętach, oparł ciężar ciała na 
strzelbie jak na lasce. Polował.  
   - Wiatr jest w porządku - powiedział.  
   Gaby przykucnęła koło niego. Włączyła dyktafon, wsłuchując 
się w ciszę i patrzyła, jak Chaga wyłania się ku niej z 
cieni. Terminum było siatką małych sześciokątów z 
przypominającej mech tkanki. Sześciokąty miały różne kolory 
i Gaby instynktownie wyczuła, że te same kolory nigdy się 
nie stykały.  Narożniki najdalej wysuniętych sześciokątów 
wysyłały czarne pełzające nitki w ściółkę. Źdźbła traw, 
łodygi roślin, wszystko padało przed maszynami molekularnymi 
i rozkładało się na własne cząstki. Co kilka centymetrów 
pełznące nitki rozgałęziały się, kilka centymetrów dalej 
dzieliły się znowu, budując sześciokąty. Zamknięta między 
nimi ziemska roślinność więdła, topniała i nabrzmiewała 
pękającymi pęcherzami, przeistaczając się w pineskowate 
gwiazdki wielobarwnego pseudomchu.  
   Wiedziona nagłą potrzebą Gaby przycisnęła dłonie do czarnych 
nitek. Nie dotknęły ciała. To nigdy nie dotyka ciała. Mimo 
to wzdrygnęła się, czując Chagę pod nagą skórą. Och, istoto 
małej wiary. Odczuwała posuwanie się molekuł jako delikatne 
mrowienie, niczym marsz maleńkich, powolnych owadów po jej 
dłoni.  
   Podskoczyła, gdy Prenderleith dotknął delikatnie jej 
ramienia.  
   - Jest tu - szepnął.  
   Nie miała zmysłów myśliwego, toteż przez długie sekundy 
dostrzegała jedynie głębszą ciemność poruszającą się wśród 
cieni. Potem wyszedł w półmrok między stojącymi wciąż 
drzewami i wysokimi palcami pseudokoralowców i Gaby zaparło 
dech.  
   To był słoń, stary samiec z ułamanym kłem. Prenderleith 
podniósł się na nogi.  Dzieliło ich mniej niż dziesięć 
metrów. Słoń i człowiek przyglądali się sobie wzajemnie. 
Słoń postąpił krok naprzód, wychodząc z cienia w pełne 
światło.  Kiedy podniósł trąbę, kosztując powietrze, Gaby 
zauważyła masę czerwonego, pożyłkowanego ciała przyczepioną 
do jego karku jak pasożytniczy organizm. Pod kłami 
przedłużała się ona w giętkie członki. Każdy zakończony był 
czymś nieprzyjemnie przypominającym ludzką dłoń. Zszokowana 
Gaby przyglądała się jak czerwone członki poruszają się, a 
palce otwierają się i zaciskają. Potem słoń obrócił się i 
zadziwiająco cicho odszedł w busz. Ciemność Chagi zamknęła 
się za nim.  
   - Co noc o tej samej porze - powiedział Prenderleith po 
długiej chwili milczenia. - Przez ostatnie sześć nocy. 
Dokładnie do krawędzi, nigdy dalej.  Co noc coraz bliżej.  
   - Dlaczego?  
   - Przygląda mi się, ja się przyglądam jemu. Rozumiemy się 
wzajemnie.  
   - To coś wokół jego szyi, te ramiona... - Gaby nie była w 
stanie powstrzymać obrzydzenia w głosie.  
   - To odmienia. Robi ze stworzeń coś, czym mogłyby być. Może 
coś, czym powinny być. Może ręce są tym, czego słonie 
potrzebują, żeby stać się tym, czym mogłyby być.  
   - Ewolucja przy pomocy rzemyków.  
   - Jeśli w to pani wierzy.  
   - A pan w co wierzy?  
   - Pamięta pani moją odpowiedź na pani uwagę, że Chaga 
odbiera mi moją Afrykę?  
   - Że to nie pańska Afryka.  
   - Czy teraz pani rozumie, co miałem na myśli?  
   - Afryki, którą ona zabiera, nigdy pan nie rozumiał, nie 
był pan dla niej stworzony. Afryki, którą panu daje, nigdy 
pan nie znał, ale ona istniała w pana kościach: wielka, 
nieujarzmiona, nie odkryta, ciemna Afryka, Afryka bez narodów 
i rządów, granic i gospodarki, Afryka działań, a nie myśli, 
bycia, a nie stawania się, gdzie pojedynczy człowiek może 
się zgubić i odnaleźć zarazem, powrócić do prostszego, 
fizycznego, zwierzęcego poziomu egzystencji.  
   - Bardzo ładnie to pani ujęła. Sądzę, że na tym polega pani 
zawód.  
   Gaby zrozumiała coś jeszcze. Prenderleith poprosił ją, żeby 
za niego mówiła, ponieważ on nie został stworzony do 
mówienia takich rzeczy sam z siebie, a chciał, żeby zostały 
właściwie powiedziane tym wszystkim, którzy przeczytają 
opowieść Gaby o nim. Pragnął mieć świadka, wiernego anioła 
zapisu. Zrozumiawszy to, dowiedziała się o tym człowieku 
jeszcze jednej rzeczy, której nigdy nie dałoby się wyrazić 
słowami ani zapisać na dysku.  
   - Wracajmy - powiedział w końcu Prenderleith. - Cholernie 
zimno się tu robi.  

   Żołnierze wkroczyli do hotelu o 6.30 rano, pukając do 
kolejnych drzwi, mimo że wszyscy goście albo od dawna byli 
na nogach, albo wcale nie kładli się spać.  Ze względu na 
sławę otaczającą gości żołnierze byli bardzo uprzejmi. 
Zebrali wszystkich w głównym holu. Jak powolne tonięcie, 
pomyślała Gaby. Jak Nie-opuścimy-okrętu. Rafa dotarła w 
końcu do nas. Wyjrzała przez okno. Pod osłoną ciemności 
sześciokątny mech przekroczył sztuczne bajoro i wspinał się 
po palach starego hotelu. Drzewa, spomiędzy których wynurzył 
się słoń, były ozdobione inkrustacją z pomarańczowej gąbki i 
pajęczynami rurek.  
   Główny hol zachwiał się. Potłukły się spadające z półek nad 
barem szklanki. Niektórzy zaczęli krzyczeć. Hollywoodzkie 
gwiazdy płci męskiej usiłowały wyglądać dzielnie, ale to nie 
był scenariusz. To był prawdziwy koniec świata.  
   Prenderleith stał z resztą obsługi jak najdalej od drzwi i 
usiłował rozsiewać spokój. Zupełnie jak Titanic, myślała 
Gaby. Załoga na końcu. Podeszła, żeby stanąć z nimi. 
Prenderleith posłał jej zdziwione spojrzenie.  
   - Obstawiający muszą wiedzieć, czy kapitan zatonie razem ze 
statkiem - powiedziała, poklepując mały czarny dyktafon w 
kieszonce na piersi jej buszowej bluzy. Prenderleith 
otworzył usta, żeby coś powiedzieć, ale hotel zachwiał się 
znowu, tym razem mocniej. Belkowania trzaskały. Okno 
widokowe rozbiło się i wleciało do środka. Gaby uchwyciła 
się krawędzi baru i spanikowana gadała szybko do swojego 
dyktafonu. Zaniepokojeni żołnierze wypychali znakomitości z 
holu i przez wąskie drewniane korytarze ku głównej klatce 
schodowej. Hol wybrzuszył się, podłoga się przechyliła, 
stoły i krzesła runęły ku pustemu oknu.  
   - Uciekajcie! - krzyknął Prenderleith.  
   Uciekali. Wciśnięta w ciasny korytarz Gaby usiłowała nie 
myśleć o trumnach bez dna, przekrzykując do mikrofonu wrzask 
pozostałych głosów. Za nią hol zapadł się i runął. 
Przeciskała się wśród naporu ciał ku światłu słonecznemu, 
dotknęła trwałości schodów. Pełznięcie. Cofnęła palce nagłym 
ruchem. Pełznące, rozgałęziające się nitki Chagi poruszały 
się po farbie w dół schodów.  
   - Jest na schodach - szepnęła bez tchu do mikrofonu. 
Drewniana ściana za nią zmieniła się w mozaikę sześciokątów. 
Przycisnęła dyktafon do piersi.  Pojedynczy zarodnik 
wystarczy, żeby zniszczyć aparat i jej reportaż. Rzuciła się 
w dół chwiejnych schodów.  
   Nie zwracając uwagi na niebezpieczne zwierzęta, żołnierze 
poganiali gości ku pojazdom na głównej szosie. Dziennikarze 
przystawali, żeby strzelić ostatni komentarz do upadku 
Treehouse.  
   - Rozpada się - powiedziała, gdy kawał dachu przechylił 
się niczym rufa tonącego liniowca i zjechał po pokrytej 
pęcherzami bryle budynku na ziemię.  Fasada hotelu była 
mieszaniną drewna i pęczniejących bulwiastych narośli Chagi. 
Drewniane pale zmieniły się w palce żółtej gąbki i 
pseudokoralowca.  Gaby opisała to wszystko. Żołnierze 
tworzyli kordon między widzami i Chagą.  Gaby dostrzegła 
obok siebie Prenderleitha.  
   - Musi pani wiedzieć, jak kończy się opowieść - 
powiedział. - Proszę mi to przytrzymać.  
   Podał Gaby strzelbę. Potrząsnęła głową.  
   - Nie poradzę sobie przeciwko karabinom.  
   Złożył to na nią.  
   - Wiem - powiedziała.  
   - Więc pomoże mi pani.  
   - Czy aż tak pan tego nienawidzi?  
   - Tak - odpowiedział.  
   Rozległ się huk eksplodującego drewna i zduszone krzyki ze 
strony zarówno żołnierzy, jak i cywilów. Hotel pękł przez 
środek i złożył się jak dwa skrzydła, które powoli zapadały 
się w sterty żarłocznej Chagi.  

   Wykonał swój ruch, gdy uwaga wszystkich oprócz Gaby była 
zwrócona na ostatnie chwile starego hotelu. Wiedziała, że 
tak zrobi. Biegł szybko jak na starego, steranego, tyjącego 
białego myśliwego.  
   - Jest w połowie drogi - powiedziała do dyktafonu. - 
Podziwiam jego odwagę, że biegnie tak z radością ku temu 
nowemu ciemnemu kontynentowi. Czy też jest to odwaga 
podjęcia decyzji, którą być może Chaga podejmie w końcu za 
wszystkich mieszkańców planety zwanej niegdyś Ziemią?  
   Urwała. Żołnierz stojący przed nią dostrzegł Prenderleitha. 
Podniósł kałasznikowa i zamierzył się.  
   - Prenderleith! - wrzasnęła Gaby. 
   Biegł dalej. Wydawało się, że bardziej zajmuje go coś w 
związku z guzikami koszuli. Był już za krawędzią, jego stopy 
rozdeptywały sześciokątny mech, wzbijając chmury zarodników.  
   - Nie! - krzyknęła Gaby, ale żołnierz miał swoje rozkazy, 
a zarówno on, jak i ludzie, którzy te rozkazy wydali, lękali 
się Chagi ponad wszystko. Widziała jak mięśnie na jego szyi 
napinają się, lufa karabinu waha się nieznacznie to w tę, to 
w tamtą stronę. Poszukała wzrokiem czegoś, co mogłoby go 
powstrzymać.  Strzelba Prenderleitha. Nie. Za to ona też 
dostałaby kulkę.  
   Mały czarny cyfrowy dyktafon uderzył żołnierza mocno w 
ramię. Cisnęła nim z całej siły. Strzał chybił. Ptaki 
zerwały się ze skrzekiem z gniazd. Wśród żołnierzy, obsługi 
i znakomitości zaległa całkowita cisza. Żołnierz obrócił się 
ku niej z podniesioną bronią. Gaby odskoczyła do tyłu 
trzymając ręce wysoko w górze. Żołnierz wyszczerzył do niej 
zęby i skierował lufę karabinu na dyktafon. Gdy rozwalał go 
na strzępy plastyku i obwodów elektrycznych, Gaby zobaczyła, 
że sylwetka Prenderleitha znika wśród grzybni 
pseudokoralowców w obcym krajobrazie. Zgubił koszulę.  
   Ostatnie pozostałości po hotelu - kawałek pokoju 
balansujący na szczycie pala, wiodąca donikąd żelazna klatka 
schodowa wypuszczająca siarkowo-żółte pąki, plątanina rur 
kanalizacyjnych ze zwisającymi jak miseczki na jałmużnę 
wannami i sedesami - rozleciały się i upadły. Gaby 
przyglądała się temu w milczeniu. Nie miała nic do 
powiedzenia, nie miała sprzętu, do którego mogłaby mówić. 
Chaga posuwała się do przodu, dwadzieścia pięć centymetrów 
na minutę. Ludzie rozchodzili się. Nie było już do 
oglądania nic oprócz milimetrowego pochodu innego świata.  
   Żołnierze sprawdzili akredytację prasową Gaby w pięciu 
różnych źródłach, zanim pozwolili jej wziąć samochód SkyNetu. 
Byli na nią wściekli, ale nie mogli jej tknąć. Uśmiechali 
się jednak, ponieważ rozwalili jej reportaż i wiedzieli, że 
będzie miała kłopoty w redakcji.  
   Mylicie się, myślała jadąc bezpieczną szosą w konwoju 
pojazdów agencji informacyjnych i autobusów wycieczkowych. 
Opowieści nosi się w sercu.  Opowieści nie da się rozwalić. 
Opowieści nigdy nie giną.  
   Tej nocy, kiedy śniła wśród zwieńczonych kopułami wież 
Nairobi, słoń przyszedł do niej znowu. Stanął na granicy 
między światami, podniósł trąbę i swoje obce ręce i 
przemówił do niej. Powiedział jej, że tylko głupcy boją się 
zmian, które mogą z nich uczynić to, czym mogliby być i czym 
powinni być, i że te zmiany są specjalnym darem tego, co 
stworzyło Chagę, czymkolwiek ono było. Wiedziała w 
swoim śnie, że słoń przemawia głosem Prenderleitha, chociaż 
nie mogła go zobaczyć, chyba że jako milczący cień 
poruszający się w głębokiej ciemności poza zasięgiem 
reflektorów ludzkości - nowy Adam polujący w Afryce swojego 
serca.
                            Przełożyła Agnieszka Fulińska





