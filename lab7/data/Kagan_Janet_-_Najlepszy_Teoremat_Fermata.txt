Autor:  JANET KAGAN 
Tytul: Najlepszy Teoremat Fermata

(Fermat's Best Theorem)     

Z "NF" 3/99

  Dla Isaaka, matematyczne opowiadanie  
   i dla Andrew Wilesa, czy tego chce czy nie, 
   za wielki uśmiech        
 
Gdzieś w oddali Peter Kropotkin mówił:   
- ...podzielić to wyrażenie przez to...   
Kreda pośliznęła się i zaskrzypiała.  
Laurie Adamansky poprawiła się na twardym drewnianym krześle.  Z roztargnieniem odłożyła ołówek, żeby dotknąć zapięcia w  kieszeni na piersi. Bezpieczne. Pod jej palcami zaszeleścił  złożony papier, strasznie głośno, jak jej się wydawało. Oczywiście, nikt inny nie zauważył. Bo i dlaczego? W taki  kwietniowy poranek, prześwitujący przez pył kredowy na tablicy  pełnej równań, ludzie nigdy niczego nie zauważają. 

Skrzywiła się lekko. I dlaczego zachowuję się tak,  jakby to cholerstwo mogło wyskoczyć z kieszeni i uciec?  Przyszłam tutaj całkowicie zdecydowana, że pokażę to Peterowi po  wykładzie, prawda?  
Peter mówił dalej. Laurie podniosła ołówek i próbowała skupić  się na jego słowach. Pospieszne stuk-stuk kredy urwało się  nagle, ale głos wciąż rozbrzmiewał, kiedy Peter odwrócił się  przodem do klasy. Nie przestając mówić, sięgnął pod biurko.   
Pewnie tylko narobię sobie wstydu. Kolejne kulawe  rozwiązanie, Laurie... gdzieś tam podzieliłaś przez zero i jest  wiosna, i nie zauważyłaś błędu.  
Spod biurka Peter wyjął duży cylindryczny przedmiot. Laurie  zobaczyła, właściwie nie patrząc, że to puszka  soku pomidorowego.  
W zeszłym tygodniu Peter wręczył jej właśnie takie  rozwiązanie: "Masz, mała, zagadka dla ciebie. Ktoś twierdzi, że  rozwiązał twój ulubiony problem. Ślęczałem nad tym przez  tydzień... i za cholerę nie potrafię wyłapać, co jest nie tak".  
Peter w czasie rzeczywistym, ciągle mówiąc o równaniu na  tablicy, podniósł palec wskazujący, jakby chciał coś pokazać,  ale tylko położył wyprostowany palec na krawędzi biurka.  
"Na pewno coś jest nie tak?" - zapytała wtedy.  
"Ty mi powiedz". Wyszczerzył zęby i podał jej kartkę.  Straciła dwa dni, ale wykryła, co było nie tak.  
Prawą ręką Peter podniósł puszkę soku pomidorowego wysoko nad  głowę.   
- Więc widzicie - zakończył - że mamy tutaj bardzo proste,  ale bardzo eleganckie rozwiązanie problemu.  
I po tych słowach trzasnął puszką o blat. Uderzyła w  wyciągnięty palec wskazujący z donośnym BAM!, od którego  zadygotało całe biurko. Kreda grzechocząc potoczyła się po  blacie, spadła na podłogę i zatrzymała się dopiero przy trampku Jimmy'ego Rodrigueza. Jimmy wyprostował się równie nagle  jak Laurie, zaszokowany widokiem i odgłosem; kreda rozkruszyła  się pod jego stopą.  
- Teraz - ciągnął Peter - pokażę wam, co możemy z tego  wyprowadzić...  
Odstawił puszkę soku pomidorowego, wziął do prawej ręki  ścierkę i znowu podszedł do tablicy.  
Grupa jak jeden mąż zaszurała nogami i skupiła uwagę. Jimmy  rzucił Laurie ukradkowe spojrzenie. Podobnie jak ona czekał,  żeby Peter wrzasnął z bólu.  
Laurie ominęła go wzrokiem. Nie, Peter nie zamierzał  wrzeszczeć z bólu. Spojrzała na puszkę soku pomidorowego; puszka  miała wgniecenie w miejscu, gdzie trafiła w palec. Laurie znowu  odwróciła się od Jimmy'ego, uśmiechnęła się i wzruszyła ramionami.  Kolejna zagadka Petera - dlaczego nie rozgniótł  sobie palca na miazgę? 
Chociaż Peter najwyraźniej posłużył się tą sztuczką wyłącznie dla  przyciągnięcia uwagi studentów, zagadka zaprzątała myśli Laurie  aż do końca zajęć. Kiedy Laurie wstała i pochyliła się, żeby  zebrać książki, papier w kieszeni zaszeleścił.  
Zanim znowu opuściła ją odwaga, ruszyła za Peterem, podczas  gdy reszta klasy oglądała wgniecioną puszkę. W milczeniu  towarzyszyła mu do gabinetu, ale nawet kiedy weszła do środka,  nie potrafiła zacząć rozmowy.  
- Coś nie tak?  
Po tych słowach wreszcie skupiła uwagę na Peterze i  uświadomiła sobie nagle, że jej zachowanie poważnie go  zaniepokoiło.   
- Umm, nic. To znaczy, wszystko w porządku i właśnie dlatego  coś jest nie tak.  
Peter uśmiechnął się szeroko.  
- Nie znoszę wiosny - oznajmił wesoło. - Wiosna jest  szczególnie trudna dla studentów matematyki. - Usiadł w fotelu i  odchylił się do tyłu pod ryzykownym kątem. - Siadaj. Udawajmy,  że to zima.  
Nie mogła usiąść. Zamiast tego rozpięła kieszeń na piersi i  wyciągnęła kartkę, teraz już całkiem pogniecioną.  Rozłożyła ją i daremnie próbowała wygładzić na krawędzi  zagraconego biurka.  
- Masz - powiedziała. - Chyba znalazłam. - Wymawiając te  słowa, skuliła się mimowolnie. - Sprawdziłam, co się nie  zgadzało w tym, które mi dałeś w zeszłym tygodniu... ty sprawdź, co  się nie zgadza w moim. - Zamilkła na chwilę. - Ja nie potrafię.  Próbowałam i próbowałam, i wciąż wydaje mi się prawidłowe.   
Peter sięgnął przez biurko po kartkę, którą tam położyła.  Sterta papierów zsunęła się na podłogę. Laurie skoczyła na  ratunek - dobry pretekst, żeby nie patrzeć, jak Peter przegląda  jej pracę.   
- Aha! - Zerknął na nią zza biurka. Nie zamierzał  jej darować tak łatwo. - Jeszcze jedno rozwiązanie Ostatniego  Teorematu Fermata! Przynajmniej ma odpowiednią długość.  
To był stały żart. Ostatnio wszystkie proponowane  "rozwiązania" były generowane komputerowo, liczyły sobie  kilogramy wydruków i dotyczyły tylko wybranych przypadków  teorematu.   
Fermat twierdził, że zna rozwiązanie całkiem łatwe do zapamiętania (poprzez  implikację), tylko że "nie zmieści się na tym  marginesie".  
Szurnięci amatorzy również preferowali dowody zajmujące sześć  czy siedem stron, jeśli nie liczyć fotografii i podsumowań, które  nieodmiennie dołączali do swoich paczuszek.     
- Na razie nie widzę żadnego błędu - oświadczył Peter.  
Laurie wyprostowała się tak szybko, że mało nie upuściła  papierów, które zbierała.  
- Ani ja. Sprawdzałam to tysiąc razy. Ale sam mówiłeś, że  jest wiosna. Więc coś musi się nie zgadzać. Po prostu nie mogę  tego znaleźć. - Zamaszyście zwaliła stos papierów na biurko.  
- Coś ci powiem - zaproponował Peter. - Idź na rozbieraną  randkę, nawet kilka razy, i zostaw to mnie. Znajdę błąd,  jeśli gdzieś jest.  
- Lepiej, żeby był - odparła Laurie, uśmiechając się do  niego.   
Uśmiech Petera zrobił się szerszy.  
- Dlaczego?  
Nawet się nie zastanawiała. Właśnie tak zawsze postępowała.  Jakby nie znajdowała rozwiązania, tylko wypuszczała kota z  worka. Minutę zabrało jej określenie tego uczucia.  
- Och. - Odpowiedź wprawiła ją w lekkie osłupienie. - Więc  dlatego.   
- Dlaczego? - zapytał ponownie.  
- Bo właśnie ten problem przyciągnął mnie do matematyki. Coś,  co wygląda tak łatwo, a jednak tak długo nie znajdowało  rozwiązania. Coś, co można rozwiązać za pomocą ołówka i kartki  papieru... żadne tam czternaście dni czasu komputera. Coś  romantycznego...   
- "Romantyczne"? Rzadko słyszę to słowo w odniesieniu do  matematyki.   
- Romantyczne. Peter, ten człowiek nabazgrał to na marginesie  książki, potem wyszedł i zginął w pojedynku, i rozwiązanie  zginęło razem z nim, tak? Jeśli to nie jest romantyczne, to co?  O wiele bardziej romantyczne niż tak zwane romantyczne powieści!  
- Nigdy o tym nie myślałem w ten sposób. - Peter odchylił się  do tyłu, zastanawiał się długo, wreszcie kiwnął  głową. - Masz rację. Ja też dałem się złapać na Ostatni Teoremat  Fermata. Określenie "romantyczne" nigdy nie przyszło mi do  głowy, ale chyba masz rację, również w moim przypadku.  
Pochylił się do przodu.  
- Więc dlaczego wolisz, żebym znalazł błąd?  
- Z tych samych powodów. Złapałeś się na Ostatni Teoremat  Fermata; ja też. Jeśli go rozwiązałam, na co się złapią następne  pokolenia?  
- Rozumiem.  
Jak już zaczęła, nie mogła przestać.  
- I pomyśl o wszystkich rzeczach odkrytych przez ludzi,  którzy szukali tego rozwiązania... na przykład teoria ideałów!    
- Tak. Boisz się, że jeśli rozwiązanie jest prawidłowe,  zabierzesz ludziom sprzed nosa atrakcyjną... przynętę.  
- Przynajmniej atrakcyjną zagadkę. A przecież nam wszystkim  chodzi o rozwiązywanie zagadek, bo inaczej nie waliłbyś się w  palec puszką soku pomidorowego. Właśnie, jak twój palec?  
Podniósł go. 
- Znakomicie.  
- Tak myślałam. No to dzięki, Peter. Już mi lepiej. Chyba  pójdę się umówić na tę rozbieraną randkę. Zawiadom mnie, jak  wykryjesz, w którym miejscu podzieliłam przez zero, okay?    

Po kilku rozbieranych randkach wiosenne morale Laurie  cudownie się poprawiło, lecz żadna nie przesłoniła jej faktu, że  Peter jak dotąd nie znalazł błędu w jej pracy. Skupiła uwagę na  innych sprawach, głównie na puszkach soku pomidorowego. Złamała   dwa ołówki, zanim przyszło jej do głowy, żeby sprawdzić  wgniecioną puszkę, która wciąż stała prowokacyjnie na biurku  Petera. Aha! Puszka użyta przez Petera była innej marki - nie  miała wzmocnionych krawędzi, jak jej puszka.  
- Nie powiem - oświadczył Peter, który przyszedł późno.  
- Wcale nie chcę, żebyś powiedział. Sama to rozwiążę.  
- Tymczasem uważaj na palce. - Spojrzał znacząco na jej  dłonie. - Widzę, że uważałaś.  
- "Dzieci! Nie próbujcie tego robić w domu!" Uważałam na  palce, ale w tym tygodniu widziałam mnóstwo opatrunków. Jimmy  Rodriguez miał dzisiaj dwa!  
Peter zachichotał.  
- Wiem. Powinienem się wstydzić, ale wstydzę się tylko za  niego.   
- Potraktuję to jako wskazówkę. Nie można tego rozwiązać  eksperymentalnie. Trzeba zastosować podejście teoretyczne. Skoro  mowa o teorematach...  
- Musiałem wezwać pomoc drogową. Masz samochód, prawda? Mój stary  przyjaciel przyjeżdża pociągiem o szóstej. Werner Hochheimer.  Mogłabyś go odebrać z dworca? Jeśli to zrobisz, zaprosimy cię na  obiad.  
- To jakbyś zapytał, czy znajdę trochę czasu dla  Alberta Einsteina. Oczywiście, mogę go odebrać, tylko... Peter,  mój samochód to stary grat...  
- Werner nie zauważa takich rzeczy jak samochody. Ani  ubrania, ale nie nakładaj dżinsów... maitre d' zauważy. To  taki lokal z pretensjami. - Nabazgrał coś na kartce. - Masz tu  pociąg i godzinę; tutaj jest adres restauracji. Spotkamy się na  miejscu.   
Laurie była zbyt oszołomiona, żeby odpowiedzieć.  
- Nie martw się - pocieszył ją Peter. - Jedzenie jest  świetne. Nie wybrałem tej restauracji ze względu na wymagane  stroje.  
Zaraz za drzwiami gabinetu Laurie dostała gwałtownego ataku śmiechu.  Peter był prawie równie sławny jak Werner Hochheimer.  Jedyna różnica polegała na tym, że Laurie znała Petera, więc  traktowała go jak Petera, nie jak bóstwo. Racjonalnie rzecz biorąc,  powinna poznać Wernera Hochheimera jako "Wernera"... Nie, jej  umysł uparcie odrzucał wizję Laurie rozmawiającej z Wernerem, aż  znowu zaczęła chichotać.  
Spójrz na to logicznie, próbowała przekonać samą siebie.  Peter jest przyjacielem Wer... profesora Hochheimera.  Przynajmniej obaj należą do tego samego klubu. W tym miejscu  Laurie znowu utknęła. Klub nazywał się "Marginalia" i przyjmował  tylko zaproszonych członków. Tworzyło go siedmiu najważniejszych  żyjących matematyków. Co dziwne, nie należeli do niego wszyscy  sławni żyjący matematycy. Laurie nigdy nie zdołała odgadnąć  kryteriów wyboru i w końcu doszła do wniosku, że to jakiś  pijacki klub. Co oczywiście oznaczało, że Peter jest bliskim przyjacielem  profesora Hochheimera...  
No, logika niewiele pomogła. Chichocząc, Laurie pomaszerowała  na zajęcia o trzeciej. W końcu była wiosna. Nawet Peter nie  wymagał od niej racjonalnego zachowania na wiosnę. Wiosna  tworzyła swoistą próżnię, która jakby wysysała myśli w  dziesięciu różnych kierunkach jednocześnie.  
Próżnia! To jest to! Jeśli opuścisz puszkę dostatecznie  szybko - z przyspieszeniem większym niż 1 g - to puszka porusza  się szybciej niż spadający sok... Po zajęciach akurat wystarczy  jej czasu, żeby się przebrać, sprawdzić teorię i pojechać  po profesora Hochheimera.     

Na zdjęciach w czasopismach profesor Hochheimer wyglądał  imponująco. Przy bezpośrednim kontakcie Laurie uznała, że  jest... no... milutki. Był małym, okrągłym człowieczkiem o  bystrych oczach. Laurie górowała nad nim, chociaż sama miała  tylko sto pięćdziesiąt dwa centymetry wzrostu. Pierwsze, o co zapytał - po pytaniu o  jej imię  - to jaki numer Peter ostatnio wykręcił na  zajęciach. Zanim załadowali do samochodu bagaż profesora  Hochheimera, mówił do niej "Laurie", a ona do niego "Werner".   
- Tyle obandażowanych palców! Podziwiam twoich kolegów z  grupy... niestety, bardziej za determinację niż za inteligencję. Zauważyłem, że nie masz na rękach takich  dekoracji. Nie interesuje cię zagadka Petera?  
Laurie zatrzymała samochód przed czerwonym światłem. Odwróciła  się do Wernera, uśmiechnęła i uniosła brew.  
Taki sam uśmiech z dołeczkami rozjaśnił mu twarz.  
- Aha! Więc ją rozwiązałaś! Rozumiem! W takim razie urządzisz  pokaz i zobaczymy, czy ja też ją rozwiążę, dobrze?  
- Okay.  
- Powiedz mi - zaczął, kiedy znowu włączyła się do ruchu -  słyszałaś ten dowcip  o inżynierze, chemiku i matematyku?  
- Słyszałam mnóstwo takich dowcipów. Opowiedz mi swój, a ja opowiem ci mój.  
- Inżynier, chemik i matematyk pracują wszyscy w tej samej  małej firmie. Dyrektor firmy ma paskudny zwyczaj - pali tanie  cygara. Co gorsza, wyrzuca niedopałki do kosza na papiery. W  rezultacie, jak łatwo się domyślić, co jakiś czas wybucha  niewielki pożar. Za pierwszym razem inżynier zauważył  pożar... więc odwrócił kosz do góry dnem i zadeptał ogień.  
Laurie zachichotała wyczekująco. Kilka razy umawiała się z  inżynierami.   
- Za drugim razem pożar został odkryty przez chemika. Chemik  szybko obliczył pojemność kosza oraz ilość łatwopalnych  materiałów w środku, po czym odmierzył dokładnie wystarczającą  ilość wody... tak że ostatnia kropla ugasiła ostatnią iskrę.  
Laurie skręciła na parking restauracji i tyłem wjechała na  wolne miejsce.  
- Mów dalej, Wernerze. Mogę jednocześnie słuchać i parkować.  
- A za trzecim razem pożar odkrył matematyk... który patrzy  na płomienie i mówi do siebie: "Hmm. Pożar w koszu na papiery.  Potrafię to rozwiązać". I odchodzi.   
Laurie nie słyszała jeszcze tego kawału. Wybuchnęła śmiechem.  
- Za wcześnie się chwaliłam. Dobrze, że zdążyłam zaparkować  przed puentą. To potencjalny zgniatacz zderzaków!  
Werner Hochheimer rozpromienił się szeroko.  
Wciąż uśmiechnięci, weszli do restauracji. Dopiero w połowie  deseru Laurie znowu wybuchnęła śmiechem.  
Peter spojrzał na Wernera i powiedział:  
- Wiosna. Pamiętasz, co wiosna robi ze studentami.  
- Nie - zaprzeczyła Laurie. - Właśnie dotarło do mnie drugie znaczenie  kawału. Zapytałam kiedyś moją przyjaciółkę mediewistkę,  co oznacza łacińskie motto klubu, do którego obaj należycie.  Przetłumaczyła to jako: "Potrafię to rozwiązać".  
- Trafione - przyznał Peter.    

Koleżeńska atmosfera poprzedniego wieczoru podtrzymywała  Laurie na duchu w trakcie porannych zajęć, pomimo deszczowej pogody oraz   męczącego ciężaru torby na ramieniu - która oprócz książek  zawierała także puszkę soku pomidorowego, największa pojemność,   bez wzmocnionych krawędzi.  
Obiecała spotkać się z Wernerem i Peterem w jego gabinecie  przed zajęciami. Na szczęście miała wolną godzinę.  
- Laurie, przysuń sobie krzesło i siadaj - polecił Peter.  Wyglądał niezwykle poważnie. Werner Hochheimer siedział za  biurkiem Petera i wpatrywał się w pogniecioną kartkę. On  również miał poważną minę, zupełnie inną niż poprzedniego  wieczoru.   
Zaniepokojona Laurie zdjęła stos papierów z trzeciego  krzesła, przysunęła je i usiadła.  
- Co się stało, Peter?  
Werner Hochheimer podniósł wzrok znad kartki i obdarzył ją  promiennym uśmiechem.  
- Wszystko w porządku, Laurie. Twoje rozwiązanie jest  zupełnie prawidłowe.  
Laurie wypuściła z rąk torbę, która spadła na podłogę z  głośnym łomotem.  
- Fermata? To znaczy, że moje rozwiązanie Ostatniego  Teorematu Fermata jest prawidłowe? Niemożliwe!  
- Dziwna reakcja - zauważył Werner Hochheimer. - Zechciej  wyjaśnić, dlaczego "niemożliwe"?  
- Bo to koniec zagadki. Bo... - I zanim się spostrzegła,  przedstawiała Wernerowi te same obiekcje, które przedtem  zgłaszała Peterowi. Jak Ostatni Teoremat Fermata wciągnął  ją w matematykę, jak szukanie rozwiązania doprowadziło do tylu  innych fascynujących odkryć.   
- Ale najbardziej martwię się, jaka nagroda zostanie dla  młodszych studentów.  
Werner Hochheimer kiwał głową.  
- Ja miałem te same zmartwienia. Podobnie Peter. Teraz musisz  podjąć decyzję. Zapewniam cię, że twoje rozwiązanie jest  prawidłowe.  
   - Rozwiązałam to. - Słowa zabrzmiały pusto... a potem  znaczenie narastało i narastało, aż uderzyło jej do głowy  mocniej niż dziesięć wiosen wtłoczonych w jedno popołudnie. - Rozwiązałam to!  
Wstała i wyprostowała się co najmniej na trzy metry. Z  wyżyn swojego nowego wzrostu popatrzyła nieprzytomnie na dwóch  mężczyzn.   
- Czuję się jak Alicja w krainie czarów - oznajmiła. - Dziwię  się, że nie przebiłam głową sufitu.  
Peter i Werner uśmiechali się do niej, obaj z jakimś dziwnym  wyczekiwaniem. Zagadka, pomyślała, następna zagadka Petera. O  rany! Werner Hochheimer za szybko ustalił, że w jej rozwiązaniu  nie ma błędu.  
Nagle usiadła. Oparła łokcie na biurku Petera i wbiła wzrok w  Wernera Hochheimera. Mały klub... tylko siedmiu matematyków... i  motto "Potrafię to rozwiązać!"   
- O rany! - powiedziała głośno. - Jestem ósmą osobą, która  rozwiązała Ostatni Teoremat Fermata.  
- Nie, Laurie - zaprzeczył ostro Peter. - Jesteś pierwsza.  Taka była umowa. Jeśli postanowisz to opublikować, twoje  nazwisko trafi do podręczników matematyki. Ty rozwiązałaś  Ostatni Teoremat Fermata.   
- I "Marginalia" się rozpadnie - stwierdziła.  
- To prawda - przyznał Werner Hochheimer. - Kryterium  przyjęcia przestanie istnieć.  
- Albo... - Laurie poczuła uśmiech wypływający na twarz,  wręcz boleśnie szeroki - ...albo możecie przyjąć mnie do klubu.  
- Owszem, możemy. - Werner Hochheimer sięgnął do kieszeni  marynarki i wyjął małe jubilerskie pudełeczko. Podał je przez  biurko.   
W pudełeczku Laurie znalazła złoty emaliowany znaczek. Wzdłuż krawędzi biegło łacińskie motto.    
- Potrafię to rozwiązać! - przeczytała. Potem podniosła wzrok  i spojrzała w oczy Wernera Hochheimera.   
- Przyjmuję - oznajmiła.  
- Zaczekaj chwilę, Laurie - odezwał się Peter. - Musisz  zrozumieć, że to znaczy, że nie opublikujesz swojego  rozwiązania. Musisz zrozumieć, że to znaczy, że następna osoba,  która rozwiąże Ostatni Teoremat Fermata, będzie pierwszą osobą,  która go rozwiązała. Musisz zrozumieć, że poza uroczystym  przyjęciem do "Marginalii" nie zdobędziesz żadnego uznania.   
- Rozumiem, Peter - odpowiedziała poważnie. Potem z udawanym  oburzeniem dodała: - Myślisz, że nie stać mnie na więcej?  Zdobędę uznanie prędzej czy później... i moje nazwisko trafi do  podręczników matematyki.  
- Nie spiesz się. Pomyśl dobrze, zanim podejmiesz decyzję.  
- Nie potrzebuję. Już się namyśliłam. Przez ostatnie tygodnie  bardziej się martwiłam, że nie znajdziesz błędów w moim  rozwiązaniu, niż o to, że je znajdziesz.  
Wyjęła znaczek z pudełka i odkręciła nakrętkę.  Potem podała  obie części nad biurkiem.  
- Przypniesz mi, Wernerze?  
Z uśmiechem wyszedł zza biurka i spełnił prośbę. Potem  odsunął się, żeby podziwiać swoje dzieło.  
- Proszę. Gotowe. Urządzimy coś bardziej formalnego, kiedy  wszyscy spotkamy się na następnej konferencji Stowarzyszenia, a  tymczasem możesz to nosić.  
- Bardzo chętnie! - Nie mogła się powstrzymać, żeby nie  dotknąć znaczka na kołnierzu. - Hej! Czy wszystkie rozwiązania  są identyczne?  
- Niektóre są bardziej eleganckie, inne mniej. Nie martw się,  zobaczysz wszystkie.  
Podskoczyła, kiedy spod papierów na biurku dobiegł hałaśliwy  terkot.    
- Budzik - wyjaśnił Peter i wyłowił go, żeby wyłączyć alarm.  - Zajęcia. Chcesz z nami posiedzieć, Werner?  
- Tak. - Mrugnął do Laurie, która odpowiedziała mrugnięciem z  czystej radości. - Od tamtej konferencji w Buenos Aires nie widziałem żadnej twojej wiosennej zagadki.  
W drodze przez korytarze Werner Hochheimer raczył Laurie  barwnymi opisami sztuczek Petera w Buenos Aires. Wciąż jeszcze  się śmiała, kiedy weszli do sali.  
Jak zwykle Peter najpierw podszedł do tablicy, żeby zetrzeć  kuplety, które zawsze zostawiał po sobie Meijin Thomas. Laurie posadziła  Wernera Hochheimera na swoim miejscu, kazała się przesunąć  Jimmy'emu Rodriguezowi i zwaliła torbę na jego krzesło, żeby  zarezerwować miejsce obok Wernera.  
Zamiast usiąść, wyjęła puszkę soku pomidorowego i tuląc ją w  objęciach, wyszła na środek sali. Peter odwrócił się od tablicy  akurat wtedy, kiedy głośnym stuknięciem postawiła puszkę na biurku.
Werner Hochheimer patrzył cierpliwie, z błyskiem rozbawienia  w  oczach. Na plecach czuła wzrok Petera, kiedy balansowała wielką  puszką w prawej ręce, żeby ją odpowiednio wyważyć.  
Położyła wskazujący palec na blacie. Cała grupa wstrzymała oddech, kiedy Laurie uniosła wysoko puszkę soku  pomidorowego.   
Kto się waha, pomyślała Laurie, ten ma rozbity palec. I jak  najszybciej, z całej siły trzasnęła puszką o blat.  
Łup!  
Wszyscy w grupie skrzywili się od tego widoku i podskoczyli  od hałasu. Pełny sukces.  
Laurie ustawiła wgniecioną puszkę z powrotem na blacie  stołu. Odwróciła się do Petera.  
- Potrafię to rozwiązać - oznajmiła dostatecznie głośno, żeby  usłyszała ją reszta grupy. Po czym usiadła obok Wernera  Hochheimera.   
Nie szczędził jej wyrazów uznania.   
                                                 Przełożyła Danuta Górska

JANET MEGSON KAGAN
Rocznik 1946. Autorka powieści "Hellspark" oraz kilkudziesięciu opowiadań, esejów oraz tekstów krytyczno-literackich, publikowanych w najważniejszych fachowych pismach za oceanem.  W 1993 r. zdobyła nagrodę Hugo za opowiadanie "Mistrzowskie posunięcie dziadka do orzechów"  ("NF" 12/94). Utwór ten został przetłumaczony na wiele języków i zilustrowany przez wielu grafików, jednak autorce najbardziej przypadły do gustu rysunki autorstwa naszej Katarzyny Kariny Chmiel. Miejmy nadzieję, że spodobają się jej także ilustracje do "Najlepszego Teorematu Fermata".
								(anak)


