Autor: Marek S. Huberath
Tytul: Maika Ivanna

Z "NF" 1/94


   I To była ta pierwsza, świetlista część poranka, kiedy w
lesie nie jest jeszcze duszno, a słońce już zmieniło tajemnice
mroku w spektakl barw, podświetleń i półcieni. Lisbjeta
wędrowała lasem. Ojciec wysłał ją, by nazbierała grzybów. Nie
lubiła stromych zboczy nie nazwanej doliny. Za grzybami
wypuszczała się daleko, byle stale trawersować. Grzybów i tak
nie brakowało, jeśli wyrosły. Koszyk szybko wypełniał się
dorodnymi guskami, bedukami, a często też trafiał się
ciemnobrązowy grijb szłachetni.
   Mijała nawet piękne okazy, byle tylko dalej zawędrować, by
zmienić pracę w ciekawy spacer, jedną z niewielu atrakcji
obecnego bytowania. Wyplatany koszyk nie ciążył bardzo, póki
był pustawy, a zresztą można go było w każdej chwili postawić
na darni. Nie chciało się jeszcze wracać do domu, szałasu
skleconego z gałęzi i przysypanego ziemią, w którym przetrwali
ostatnią zimę.
   Domostwo wznieśli nad potokiem, ale potok zamarzł i trzeba
było topić śnieg albo rąbać lód do stopnienia. Ojciec co dwa
miesiące zabijał kolejną krowę, żeby mieli co jeść. Mięso nie
psuło się, gdyż trzymał surowy mróz, ani razu nie przyszła
odwilż.
   Ojciec ukradł te krowy, aby mogli przetrwać zimę. Dlatego
też opuścili skupiszu. Dawniej mieszkali pod Nowi Gradkiem.
Mieli dom, siedem krów, trzy woły, którymi ojciec obrabiał
pole. Wystarczało do spokojnego, dostatniego życia. Ciężka 
praca przynosiła akurat tyle żywności, by przetrwać długą zimę,
a za resztę nabyć nieco potrzebnych rzeczy. Taki spokojny
dostatek, kiedy można mieć w zasadzie wszystko, co się chce,
jeśli tylko chce się rozsądnie. Niestety, to życie skończyło się
bezpowrotnie. Po wielkich deszczach w górach Porogach doliną
zeszła wielka woda i oberwało się zbocze górskie, grzebiąc
cały dobytek. Ledwie uciekli z życiem. W straszną noc, wśród
ulewy i ryku wichru, matka wyniosła na rękach maleńkiego
Myhajłę, a Lisbjeta ciągnęła za ręce Anicę i Marka. Ojciec był
wtedy w Gradku, próbował znaleźć dobry kredyt na traktor. Gdy
wrócił, zastał rodzinę całą mokrą i osowiałą i ogromne zbocze
świeżej gliny przykrywające dorobek jego życia. Usiadł wtedy
obok nich i długo patrzył na tę przewróconą glebę. Nie tknął
alkoholu.
   Przez jakiś czas tułali się od zagrody do zagrody, ale
dobroć ludzka ma granice. W końcu drzwi się przed nimi
zamknęły. Wtedy ojciec okradł bogatego sąsiada, Alojsza Dubena.
Razem z Markiem zakradli się w nocy i wyprowadzili jego krowy.
Matka już czekała z innymi dziećmi. Uciekli nocą, ucieczka
udała się. Zdołali zaszyć się w lasach z dala od skupiszu.
   Z tamtego, lepszego życia pozostała Lisbjecie błękitna,
kolorowo haftowana sukienka i wspomnienie Jane z Gradka, który
potrafił i trzy razy w tygodniu przejść osiem kilometrów, żeby
z nią plotkować, pić mleko, którym go częstowała, znów
plotkować, czasem pomagać jej w pracy, a pod wieczór znów
wędrować osiem kilometrów do miasteczka.

   II Las rzedniał. Lisbjeta nie zapuściła się jeszcze nigdy tak
daleko w górę doliny, choć zawsze chciała wiedzieć, co jest z
dala od ich szałasu. Wyszła w pole. Mimo że las był
rozświetlony, to otwarte słońce niemal ją oślepiło. Na polu
ktoś pracował. Równo, metodycznie kopał motyką ziemię, a co
jakiś czas zastygał w bezruchu wpatrując się w niebo.
   Po chwili obserwacji nie miała najmniejszych wątpliwości,
że to trupiel. Nikt nie potrafi tak długo, bez zmrużenia oka
wpatrywać się w słońce. Przez chwilę chciała, jak dziecko,
podbiec do niego i szybko okrążając niezdarnego wykrzykiwać:
   A ti trupiel, schwati me! A za czjo tebu duszu wzali?!
   Powstrzymała się jednak. Zobaczyła, że pola ciągną się w
dół zboczy, aż do samej doliny. A w dole widnieją zarysy
jakichś zabudowań. Raczej nie wioski, raczej ciągłe zabudowania
wzdłuż odległej drogi. Na sąsiednim zagonie pracowała kobieta.
Chwila wprawnej obserwacji wystarczyła, by stwierdzić, że też
trupielka. I na polu niżej też zginał kark w mozolnym trudzie
jakiś trupiel. Niby zwykły obrazek, często widywany na polach
bogatszych gospodarzy w okolicach Nowi Gradku. Ale było coś
obcego, co niepokoiło w układzie tych zabudowań w dolinie.
Jakaś dziwna myśl kierowała ich budowaniem. Inny styl, coś
nieuchwytnego.
   Zrozumiała wreszcie, ale właśnie wtedy usłyszała:
   Spokojnejo, małkita djawołlica! Nje rusziłsja!
   Obejrzała się i zadrżała: naprzeciwko niej stał prawdziwy
sysun. Bacznie wpatrywał się w nią oczyma o pionowych źrenicach
i mierzył do niej z rzeźbionej sysuńskiej kuszy.
   - Nje rusziłsja! - powtórzył. Obca mowa sprawiała wyraźną
trudność jego jaszczurokształtnym ustom. Odziany był w lekką,
czarną zbroję z laki, przypominającą chitynowe segmenty owada.
Na napierśniku miał rzeźbiony, płaski krzyż. Musiał zetknąć się
z ojcem Jonem ter Boin.
   Dobrze. Nie zabije mnie od razu... - pomyślała Lisbjeta.
Zrozumiała, że przypadkiem natknęła się na strażnika pól. W
Gradku nikt nie pilnował trupieli. Nie ginęli. Widać sysuni
byli ostrożniejsi.
   - Pojdesz iz mnoima - powiedział sysun. Miał zabawny 
akcent, ale Lisbjecie nie było wesoło.  
   Aby nie natknąć się na sysunów, ojciec wybrał boczną 
dolinę, gdzie gęsty las zdawał się świadczyć, że nie jest 
zamieszkana. Mylił się: mieszkali w górnym piętrze doliny.  
   Sysun kazał jej wziąć koszyk ze sobą. Schodzili wąską
ścieżką wśród pól, gdzie krzątali się trupiele, niektórzy
ludzie, inni sysuni. Słońce wspinało się wyżej, było coraz
upalniej. Po nieruchomych twarzach trupieli spływały wąskie
strużki potu, ale nie zwalniali tempa powolnej, systematycznej
pracy. Łączyła ich ta charakterystyczna powolna jednostajność
ruchów przypominająca rutynową perfekcję mistrza.
   - Swijati Mykoła, modyłsja za noima!
   - Swijati Myhajło, modyłsja za noima!
   - Swijati Marko, modyłsja za noima! - Lisbjeta pobladłymi
ustami szeptała słowa litanii. Bała się bardziej niż w tę noc,
gdy ziemia pogrzebała ich dom, bardziej niż wtedy, gdy ojciec
poszedł kraść cudzą własność.
   Długo prowadził ją polami, potem łąkami, na których pasły
się stada bydła. Takiego dostatku, tak licznej trzody nie
widywało się wokół Gradka. Paśli je sysuni, normalni, nie
trupiele. Zawsze w zbrojach, schludni, jednakowi, uzbrojeni.
Również i w Nowi Gradku bydło paśli wyłącznie normalni ludzie;
zwierzęta wyczuwały nienormalność trupieli i zwykle reagowały
na nich agresją, atakowały.
   Lisbjeta bezwiednie poprawiła haftowany kaftan, żeby też
wyglądać należycie.
   W dolinie było gorąco. Słońce zdążyło wspiąć się do
zenitu. Zabudowania sysunów tworzyły jakby jedną ulicę wyciętą
z Gradka. Wokół toczyło się normalne życie wsi sysuńskiej.
Sysunki chodziły prawie gołe, przyodziane tylko w te swoje
paski tkaniny, spomiędzy których wystawała szara, szorstka,
matowa skóra. Ogoniaste sysunięta biegały na czworakach. 
Mimo upału sysuni nie rozstawali się ze swoimi zbrojami. Nie 
pozwalał honor woja, chociaż broń nie pomagała w zwykłych 
gospodarskich obowiązkach. Nikt nie zwracał uwagi na 
Lisbjetę konwojowaną przez strażnika.  
   III W pewnym momencie Lisbjeta drgnęła. Przy drodze, 
wkopana w ziemię, tkwiła belka ledwie metrowej długości. Do 
jej szczytu przybito drugą, w poprzek. Do belek przybito 
sysuna. Do poziomej za nadgarstki, rozciągając ramiona mocno 
na boki; do pionowej nogi, przez obie jednym gwoździem. 
Sysun jest wzrostu człowieka, więc aby zmieścił się na 
metrowej belce, maksymalnie zgięto mu nogi w kolanach i 
ułożono bokiem, podciągając w górę kostki nóg. Naprzeciwko, 
po drugiej stronie drogi, w podobnej pozie wisiała 
ukrzyżowana sysunka. Kat oszczędził na surowcu i podzielił 
jedną pionową belkę na dwa krzyże.  
   Oboje żyli jeszcze. Co chwilę unosili się na ramionach i
dolnym gwoździu, by nabrać tchu i zaraz potem opadali, gdy ból
rozrywanego ciała i przemieszczanych kości był zbyt silny.
   - Ljubci. Mużu ubili - rzucił strażnik przez ramię. Zauważył
reakcję Lisbjety. Nie prowadził jej już pod bronią, lecz
zarzucił kuszę na ramię i szedł równym, żołnierskim krokiem.
Nie obawiał się, że Lisbjeta spróbuje uciec. Ona, wiedząc, że
ucieczka nie ma szans, beznadziejnie dreptała za nim.
   - A wy djawołci Bohu ukriżowali - dodał pogardliwie sysun.
- Len Najswijatszitu długu belku dali.
   Nie przypatrywała się konającym nieszczęśnikom,
tylko starała się nadążyć za postawnym sysunem, chociaż jeszcze
długo dochodziły ją ich jęki. Kochanków ukarano podwójnie, bo
ponad własne cierpienie, widzieli śmierć ukochanej osoby.
   Pomyślała, że jeśli sysuni mają ją zabić, to niesienie
kosza z grzybami nie ma najmniejszego sensu. Odstawiła koszyk.
Sysun natychmiast odwrócił głowę.
   - Ber te beduki a guski - rzucił sucho. Nie było dyskusji.
   Gdyby Lisbjeta była mniej zdenerwowana, z pewnością
zaskoczyłaby ją znakomita znajomość języka ludzi, jaką wykazał
sysun. Ona potrafiła po sysuńsku ledwie parę słów.

   IV Wanko Małysz siedział na pniaku przed szałasem i siekierką
ciosał nogi nowego taborecika. Niemal wszystkiego brakowało w
jego nowym gospodarstwie, ale wierzył, że spokojną, metodyczną 
pracą odbuduje to, co stracił. Najważniejsze, że przetrwali
pierwszą zimę; śniegi zeszły już dawno, paszy dla krów
starczało, zgromadzili sporo zapasów żywności na nadchodzącą
zimę. Powinno obyć się bez zarżnięcia kolejnej krowy. Gdyby
tylko skądś zdobyć ziarno na zasiew. Mógłby wtedy wykarczować
poletko. Byłoby lepiej.
   Tak naprawdę mieli marne szanse przetrwania, ale każdy
kolejny dzień rodził nadzieję na następny.
   Tymczasem ciosał nowy taboret; jeszcze dwa i wszyscy będą
mieli na czym siedzieć. Przed ziemianką tliło się bezdymne
ognisko. Na ogniu piekł się królik złapany w sidła założone
przez Marka. Syn błyskawicznie uczył się leśnego bytowania.
Umiał zakładać sidła i strzelać z łuku. Wanko martwił się
jedynie tym, że dzieci musiały przerwać naukę, a zawsze chciał,
by kształciły się, by przynajmniej niektóre z nich przeniosły
się do Gradku, bo życie w mieście było łatwiejsze.
   Pozwalał polować tylko za pomocą łuku, zaś dubeltówka i
siedemdziesiąt dwie sztuki amunicji leżały schowane. Hałaśliwa
broń mogła zdradzić miejsce pobytu, ale mogła przydać się w
sytuacji ostatecznej.
   Żona Wanki, Nastazija, cerowała sypiące się odzienie; mały
Myhajło drzemał w hamaku; Anica i Lisbjeta powinny już wkrótce
wrócić z grzybami i jagodami. Ostrzegał córki, by nie
wypuszczały się za daleko w dół doliny, bo mogły napotkać kogoś
z Nowi Gradka; ani w górę doliny, bo nie można było wykluczyć,
że zamieszkują ją sysuni.
   Ta nazwa wzięła się od pierwszych zetknięć obu
społeczeństw. Ludzie zauważyli, że obcy wysysają krew 
upolowanych zwierząt. Stąd wzięła się nazwa. A potem tak
zostało na pokolenia.
   - Położit topor! - rozległo się nagle.
   Wanko drgnął, Nastaziji wyrwało się westchnienie.
   Ależ dałem się podejść... - zakołatało w głowie.
   Nagle na polanie aż zaroiło się od sysunów. Pojawili się
zza drzew. Cały oddział. Chyba ze dwunastu. Każdy z bronią
gotową do strzału, kuszą albo dwururką podpatrzoną od ludzi.
   Wanko przez dwie sekundy oceniał szanse obrony. Przez dwie
sekundy natarczywie wpatrywały się w niego, oprócz sysuńskich,
oczy żony i syna. Ważyły się losy ich wszystkich. Wanko kiwnął
głową i beznadziejnie rzucił siekierę na ziemię. Żona
westchnęła. Znając Nastaziję, był pewien, że to westchnienie
ulgi.
   - Czjo chcete? - zapytał spokojnie.
   - Pydete iz nojima - powiedział sysun.
   - Pre czjo?
   - Tuto jest naszija zemija, sysunskita. Djawołci nje mogju żit
na sysunskitu zemiju.
   Wanko bezradnie pokiwał głową. Prawo jest prawem, chociaż
niepisane. Gdyby wiedział, że obcy roszczą sobie prawa do tego
terenu, zbudowałby szałas bliżej Gradka. Teraz wszystko się
skończyło.
   - Wszjecko wzjat iz swoima! - rozkazał jeden z sysunów. Miał
naramienniki lakowej zbroi pokryte misternym, złotym
ornamentem. Z pewnością dowódca. Może jakiś oficer? Krzyż,
przymocowany z przodu jego napierśnika, był metalowy, obficie
złocony. Inni mieli drewniane krzyże, choć często zdobione 
blaszkami z metalu.
   Wanko lekko poprawił koszulę, ale tak, by rozjechała się
na piersiach, by sysuni zobaczyli łańcuszek i metalowy krzyżyk.
Może to będzie miało jakiś wpływ na ich przyszłe losy...
   Chwilę analizował, czy Anica i Lisbjeta mają szanse
przetrwać same. Czy powinien o nich wspomnieć, by nie błąkały
się do śmierci głodowej.
   - Dwe djewki uż schwaczete - powiedział sysun uprzedzając
jego pytanie.
   Teraz dopiero dwóch sysunów wyprowadziło Anicę. Spojrzała
spokojnie na ojca i jakoś tak bezradnie spłynęła jej po
policzku tylko jedna łza.
   Twarda jak ojciec i matka... - pomyślał z dumą Wanko.
   - A Lisbjeta?
   Oficer zamienił parę słów z jednym z żołnierzy. Chropawa,
sysuńska mowa miała w sobie coś jaszczurczego. Wanko znał
ledwie pięćdziesiąt podstawowych słów w tym języku. Oczywiście,
nie zrozumiał ich rozmowy.
   - Nje boiłsja. Lisbjeta uż wo Thalaht - ostatnie słowo
wypowiedział ze swoim akcentem. Musiał być dobrze wykształcony,
potrafił ludzkie słowa mówić z ludzkim akcentem.
   Pozwolili im zabrać dobytek, chociaż nie pomagali.
Wcześniej podczas drobiazgowej rewizji skonfiskowali całą broń,
nie tylko dwururkę, ale wszystkie łuki. Do łuków odnosili się z
pogardą, natomiast strzelbę dowódca obejrzał bardzo starannie.
Poprosił, żeby Wanko ją zdemontował, a następnie złożył. Sysun
uważnie obserwował ruchy Wanki, a następnie samodzielnie
powtórzył całą procedurę. 

   V Trzymali ich w więzieniu przez kilka dni. Właściwie 
trudno powiedzieć - więzienie, jeśli warunki egzystencji 
były lepsze niż w ich ziemiance. Przestronne, wysokie pokoje 
kamiennego, sysuńskiego domu. Rzeźbione portale, łukowe 
sklepienia, inne niż w drewnianej, ludzkiej chacie, gdzie 
mieszkali koło Gradku, a co dopiero w mrocznej, zadymionej 
ziemiance, w której żyli ostatnio. W każdym pokoju płonący 
kominek, drewniane łóżka wyściełane krowimi skórami. 
Codziennie świeże mleko i miód.  
   Sysuni zabili dla nich nawet krowę, ale Wanko musiał sam 
ją rozebrać. Dwaj żołnierze uważnie obserwowali jego 
czynności, wypytywali o nazwy i rolę różnych organów. Sami 
hodowali krowy wyłącznie dla mleka, które starannie 
gotowali, by usunąć niestrawne dla nich białko. Wołowinę 
dodawali do swoich potraw wyłącznie w charakterze przyprawy, 
chociaż większości białek ich organizmy nie były w stanie 
przyswoić. Sami żywili się głównie owadami czy miejscowymi 
dziwacznymi zwierzętami. Oba światy egzystowały wspólnie, 
będąc dla siebie w dużej mierze niejadalne.  
   Dziwna to była niewola, w dostatku, jak w złotej klatce, 
no, może grubo pozłacanej. Wewnątrz domostwa robili to, co 
chcieli, ale każda próba wyjścia spotykała się 
ze spokojnym, choć stanowczym sprzeciwem strażników. 
Domyślali się, że ich losy ważą się, a decyzja zostanie 
wkrótce podjęta.  
   Lisbjeta spróbowała zagadać do jednego ze strażników.
Tego, który przynosił im jedzenie. Sysun znał niewiele ludzkiej
mowy, ale porozumienie nie było niemożliwe.
   - Ja'b probowała na sysunskitu jedu - powiedziała mu.
   Sysun coś tam zanotował na świstku papieru. Jego biegłość
w pisaniu budziła podziw. Ołówek w jego dłoniach biegał
sprawnie po kartce, kreśląc dziwaczne hieroglify jak igła w
dłoniach Lisbjety, gdy haftowała. Jej samej pisanie szło
trudniej, słowa nie chciały tak ładnie układać się, myśli
biegły za szybko, ołówek nie nadążał.
   Po godzinie wrócił.
   - Małkita diawołlica - wywołał Lisbjetę gestem dłoni.
   Przed domem usiadł na chodniku. W Nowi Gradku nie było
chodników, ścieki płynęły otwartymi rynsztokami, a w deszczowe
dni błoto pokrywało ulice. Jedynie rynek wybrukowano
otoczakami. W Thalaht wąskie uliczki były bez wyjątku pokrywane
kamiennymi płytami, ścieki szumiały sobie gdzieś głęboko, pod
chodnikiem. Sysuni puścili kanałami potok dolinny tak, że
nieczystości nie gromadziły się ani nie zasychały. Dzięki temu
nie śmierdziało jak w Gradku. Może z powodu tego fetoru
sysuni mówili o ludziach smradliwi diawołci.
   Sysun starannie rozdmuchał płomień z żarzących się
węgielków w przyniesionym żeliwnym piecyku. Lisbjeta przysiadła
obok niego, obciągając sukienkę, ale chłód ciągnął od kamiennej
płyty, więc przyniosła z domu krowią skórę, zwinęła w rulon i
usiadła na niej. Obok zaciekawiona usiadła Anica. Młodsza od
siostry, była dawniej uważana za najbardziej piegowatą
dziewczynę pod Nowi Gradkiem.
   Sysun łypnął badawczo na przybyłą. Jego otwory nosowe
kilkakrotnie otworzyły się i zamknęły.
   - Djawołci, wy nje smjerdja - powiedział grzecznie. - Djawołci 
smjerdja len wo Nowi Gradek? - to chyba było pytanie, ale wyszło
niezbyt zrozumiale.
   Obie dziewczyny wzruszyły ramionami, spojrzały po sobie i
roześmiały się w głos.
   - Sysun po djawołski rjecze małkjo - powiedział, jakby
usprawiedliwiając się. Nie rozumiał reakcji sióstr.
   Ustawił na piecyku płaski rondel i nalał do niego nieco
oliwy. Następnie z worka wydobył jednego z miejscowych owadów,
bezskrzydłego, przypominającego świerszcza o tylnych skocznych
odnóżach, ale znacznie większego i o pierzaście rozgałęzionych,
okazałych antenach, którymi stabilizował swój lot.
   Gdy olej zaskwierczał, sysun nie spróbował ssać ofiary, 
gdyż świerszcze nie mają czerwonej krwi, a tylko 
przezroczystą zielonkawą limfę, lecz obojętnie wrzucił do 
rondla próbującego się niezdarnie uwolnić owada. Lisbjeta aż 
otrzepała się ze zgrozy, nie dlatego, że świerszcz budził 
obrzydzenie swoim wyglądem, bo spodziewała się podobnej 
potrawy, a takie świerszcze podchodziły nawet pod Nowi 
Gradek, ale dlatego, że sysun rzucił żywe stworzenie na 
gorący olej. Agonia owada trwała kilkanaście sekund, 
pierzaste czułki zeschły i skręciły się w cienkie niteczki, 
nieszczęsne zwierzę z brunatnego zmieniło się w 
jaskrawopomarańczowe.  
   Sysun wydobył z mieszka jeszcze dwa identyczne owady i
beznamiętnie wrzucił do wrzącego oleju. Zauważył reakcję
dziewczyn.
   Po kilku minutach wyłowił usmażone owady i rozdał po
jednym, sam biorąc trzeciego. Pozwolił mu ociec z oliwy.
Następnie oderwał tylne, skokowe, mięsiste odnóże i rozłupał 
szponiastym palcem. Lisbjeta i Anica poradziły sobie szpilką do
włosów. Chitynowy pancerzyk był cienki i przypominał
przypieczoną wołowinę, wewnątrz odsłoniło się dymiące
smakowicie, białe, jednolite mięso. Jak pierś kurczęcia, ale
bez widocznych włókien i bardziej soczyste. Sysun pokazał im,
że co jakiś czas powinny przegryzać spieczonymi antenami. Były
ostre, pikantne w smaku i przyjemnie chrupały w zębach.
   Z przednich odnóży też dało się wydobyć nieco białego
mięsa. Z rozciętego tułowia i odwłoka jadło się tylko parzyste,
przypominające orzeszki narządy. Było ich ze szesnaście,
smakowały jak kurze żołądki.
   - Dobre, dobre - powiedziała Lisbjeta i na znak jak jej
smakowało, poklepała się po brzuchu. Anica przytaknęła.
   Sysun wykonał taki wężowy ruch głową, który mógł oznaczać
aprobatę; patykiem rozgrzebał ogień w piecyku, zdusił płomień,
ale zostawił żar; olej wylał do zlewu; powiedział coś do
wartownika i zabrał się z tym wszystkim, co przyniósł. Chyba
nawet nie dosłyszał podziękowania za poczęstunek.
   Wieczorem przyszedł dowódca, ten w złoconej zbroi, żeby
oznajmić im decyzję rady.
   - Bydete wraczety wo Nowi Gradok - powiedział.
   Wanko wolałby, żeby sysuni ukarali go według swojego prawa. Za
naruszenie ich terytorium nie powinno mu grozić zbyt wiele.
   - Sudtje nas na waszitu prawu - zaproponował Wanko.
   - Nje - sysun odwrócił się w milczeniu i wyszedł.
   W nocy Lisbjeta i Anica dostały boleści. Obie zwymiotowały
nie strawionym świerszczem. Ludzki żołądek nie poradził sobie z
obcymi substancjami. Nad ranem było z nimi już lepiej. 
   Rano przyszli sysuni, którzy mieli ich konwojować do Nowi
Gradka. Krowy zatrzymano jako rekompensatę za utrzymanie i
wyżywienie rodziny Małyszy w Thalaht.

   VI - Sweti Mykulia, modlise za name.
   - Sweti Mato, modlise za name - Ivanna głośno odmawiała słowa
litanii, a wtórowali jej chórem mieszkańcy Sejnych. Imiona
świętych zmieniały się, ale każdą oktawę zaczynała linia:
   - Sweta Maria, modlise za name.
   Gdy powtarzali za nią:
   - Sweti Bazylia, modlise za name - Ivanna nieufnie rozglądała się
po kościele. Wieśniacy wiedzieli o tym i uśmiechali się.
Wielokrotnie tłumaczyła im, że nie chodzi o biskupa Bazylego,
który przybył do Sejnych trzydzieści lat temu, by zaraz potem
zginąć w wypadku. Przecież nawet nie wszczęto procesu
kanonizacyjnego, bo jak?
   Ale krótki pobyt Bazylego wywarł jakiś magiczny wpływ na
tych ludzi i z uporem nazywali go świętym.
   Na nią mówili maika Ivanna, na co im pozwalała, chociaż
wiedziała, że między sobą mówią też sweta Ivanna albo sweta
golabica, na co, oczywiście, zgodzić się nie mogła.
   - Sweti Jurko, modlise za name - słowa modlitwy układały się
w rytmiczną melodię myśli.
   Na pozostałe pięć mniszek też mówili golabicy z racji
śnieżnych, lnianych habitów. Zresztą, co to za mniszki, jeśli
nie miał kto przyjąć od nich ślubów zakonnych? Ciągłość została
przerwana, wysłannik Kościoła Piotrowego zginął, zanim 
wyznaczył następcę. A jednak one nie odchodziły. Składały śluby
w duchu i wypełniały regułę.
   - Sweta Ana, modlise za name.
   Ivanna co tydzień schodziła z Orlego Gnezna tysiąc i
siedemset dwanaście stopni wykutych w wapiennej skale,
wygładzonej tysiącami bosych stóp i sandałów, a potem stromym
piarżystym zboczem. Schodziła, bo chcieli, aby odmawiała z nimi
modlitwy, chociaż pełnej Ofiary odprawić nie mogli. Nie miał
kto. Żył jeszcze tylko Jon ter Boin, ale od lat sysuni trzymali
go jako rękojmię pokoju. Nie zgadzali się na żadną próbę choćby
wypożyczenia kapłana na parę dni w roku. Nawet niechby i
pozostał u nich na Wielkanoc, ale żeby raz w roku przyjechał,
wyspowiadał wiernych, odprawił Ofiarę. Nic z tego. Węszyli
zdradę i utratę zakładnika. Cóż, mieli sporo przykładów z
przeszłości.
   Litania dobiegła końca. Wierni śpiewali na zakończenie:
Ot Boga my dusze....
   Gdyby chociaż szanowali słowa tej pieśni... - trapiła się
Ivanna -  ...i tych dusz nie wyrywali.
   Śpiewali równo, pięknie, na trzy głosy. Stary Jano Teczot
głośno przygrywał na kobzie.
   Pięknie chwalić Pana potrafią... - pomyślała. - Na pokaz...
- Zaraz z kościoła pójdą na zabawę i będą hulać do rana, aż
upiją się zupełnie, a pijani będą ganiać za dziewuchami. Ten
sam Jano będzie im przygrywał.
   O wódkę była pierwsza wojna z sysunami. Ludzie sprzedawali
ją po bardzo wysokich cenach. Sysuni dotąd oszałamiali się
jakimś swoim grzybem czy kaktusem. Ale można to było zrobić 
najwyżej kilkadziesiąt razy w życiu i tylko w ściśle
określonych odstępach. W przeciwnym razie nałogowiec umierał
albo pozostawał kretynem. A wódkę można było pić codziennie,
wprawdzie nie wywoływała wizji jak owoc kaktusa, ale
wystarczająco oszałamiała. Sysuni szybko poznali te zalety.
   Ale oddziaływanie kultur było obustronne. W zamian za 
wódkę sysuni obdarzyli ludzi umiejętnością odbierania 
duszy. Trupiele byli plagą, która stała się zjawiskiem 
powszechnym w społeczności. Tę karę wymierzano często 
zamiast kary śmierci. Zmuszano skazańca do wypicia 
sysuńskich ziół i człowiek umierał. Odbywał się oficjalny 
pogrzeb. Po paru dniach budził się bezwolny automat. 
Przedmiot bezwzględnie posłuszny rozkazom właściciela. Bez 
pamięci, bez wspomnień, bez tożsamości. Zdolny jedynie 
wykonywać prostą pracę fizyczną. Za to systematycznie i 
dokładnie, bez przerwy, do poranienia ciała, do 
wyniszczenia, do śmierci. Właściciel musiał rozkazać 
trupielowi, by jadł lub by spał, w przeciwnym razie ten 
pracował nieustannie. Zwykle trupiel umierał z wyczerpania 
po kilku latach, bo któryż właściciel nie jest na tyle 
zachłanny, aby nie wykorzystać narzędzia w pełni.  
   Trupiele byli nieszczęściem Ivanny, po nocach modliła się
za ich nieszczęsne dusze, a też za dusze tych, którzy ich
okaleczyli. Z drugiej strony, co było lepsze, czy odebranie
duszy, czy okrutna śmierć na krzyżu? Krzyżowanie też przejęli
od sysunów. Obecnie była to, w zasadzie, jedyna forma kary
śmierci wymierzana w Sejnych czy Nowi Gradku.
   Wieśniacy skończyli śpiewać. Rozchodzili się. Ivannę
czekało wspięcie się tysiąc i siedemset dwunastoma stopniami 
wykutymi w wapiennej ścianie skalnego bastionu Orlego Gnezna do
małego budyneczku klasztoru i dużej, betonowej konstrukcji
hangaru dla Bijelego Golaba, klasztornego sterowca. Sterowiec
był kosztowną rzeczą, nie tyle jego konstrukcja, bo w razie
zniszczenia i tak nikt nie potrafiłby zbudować identycznego,
gdyż technologia helu została zapomniana, lecz kosztowało
paliwo do niego. W Sejnych otrzymywano je z oleistej skały,
tylko w odległym Caban był prawdziwy szyb naftowy. Na
technologii paliwa znał się w Sejnych Pawlo Doban, jedyny
mężczyzna, który z rodziną stale mieszkał w Orlem Gneznie. W
kilku pomieszczeniach na tyłach hangaru. Oleistą skałę należało
starannie prażyć, a zmyślna instalacja zbierała parujący olej.
Było to mozolne, ale możliwe. Dzięki temu w każdej zagrodzie
był pracujący traktor, a łąki wypasano w całej Sejenskiej
dolinie aż po pionowe, skalne bastiony Grodów. Sysuni opuścili
tę dolinę pod naporem ludzi.
   Gdy Ivanna weszła na serpentynkę skalnych stopni,
odruchowo wzięła w dłonie drewniane paciorki różańca.

   VII Ten dzień przyniósł Ivannie więcej nowości, niż się
spodziewała. Pod wieczór przyszła Marta, średnia córka Dobana.
Powiedziała, że jakiś nieznany człowiek wspiął się na Orle
Gnezno i prosi, aby go wysłuchać. Pytała, czy ojciec ma go
wpuścić.
   Ivanna nie odmawiała w takich sytuacjach. Przyjęła go w
otoczeniu reszty mniszek. Dla pewności poprosiła, by
towarzyszył im stary Doban i wziął swoją strzelbę.
   Nieznajomym okazał się młody chłopak, nie ogolony, o twarzy
z zaznaczonym wielodniowym przemęczeniem. Był w starych butach
i podartym odzieniu; worek podróżny postawił na zimnej
posadzce. Czuł się niepewnie, nie wiedział czy powinien
uklęknąć, czy pozostać stojąc.
   - Boh iz woima, swijata majica Ivanna - zaczął, wymową
zdradzając, że pochodzi z Nowi Gradka, co tłumaczyło jego
wygląd. Jeśli szedł pieszo przez doliny i przełęcze, to zajęło
mu to przynajmniej pięć dni. I przynajmniej dwukrotnie musiał
przejść przez tereny sysunów. Albo był dobrym zwiadowcą, który
potrafi niepostrzeżenie przenikać przez terytorium obcych; albo
opłacił wysokie myto; albo był zdrajcą. Raczej nie to drugie,
bo nie wyglądał na zamożnego człowieka.
   - Bog s wame - odpowiedziała Ivanna, nie poprawiając tego
fałszywego uświęcenia, by nie płoszyć przybysza. Za nią
pozdrowienie powtórzyły mniszki i Pawlo.
   - Moje mjeno, Jane Crjelp z Nowi Gradku.
   Ivanna przytaknęła skinieniem siwej głowy.
   - Przyszedłem po pomoc, majica Ivanna. Nie dla siebie proszę,
ale dla mojej dziewczyny. Dla Lisbjety Małyszy spod Nowi Gradku
- ciągnął Jane. - Ją i całą jej rodzinę sysuni wydali skupiszu w
Nowi Gradku.
   Jane dokładnie opowiedział całą historię nieszczęścia
Małyszów. O tym, jak ziemia pogrzebała ich gospodarkę, jak
błąkali się, jak stary Małysz przymuszony groźbą śmierci
głodowej okradł sąsiada z dobytku, a potem z rodziną ukrywał
się w lesie, aż go przypadkiem pojmali sysuni.
   - Pre czo kradl? - przerwała mu Ivanna. Nieźle rozumiała 
mowę z Nowi Gradku, ale co jakiś czas upewniała się.  
   - Czo'b ot smjerti ochronit żjenu a swoime djeti.
   - Alojszu Dubenu na smert zawedl - zauważyła Ivanna. Nie 
starała się mówić po nowogradkowemu, nawet w języku z 
Sejnych nie była bardzo biegła.  
   - Nje - zaprzeczył Jano. - Alojsz Duben pozostał z połową 
swojego dobytku. Śmierć głodowa mu nie zagroziła. Miał dość, 
by przeżyć.  
   - Dobrze. Co uważasz, że powinnam zrobić?
   - Przybądź do Nowi Gradku, majica Ivanna. Twoja obecność
wystarczy, żeby sąd wydał łaskawy wyrok.
   Ivanna chwilę zastanawiała się: przybysz mógł kłamać. Mógł
być przekupionym przez sysunów zdrajcą, który chciał zdobyć
sterowiec. Z drugiej strony, jeśli mówił prawdę i ten Małysz
ukradł tylko by przeżyć, to trzeba udać się do Nowi Gradku jak
najszybciej. Wiedziała, kto będzie sądził Małyszów.
   Ivanna nie była osobą lękliwą, a przynajmniej nie lękała
się o swoje bezpieczeństwo, zaś zdobycie Bijeli Golabu nie
zdradziłoby sysunom technologii otrzymywania helu.
   - Dobrze - odpowiedziała. Następnie wydała polecenie, aby
przybysza nakarmić i znaleźć mu jakiś nocleg na wsi.

   VIII Sala Mjestskitu Skupiszu w Nowi Gradku była wypełniona.
Dzień był upalny i w niewielkim, dusznym pomieszczeniu brakowało
powietrza. Kobiety wachlowały się chusteczkami, mężczyźni
słomianymi kapeluszami. Kobiety były na ogół w bogato
haftowanych gorsetach, białych bluzkach, suto marszczonych
kwiecistych spódnicach; mężczyźni w cyfrowanych kubrakach, 
białych koszulach i czerwono-białych paskowanych spodniach.
Odświętny strój obowiązywał, niedbale odzianych nie wpuściłby
woźny grodzki.
   Zbierał się Sud Skupijszni. Miano rozpatrzeć dzisiaj dwie
sprawy. Obie wzbudzające powszechne zainteresowanie, stąd tłok
na sali.
   Na środku, za najwyższą katedrą, zasiadł sam grodni,
Stijopan Babulija. Był odziany w oficjalną pelerynę z
wyhaftowanym herbem miasta i symbolami swojej władzy: książką,
złotym słońcem i skrzyżowanymi rózgami. Książka oznaczała
prawo, tarcza słoneczna - dzielenie publicznych pieniędzy, zaś
rózgi egzekucję prawa. Gdy grodni rozsiadł się wygodnie za
katedrą, publiczność grzecznie usiadła. Wtedy Babulija łaskawym
skinieniem głowy odwzajemnił przywitanie. Wśród mieszkańców
Gradku miał opinię starego osła, ale jednocześnie kryształowo
uczciwego i, w zasadzie, ludzie byli nadal zadowoleni z jego
wyboru, choć upłynęło już siedem lat z jego dziesięcioletniej
kadencji.
   Ale nie grodni był dzisiaj najważniejszy. Drzwi otwarły
się ponownie, woźni znów skłonili się w pas, a widzowie
powstali ponownie. Do sali weszli obaj oponijenty, Myhajło
Pyszczieł i Franija Fyłozofow. Powinni wejść równo, ale drzwi
były wąskie i komicznie wyglądający Pyszczieł przodem
przepuścił swojego wielce poważanego, popularnego i
świątobliwego kolegę. Spasły Fyłozofow wcisnął do sali swój
wydęty brzuch. Niski, tłusty, łysy, o nalanej, czerwonej
twarzy; sunął z dostojeństwem i majestatem, równo, trochę tak
jak tocząca się kula. 
   Pyszczieł wyglądał dokładnie jak jego przeciwieństwo:
niezwykle wysoki, karykaturalnie wychudzony, niezdarnie machał
długimi rękami, a wtedy poły jego czarnej togi fruwały na boki
jak skrzydła wiatraka. Wchodząc pochylił się, by nie uderzyć
głową w nadproże, a jednocześnie przytrzymał ręką wysoki
kapelijun. Idąc głośno stukał drewnianą nogą.
   Obaj oponijenty odziani byli w długie, czarne togi z
wyhaftowanymi z przodu i tyłu srebrnymi trupimi czaszkami i
skrzyżowanymi piszczelami, symbolami władzy życia i śmierci,
jaką mieli w sali sudu pełniąc funkcje oponijentów. Na głowach
mieli wysokie, czarne, cylindryczne kapelijuny z wyhaftowanymi
wieńcami ze srebrnych liści, co oznaczało chwałę niewinności.
Spod kapelijuna Myhajły sterczały długie, czarne kudły,
układające się w strąki; Franija co chwilę zdejmował swój
kapelijun i przecierał wilgotną od potu czerwoną łysinę szarą
chustką.
   Krążył żart, że każda sprawa sądowa w Nowi Gradku jest na
dziewięć piszczeli - po cztery na togach oponijentów i Myhajłę.
   Gdy obaj oponijenty zasiedli wreszcie za swoimi katedrami,
Franija po lewej, a Myhajło po prawej ręce Babuliji, ten
uderzył drewnianym młotkiem w pulpit.
   - Pierwita sporjenija: Alojsz Duben protiw Wanku Małyszu
- powiedział głośno.
   W tej samej chwili powstał Franija Fyłozofow.
   - No, wpijerwije Bohu czjest oddaime - powiedział głośno.
   - Swijata Marija, modyłsja za noima.
   - Swijati Mykoła, modyłsja za noima - rozpoczął litanię.
   Wszyscy w audytorium powstali i zaczęli powtarzać słowa 
litanii. Kolejne wersy ciągnęły się aż do oktawy.
   Dzisiaj jest wyjątkowo żądny krwi... - pomyślał niechętnie
Myhajło. Nie lubił ostentacyjnej świętoszkowatości Franiji. Sam
zmówił dwukrotnie litanię ze swoją rodziną w domu. - Mógł
odmówić wcześniej, jak ja... - pomyślał złośliwie.
   Wszyscy zgodnie recytowali słowa modlitwy; zaczęta przez
Franiję, wciągnęła wszystkich.
   W Nowi Gradku bardzo poważano Franiję Fyłozofowa. Myhajło
w duchu mówił na niego Sysun, dla surowości zasądzanych
wyroków. Powiedzieć tego głośno nie odważyłby się.
   Myhajło przypatrywał mu się z ukosa: z powodu wielkich
ust, wielkich dziurek od nosa, małych, położonych blisko siebie
oczków oraz słusznej tuszy Franija Fyłozofow nieodmiennie
kojarzył mu się z tłustym prosięciem, chociaż w rzeczywistości
kły miał dłuższe niż mjedojed.
   Po litanii wszyscy usiedli. Rozpoczęła się pierwsza część
rozprawy: ustalenie faktów.
   - Ty jesteś Wanko Małysz? - zapytał Myhajło.
   - Tak - odpowiedział oskarżony. Uprościło to wiele spraw. Gdyby
się zaparł, należałoby powołać świadków dla stwierdzenia
tożsamości wydanego przez sysunów zbiega.
   - Ty jesteś Nastazija Małysza? - spytał Franija, a jego ślepka
rozbłysły obleśnie.
   - Tako że - potwierdziła.
   Podobnie ustalono tożsamość dzieci, jedynie za maleńkiego
Myhajłę odpowiedziała matka. Oczywiście, Alojsz Duben też nie
wyparł się siebie.
   Podobnie nieoczekiwanie łatwo ustalono okoliczności 
kradzieży, jedynie Wanko próbował ukryć, że młody Marko kradł
krowy razem z nim. Troska ojca o syna wzbudziła cień sympatii u
Pyszczieła, nie u widzów.
   - Howorji samoimu prawdu - zwrócił uwagę Wance Fyłozofow.

   IX Gdy ustalono, że Wanko ukradł osiem krów, a następnie
osiadł na terenach sysuńskich nie wiedząc o tym oraz to, że
sysuni zatrzymali sześć krów, które przetrwały zimę, strony
sporu zostały usunięte z sali. To znaczy, Małyszy wyprowadzili
zbrojni woje, zaś Alojsz wyszedł na korytarz i zakurzył
fajeczkę.
   Obecnie nie czuł już nienawiści do Wanki, stratę połowy
dobytku zdążył przeboleć. Obecnie raczej był ciekaw, jak
twarda sprawiedliwość dotknie niewdzięcznych Małyszów.
Ostatecznie, sam żywił ich przez dwa tygodnie, a oni mu tak
paskudnie odpłacili się. Radził Małyszowi, żeby zostawił mu
Marka albo którąś z córek do pomocy w gospodarstwie, ale ten
był zbyt hardy i wolał kraść, to teraz zobaczy sobie...
   Zapalił zapałkę o szorstki obcas i przytknął do cybuszka.
Lekko wciągnął powietrze. Poczuł przyjemny zapach tytoniu. Stać
go było na tytoń, pomimo straty połowy inwentarza. Był
zamożnym, mądrym chłopem. A mądrości nikt ukraść nie może.
   Nie chciał śmierci swoich winowajców. Miał nadzieję, że
może niektórych z nich oddadzą mu jako trupieli do roboty.
Wtedy z nawiązką odrobią to, co ukradli. Szczególnie córki
Małysza były piękne. Lisbjeta miała taki cudowny kasztanowy
warkocz, a Anica modre oczy, które szkliły się jak skalne 
kryształki. Zresztą i Nastazija Małysza trzymała się świetnie,
nie to, co jego stara. Wprawdzie z trupielką to jak z kłodą,
jak z materacem, ale czasem trudno powstrzymać się, jeśli aż
tak piękna i młoda. Tak, takie trzy trupielki, to byłaby niezła
rekompensata... - rozmyślał Alojsz Duben, siedząc na ławie w
korytarzu Gradskiej Skupiszy.
   - Małysz jest silny, jego syn, Marko, już też. Nie chciał
iść do Alojsza na parobka. Jako trupiel będzie robotny, młody
Marko też. Tylko tego małego Myhajłę pewnie każą wychowywać.
Kłopot... Chociaż jak go wychowa na parobka, to się nakład
zwróci... A może Ksenija zechce go usynowić?... Jak będzie
dzielny po Małyszu i przystojny po Małyszy, to taki syn to
chwała... A Ksenija dzieci mieć nie może... - Alojsza otaczał
wonny obłoczek dymu. Nie dość, że stać go było na tytoń z
Caban, to jeszcze dosypywał do niego proszek z sysuńskiego
grzyba.
   - A gdyby tak zrobić trupielce syna?... - wzięły go
rozważania. - Niby wszyscy mówią, że urodzi się potwór, ale skąd
pojawiają się czasem małe, zdrowe dzieci u starych gospodarzy,
którzy dostali młodą trupielkę?...
   - Ta Anica, piękna, ma białe włosy, wielkie oczy, piegi nie
przeszkadzają... ale priejsti jakieś takie małe, to może nie
wykarmi małego. Znowu ta Lisbjeta, taka bujna, dzika,
nieokiełznana, pewna siebie, to i dziecko byłoby nieznośne...
- zbudzone narkotykiem hormony znów zwyczajnie, wolno krążyły w
starym ciele Alojsza.
   Głowa łagodnie mu opadła, fajeczka wysunęła się z dłoni i
stuknęła o drewnianą podłogę Mjejstskitu Skupiszu, a potem 
łagodnie zagasła. Stary zasnął.

   X Rozpoczęła się druga część rozprawy: jawna dysputa,
podczas której obaj oponijenty mieli ustalić wyrok.
   - Jeśli ktoś kradnie drugiemu środki do życia, skazując go
na śmierć, to winien jest morderstwa i powinien zostać
ukrzyżowany. Ci, którzy mu w tym pomagali lub ciągnęli z tego
korzyść, również winni są morderstwa i należy ich ukrzyżować
- powiedział Franija Fyłozofow. - Tedy cała rodzina Małyszy winna
być ukrzyżowana. Mały Myhajło też - te twarde słowa określiły
granice dyskusji.
   Myhajło nie potrafił się oprzeć logice tej argumentacji,
chociaż wymknęła się złośliwa myśl: Sysun łaknie krwi...
   - Są precedensy - kontynuował Franija. - Osiemdziesiąt dwa
lata temu sud w Cabanie skazał na ukrzyżowanie całą rodzinę, bo
odsprzedała dwururkę sysunom. Czterdzieści siedem lat temu sud
w Gradku skazał na ukrzyżowanie całą rodzinę Mracznych, bo
okradli Stijopanu Goru i ten zmarł z zimna i głodu w swoim
gospodarstwie.
   Franija Fyłozofow śmiało zakreślał ramy dysputy. Myhajło
rozumiał, że musi mu się równie zamaszyście przeciwstawić, bo
zginie kilka osób. A on sam nie osądzał aż tak surowo
paskudnego czynu Małyszy.
   Gdy Franija urwał dla nabrania oddechu i dyszał jak
wyrzucona na brzeg ryba, Myhajło przygładził strąki swych
tłustych, przyprószonych siwizną, czarnych włosów, machnął
ręką, by bardziej przypominało to ruch skrzydeł czarnego 
wiatraka - specjalnie, gdyż znał ten efekt, a chciał wzbudzić
sympatię widowni uwiedzionej argumentacją Franiji.
   - Małysz jest niewinny, bo kradł dla życia i zdrowia swej
rodziny - by zjednać audytorium, Myhajło komicznie stuknął o
podłogę drewnianą protezą.
   Powinni sobie przypomnieć, że Pyszczieł to Pyszczieł...
- pomyślał.
   - Wanko i Marko odpracują ukradzione krowy Alojsza jako parobcy,
ale kobiety Małyszy nie zawiniły.
   Franija łypnął wzrokiem wściekłego wieprza.
   - Jadły krowy, które ukradł Wanko, więc są winne - Franija był
pewny swojego wywodu, był pewny poparcia sali.
   Rozległy się pojedyncze oklaski.
   - Czy młody Myhajło też powinien zostać ukrzyżowany?
- pytanie Pyszczieła było ryzykowne, bo mały nosił jego imię.
Nie powinno to mieć znaczenia dla sprawy, ale mogło. Pyszczieł
miał nadzieję, że krwiożerczość gawiedzi nie sięga aż tak
daleko.
   - Nikt nie krzyżuje niemowląt, ale mały Myhajło może zostać
obraczety na trupielu - wybrnął Franija.
   - Jaki pożytek będzie miał Alojsz Duben czy Mjejstskita
Skupisza w Nowi Gradku z szesnastomiesięcznego trupiela?
- celnie trafił Myhajło.
   - To prawda, racja twoja oponijentu - pokornie zgodził się
Franija. Spodobało się to słuchaczom.
   Myhajło najbardziej obawiał się pokory Franiji. Pokorny
Sysun był już pewny czyjejś krwi.
   Co planuje? - każda chwila grała rolę dla Myhajły. - Poniechał 
małego, to czego chce naprawdę?... Tak lubieżnie patrzył na
Nastaziję Małyszę... Czyżby Franija tak stanowczo domagał się
wyroków śmierci, by móc zobaczyć nagą kobietę? - To niesamowite.
Z drugiej strony, jest stary, tłusty, nigdy żadna go nie
zechciała, a płatnego romansu pewnie by nie zaryzykował, by nie
stracić godności oponijenta... Może właśnie dlatego mądry
Bazyłko nie dopuścił Franiji do godności kapłańskich, chociaż
ten ukończył niemal cały fakultet...
   - Dorośli są w pełni winni - przerwał jego rozważania
donośny głos Franiji.
   Oczywiście... sukisyn chce kobiet - Pyszczieł aż zadrżał z
odrazy. - Nagich kobiet... Przemocą obnażanych kobiet...
   - Bezpośrednio kradli Wanko i Marko - rzucił Myhajło.
   - Prawda.
   - Więc Nastazija, Lisbjeta i Anica nie powinny być skazane z
utratą godności - Myhajło uderzał niepowstrzymanie.
   - Ale bezpośrednio korzystały z kradzieży - nie ustępował
Franija.
   - Ale faktem jest, że bezpośredniego udziału w kradzieży nie
brały - Myhajło czuł, że uderza w słaby punkt przeciwnika.
   - Nie brały - musiał przytaknąć Franija i była to jego
pierwsza, prawdziwa porażka.
   - Więc nie powinny zostać ukarane z utratą godności - naciskał
Pyszczieł.
   - Nie powinny.
   Uwaga tłustego Franiji Fyłozofowa oznaczała, że wszystkie
kobiety Małyszów, nawet jeśli zostaną skazane na śmierć, nie
zostaną obnażone publicznie.
   Pyszczieł pewien swoich domysłów, w duchu wymyślał
Franiji: Ty sukisynu, znalazłbyś sobie wreszcie babu. Ale która
by cię chciała?
   Nie miał wątpliwości, że dzisiejsza surowość Franiji
wzięła się z tego, że chciał po kolei obejrzeć nagie Małysze.
Myhajło znał Franiję od młodości. Kiedy on sam gonił za
dziewczynami, Franija usiłował wieść filozoficzne dysputy, a
potem i tak biskup Bazyłko nie zgodził się, by Franija został
księdzem. I to pomimo że Franija był człowiekiem wielce
kształconym i pragnącym uchodzić za świątobliwego. Przeciwnie,
zarówno majica Ivanna, jak i mądry, święty Bazyłko unikali go,
jak mogli. Pracując przez lata z Franiją jako drugi oponijent,
Myhajło coraz lepiej rozumiał dlaczego.
   Czasem wspominał Stijopanowi Babuliji, że niektóre wyroki
decydowane przez Franiję są dziwne, ale stary w czystości ducha
nie chciał słuchać.
   - Oni nie powinni zostać ukrzyżowani - rzucił Myhajło,
obserwując reakcję oponijenta.
   Tamten chwilę zbierał się w sobie.
   - Dobrze, ale nie wszyscy - powiedział twardo Fyłozofow. 
- Rodzina nie, ale Wanko tak. Jego wina jest zbyt wielka.  
   Myhajło czuł, że Fyłozofow tym razem ma rację, że taki
wyrok będzie surowy, ale sprawiedliwy.
   - Prigołosijtje storony - powiedział Franija do woźnych.
Oznaczało to, że to on wziął na siebie wygłoszenie wyroku, gdyż
uznał, że obaj oponijenty uzgodnili swoje stanowiska.
   Pyszczieł zagryzł wargi - nie miał już nic do powiedzenia, nie
mogąc podważać autorytetu sądu.
   - Wwedi storony - stary Babulija wydał oficjalne polecenie.
   Strażnicy wprowadzili wszystkich Małyszy. Obie piękne
dziewczyny i starą, która trzymała na ręku Myhajłę. Młody Marko
stanął obok ojca postawnego i krzepkiego jak dąb. Patrzyli
niezłomnie na urzędników.
   Bije od nich jakaś siła... - pomyślał Myhajło. - Ale ta hardość
we wzroku wam nie pomoże. Do Sysuna trzeba z uniżeniem, z udaną
pokorą...
   Drugim wejściem spokojnie wszedł zbudzony Alojsz Duben.
Zgasłą fajeczkę wcisnął za cholewę błyszczącego, skórzanego
buta.
   - Wanko Małysz pyjde na tjażku smjert - ogłosił Franija
Fyłozofow. Oznaczało to, że pozostali zostaną lżej ukarani.
   - Czjo to byde, majica? - zapytała Lisbjeta.
   - Papica byde ukriżowaty - zaszlochała Nastazija.
   - A jeho żjena, Nastazija, a jeho djewki, Lisbjeta a Anica, a
synowi jeho, Marko a Myhajło, pyjdu na ljahku smjert. Pro
Alojszu Dubenu - skończył Franija. Wodził wokół niezadowolonymi
ślepkami gniewnego wieprza. Nie tego chciał.
   - Majica, a czjo iz noima? - zapytała Lisbjeta. Nie znała
terminów prawniczych.
   - Djeweczko ljubita, bydeme na trupieli obraczete - straszne
słowa nie chciały przejść Nastaziji gardłem. - Pre Alojszu
Dubenu.
   Alojsz spokojnie, ale z uznaniem przyjrzał się swojemu
nowemu dobytkowi.

   XI Do Orlego Gnezna wezwano wszystkich mężczyzn z Sejnych.
Nie zdarzało się to często, chociaż było zawarowane w umowie
między klasztorem a Sejnami. Chłopi z ciekawością wstępowali na
tajemniczą basztę skalną, niedostępną na co dzień. Uciążliwa
wspinaczka dla sprawnego mężczyzny, a co dopiero dla
świątobliwej zakonnicy. Na dodatek, eksponowaną ścieżkę wykuto
w pionowej, wapiennej ścianie.
   - Pawlo, poletime na Nowi Gradek. A s name twa dewka, Maria
- zadecydowała Ivanna.
   To był jej wybieg, by powstrzymać fantazję Dobana, który
gdy tylko mógł kierować lotem, zmieniał się w istnego diabła:
gnał z maksymalną prędkością, wyduszając z Bijelej Golabicy
więcej niż mogła wydolić.
   Chwila, gdy sterowiec opuszczał hangar na szczycie skalnej
baszty, była wielkim wydarzeniem w życiu Sejnych. Ci, co nie
pomagali wyprowadzić statku powietrznego, zalegli łąkę u podnóża
Orlego Gnezna, poniżej skał, tam gdzie jeszcze sięgały uprawne
pola Sejnych. Pojawienie się srebrzyście białego cygara
przyjęto oklaskami. Dla wieśniaków, na co dzień używających
ledwie traktorów, była to manifestacja technologii.
   Ivanna myślała, że stary będzie ostrożniejszy, mając na
pokładzie swoje dziecko. Łudziła się.
   Kiedy Bijeli Golab został wyprowadzony z hangaru na Orlem
Gnezne przez wieśniaków ciągnących liny, w małej Dobance
odezwała się krew starego. - To ona właśnie poganiała do
szybszej jazdy, to ją rwało w dal, aż stary z niepokojem
spoglądał na sfatygowany silnik.
   Ivannie pozostało tylko spokojnie czekać, kiedy dolecą w
wariackim pędzie i kiedy tamtejsi buryłaci schwycą cumy i
sprowadzą Bijeli Golabu do miejskiego hangaru. Sejnych nie było
stać na zatrudnienie specjalnych pracowników hangaru, zresztą
mały hangar był tylko na skale klasztornej. Hangar w Nowi
Gradku był ogromną, drewnianą halą zdolną pomieścić cztery
sterowce, ale zwykle parkował w nim tylko jeden, miejski
sterowiec Nowi Gradek. Zupełnie wystarczał do kontaktów z
innymi dolinami. Rozmiary hangaru odpowiadały bardziej
aspiracjom Skupiszy niż realnym potrzebom, ale dzięki tym
aspiracjom parkowanie sterowca było bardzo wygodne.
   Jane Crjelp aż wytrzeszczał oczy, obserwując czynności
towarzyszące i sam lot. Wyraźnie zaraził się tym samym
bakcylem co Pawlo Doban, czy Maria.
   Co ich tak ciągnie do latania? - rozmyślała Ivanna. - Czy on
gnał przez te pustkowia z narażeniem życia po to, by uratować
życie swojej Lisbjety, czy tylko po to, by pofrunąć w powietrzu?
Dla niej latanie nie było czymś niezwykłym, choć może właśnie
dlatego, że była tak często w powietrzu...

   XII W drugiej sprawie rozpatrywanej dzisiaj przez Sud
Skupiszni w Nowi Gradku należało ocenić czyn Cypryłko Brotiłki.
Wbrew zakazowi wydanemu przez sud dwadzieścia dwa lata temu,
skonstruował samolot i próbował na nim wzlecieć w powietrze.
   Dwadzieścia dwa lata temu Franija Fyłozofow w subtelnym
wywodzie, skrzętnie zanotowanym przez pysatjeli, precyzyjnie
wyjaśnił, że budowanie wszelkich maszyn latających cięższych od 
powietrza jest herezją, gdyż zabiło to swijati Bazyłku, więc
jako ręka szatana zabrało z Nowi Gradku najlepszego człowieka,
biskupa. A tymczasem Cypryłko Brotiłka znów spróbował z desek i
drutów obciągniętych płótnem zbudować aparat latający, więc
powtórzyć dzieło szatana.
   Tamten proces sprzed dwudziestu dwóch lat Myhajło
Pyszczieł pamiętał doskonale. Uległ wtedy precyzji myśli i
argumentacji Franiji Fyłozofowa.
   Uległ, choć czuł inaczej. Przecież to on sam, jako młody
chłopak, pomagał biskupowi Bazyłce budować latającą maszynę.
Potem razem wzlecieli ponad kwietną dolinę. To było
niewydzieralne wspomnienie, gdy mijali ścieżki, zagony, ludzi,
trzodę. Bazyłko mógł dać ludziom coś więcej niż tradycyjne
sterowce. Tanie, proste maszyny latające. A potem nastąpił
błąd, coś czego nie zrozumieli. Samolot roztrzaskał się o
skalne zbocze. Biskup Bazyłko zginął, a ci tutaj i ci z Sejnych
zrobili z niego świętego. Myhajło stracił nogę, aż kość wyszła
na wierzch. Odtąd dali mu mjeno Pyszczieł, które później sam
przyjął za nazwisko. Tyle że dziewczyny przestały na niego
lecieć. Chociaż jedna została jego żoną, Lisbjeta. Tak samo,
jak ta nieszczęsna, młoda Małysza skazana w poprzedniej
sprawie.
   Myhajło wyczuł, że Fyłozofow oczekuje, by w sprawie
Cypryłki właśnie on zakreślił górną granicę kary. Z pewnością
chciał odwetu za wyrok w poprzedniej sprawie. Lecz staremu
Myhajle trudno było zmiażdżyć marzenie swojej młodości.
Milczenie przeciągało się, wieśniacy spodziewali się znów
ostrego spięcia pomiędzy intelektami obu oponijentów.
   - Cypryłko wysmiat pamijatu swijatu Bazyłku - podsunął
Franija wciągając jak ryba powietrze. - Nie jemu mierzyć się ze
świętym. Djawoł wysmijat swijatu.
   Myhajło uporczywie milczał.
   - Diawołu nje wolno kriżowat. Niegodzien. Djawołu wszjecnojo
kamijenowat - dalej podsuwał Franija. Chodziło jedynie o to, by
Myhajło połączył oba właściwe paragrafy i sformułował wyrok.
   - Oponijentu, rjeczjete prawdu - poddał się Myhajło.
Najzdolniejszy mechanik z Nowi Gradku kowal Cypryłko zostanie
ukamienowany jako diabeł, ponieważ zbezcześcił majestat
śmierci biskupa Bazylego uważanego powszechnie za świętego.
Sytuacja była bez wyjścia.
   Swijati Jurija czerwjenu draku pobił. Prawa należało
słuchać. Bez wyjątku. Czerwjeni drak był symbolem państwa, w
którym prawo było narzędziem dla doraźnych celów, a nie
wartością; był też symbolem skutku, do którego takie
traktowanie prawa prowadzi.
   Jedyną skromną satysfakcją Myhajły było to, że nie on
wypowiedział słowa tego srogiego, ale najwyraźniej
sprawiedliwego wyroku. W skrytości ducha marzył, by móc jeszcze
raz w życiu wzlecieć w powietrze warczącym ptakiem z płótna,
desek i drutu. Nawet jeśliby miał za to stracić drugiego
kulasa. Nie rozumiał do końca, dlaczego Bazyłko umierając
nakazał latanie wyłącznie sterowcami. Nie rozumiał, ale ufał
autorytetowi intelektu wielkiego biskupa.
   Zamyślony Myhajło drgnął, ponieważ na sali ożywienie
wywołane jego wypowiedzią nagle umilkło. Stary uważnie
rozejrzał się po sali. Do zatłoczonego, dusznego pomieszczenia 
weszło kilka osób i to tak zmieniło zachowanie widowni.
   W długich, białych habitach raczej wpłynęły niż weszły.
Pierwsza oczywiście majica Ivanna, jasna, wysoka, z wiekiem
już przytyła, ale nadal trzymała się prosto i ruszała zgrabnie;
z nią cztery mniszki z Sejen, ciemniejsze, o brązowych oczach i
włosach, drobniejsze i niższe. Był pewien, że pod kwefami
skrywają długie, zaplecione warkocze. Kobiety z Sejen miały 
brązowe włosy, które z wiekiem przeplatały coraz gęściej
nitki siwizny; za nimi wszedł barczysty Pawlo Doban, o spalonej
słońcem, pomarszczonej twarzy oraz jedna z jego córek, jasna
jak żona Dobana, ale w gestach i sposobie patrzenia podobna do
ojca. Doban był dalekim krewnym Alojsza, ale od dawna przeniósł
się do Sejnych, nawet pisał się inaczej.
   Doban i Pyszczieł wymienili porozumiewawcze spojrzenia:
znali się od młodości. Wspólnie wybierali się na zabawy do
Caban. Wspólnie zdarzało się im oberwać po gębie od
miejscowych, choć zbyt chudy i zbyt wysoki Pyszczieł obrywał
częściej. Obaj też znaleźli żony w Caban. Z tym, że Myhajło
ustatkował się wcześniej - może dlatego, że stracił nogę - zaś
Pawlo znacznie później.
   Łączyła ich też wspólna niechęć do Franiji Fyłozofowa,
który nieustannie udawał, że jest lepszy i gorliwszy, tylko co
jakiś czas wychodziły na jaw jego nieładne postępki, a później,
gdy miał władzę, jego decyzje budziły odrazę.
   Zanim jeszcze Myhajle zaświtał w głowie ten pomysł, zanim
jeszcze Franija zdołał ułożyć w głowie odpowiednio uroczystą
mowę powitalną na cześć Ivanny, odezwał się Stijopan Babulija:
   - Korzystając z obecności świątobliwej, może majica Ivanna 
przybliży nam ostatnie chwile swijatu Bazyłku, byśmy podjęli
wyrok z duchem prawa, by czerwjeni drak przypadkiem nie
podniósł łba w Nowi Gradku.
   Za to jedno zdanie Myhajło gotów był podarować Babuliji
baryłkę wódki pędzonej z najdorodniejszych ziemniaków z jego
zagonu. Że też jemu samemu to nie przyszło do głowy. Trudno
będzie mówić o Stijopanie nadal "stary dureń", jak zwykle
dotąd.
   - Boh iz woima, swijata majica Ivanna... - zaczął swą
przemowę Franija Fyłozofow.
   - Bog s wame, Franija Fyłozofow - szybko odpowiedziała,
przerywając spodziewany wypływ pochwał i zachwytów. Planowała
wejście na salę w trakcie sprawy Małyszy, wiedziała, jaki to
wywoła efekt i dzięki temu będzie mogło mieć wpływ na wyrok.
Spóźniła się, trafiła na inną sprawę, choć równie ważną, bo też
decydowano o życiu człowieka.
   Powstała i podeszła ku katedrom, choć nikt nie miałby jej
za złe, gdyby mówiła siedząc na ławie w ostatnim rzędzie sali.
Szła spokojnie, lekko, mimo tuszy, bił od niej majestat
dobroci. Ludzie w Nowi Gradku lubili ją i to dało się wyczuć.
   - Byłam przy śmierci biskupa Bazylii - powiedziała Ivanna.
- Bazylia nie umarł na miejscu wypadku. Gdy wszyscy przybiegli i
udało się wydobyć obu awiatorów, Bazylia był nieprzytomny i
udzielano pomocy Myhajle, chociaż jego kikut nie krwawił, bo
żyły zacisnęły się.
   - Tak było - przytaknął stary. - Nie krwawiłem i nie czułem
mocnego bólu, tylko kręciło mi się w głowie. Pamiętam ten
dzień, tak było. A Bazyłku odniesiono do sali sudu, właśnie tu, 
gdzie dziś siedzimy. I był z nim, oprócz Ivanny, też Franija
Fyłozofow. I właśnie Franija Fyłozofow zapisał ostatnie słowa
swijatu...
   - Rozmawiałam z Bazylią - Ivanna skinęła głową,
potwierdzając słowa Myhajły, ale jednocześnie grzecznie mu
przerywając. Nie wiedziała, co w jej relacji może zainteresować
sąd, ale nie chciała, by jej słowa zostały zastąpione czyimś
opisem, a szczególnie sporządzonym przez Fyłozofowa.
   - Umierał spokojnie. Odniósł poważne obrażenia wewnętrzne i było
wiadomo, że w Nowi Gradku musi umrzeć. Jego największym
strapieniem było, że nie zdążył naznaczyć następcy.
Najważniejszą rzeczą jest ciągłość, ciągłość od Petra Skały, a
u nas na Zeme ciągłość ta na razie została przerwana. O tym
mówił najwięcej.
   - A co mówił o samolotach? Zginął przez samolot. - Myhajło
czuł, że może dowiedzieć się czegoś innego, niż zwykle mówił
Franija o śmierci swijatu Bazyłku.
   Powiedział: 
   - To fascynujące, nigdy nie studiowałem konstrukcji 
lotniczych, oparłem się na ogólnej wiedzy technicznej i 
udało się... Poleciał. Potem koniecznie chciał zobaczyć 
Myhajłę, chciał mu przekazać jakieś swoje spostrzeżenia z 
lotu.  
   - Mnie?
   - Tak. Kilka razy powtórzył, że młody Myhajło ma naturalną
smykałkę techniczną.
   - Ale przecież powiedział, że samolot to djawołska
sztuczka, by zabić świętego męża. By odtąd żyć w pokorze i nie
budować więcej tych diabelskich narzędzi - zdziwił się Babulija. 
- Tak nam jego słowa przekazał świątobliwy Franija Fyłozofow.
   - Nic takiego nie powiedział biskup Bazylia.
   - Ale tak, tak wynikało z jego słów... - wmieszał się
Franija, aż kiwając się do przodu i do tyłu. Jego duże nozdrza
wydawały się większe niż zwykle, jego małe oczka umieszczone
blisko siebie wydawały się umieszczone jeszcze bliżej siebie
niż zwykle. - Przede wszystkim pokora...
   - Najwyższy chciał, byśmy kontynuowali jego dzieło, dzieło
stworzenia. Nie powiedział, byśmy byli tchórzliwymi
niedorajdami - proste słowa Ivanny leciały jak pociski. Franija
kulił się w sobie.
   Ona musi o nim wiedzieć coś, czego nie wie nikt inny na tej
sali... - pomyślał Myhajło.
   - Tworzenie nowego wymaga odwagi. Zaś pokora to ma być
właściwy stosunek do naszego dzieła. Pokora nie może nam pozwolić,
byśmy utracili właściwą relację do Stwórcy, byśmy wpadli w
pychę - kontynuowała.
   No jasne, zawsze unikał latania sterowcem... - pomyślał Myhajło.
- Czyżby chciał ze swego tchórzostwa uczynić powszechną
cnotę?...
   - Pysznym można być, będąc jednocześnie tchórzliwym
niedorajdą - powiedziała Ivanna nie spuszczając wzroku z
Franiji.
   Myhajło gotów był założyć się o krowę, no może o dwie kozy, że
gdzieś w kącikach tych jasnych, spokojnych oczu czai się
uśmieszek.
   - To wełkita prawda, swijate słowa - Franija pokornie
opuścił głowę.
   Znowu Sysun zgadza się pokornie, znowu poleje się czyjaś
krew?... - Myhajło nie mógł uwolnić się od zwykłych podejrzeń.
Odruchowo poprawił kapelijun i przygładził włosy. - O ileż mniej
krzyżowano by w Nowi Gradku, gdyby Orleto Gnezno wznosiło się
nie nad Sejnymi, a tutaj... - ale zaraz przypomniał sobie
dyskusje i spory sprzed lat, kiedy zabroniono Ivannie
odwiedzania Nowi Gradku częściej niż raz w roku, bo władze tak
bardzo obawiały się jej wpływu na ludzi.
   - Tako stoi czjo Cypryłko nje wynowity - rąbnął Myhajło,
zanim Franija powiedział co innego. - I niech zbuduje do końca
swój samolot.
   Franija nie odezwał się ani słowem. Nie sprzeciwił się, co
oznaczało, że wyrok Myhajły jest i jego decyzją.
   - Czy majica Ivanna przechowała jakieś notatki swijatu
Bazyłku, inne niż zachowane przez świątobliwego Franiję?
- zapytał przytomnie Babulija. - Mogłyby być przydatne Cypryłce.
   - Niestety, nie. Nic mi nie przekazał prócz tych słów.
   - Mógłby polatać ze mną jako praktykant - włączył się
milczący dotąd Pawlo Doban. - Wprawdzie zasady lotu sterowca
różnią się od reguł lotu samolotem, ale pozostaje wiele
wspólnego. Jeśli skupisza się zgodzi... - Pawlo znał społeczne
zwyczaje panujące w Nowi Gradku. Już nawet w małych Sejnych
zrezygnowano z tak silnego, prawnego powiązania człowieka z
gromadą, gdyż na szanse przetrwania społeczności nie miała
wpływu obecność jednego człowieka, ale uszanował tradycyjne
prawo panujące w Nowi Gradku.
   Cypryłko musi lecieć jako praktykant na sterowcu z Sejnych, bo
nasz własny, miejski już od trzech lat nie wychynął z 
hangaru... - pomyślał z przekąsem Myhajło.
   - Tak będzie z pożytkiem dla skupiszu - Stijopan Babulija z
rozmachem palnął drewnianym młotkiem, aż młotek spadł z
trzonka. Kilkoro dzieci zachichotało, a usłużny woźny podszedł
i podał spadły klocek. Babulija energicznie nabił młotek na
trzonek. Myślał podobnie jak Doban: obywatele powinni mieć
więcej samodzielności, ale ogół ludzi uważał inaczej i nikt nie
próbował tego zmienić.
   Stary Babulija miał dzisiaj swój dobry dzień.
   - Tak rzadko jesteś wśród nas, majica Ivanna, a ojca Jona ter
Boin utraciliśmy chyba na zawsze. Skoro jesteś, wypowiedz swoje
zdanie i w sprawie, którą wcześniej rozpatrzyliśmy.
   Ivanna błysnęła spojrzeniem. Była wdzięczna staremu za tę
wypowiedź. Spóźniła się na sprawę, dla której tu specjalnie
przybyła i nie wiedziała jak do niej wrócić, by nie urazić sudu
w Nowi Gradku. Natychmiast wybaczyła mu nieszczery żal,
pamiętała przecież, że właśnie Babulija najgłośniej gardłował
przeciwko jej zbyt częstym wizytom w Nowi Gradku.
   Stijopan pokrótce wyłuszczył znaną wszystkim sprawę
Małyszy.
   - Trudno rozstrzygnąć - zaczęła Ivanna, a oczka Franiji
Fyłozofowa zrobiły się twarde jak ślepia węża.
   - Kobiety Małyszy nie brały w kradzieży udziału wcale
- powiedziała Ivanna. Czuła strach dławiący gardło, by nie
powiedzieć czegoś niewłaściwego. Czuła, że na sali siedzi
człowiek łaknący odwetu za jej ingerencję w poprzedniej
sprawie, człowiek łaknący krwi; czuła, że większość sali uważa,
że stary Małysz zasługuje na surową karę.
   - Młody Marko został przywiedziony do kradzieży przez
ojca... - głośno zastanawiała się Ivanna, choć były to zdania
układane w głowie od chwili, kiedy Jane Crjelp prosił ją o
pomoc. - Stary Wanko Małysz kradł, ale nie dla swojego zysku,
lecz dlatego, że głód zajrzał mu w oczy. Przecież wcześniej był
uczciwym człowiekiem, niczego nie ukradł... - ciągnęła w
pozorowanym zamyśleniu.
   - Jednakże Wanko Małysz ukradł i nie zwrócił - przerwał jej
nienaturalnie cienkim, nerwowym głosem Franija Fyłozofow.
   - Ale Alojsz Duben nie umarłby z niedostatku, bo Wanko
pozostawił mu osiem krów - próbowała przekonywać Ivanna.
Niezręcznie, bo powtarzała argumenty Myhajły, które Franija
zdołał wcześniej odparować.
   - Kradzież to kradzież - Franija bezradnie rozłożył ręce,
jakby i on chciał najłagodniejszej kary. Jego argumenty
znakomicie trafiały do słuchaczy, na ogół niezamożnych ludzi,
dla których skromny dobytek był wartością najwyższą.
   Ivanna umilkła. Rozumiała, że nie kontroluje sytuacji, że
kto inny podejmie decyzję, że głos jej serca nie trafił do
nikogo.
   Lepkie zadowolenie wylało się na gębę Franiji Fyłozofowa.
Wiedział, że teraz może okazać miłosierdzie w należytych
granicach, a za każdy gest Ivanna musi mu być wdzięczna.
   - Cenne prawdy powiedziała nam swijata majica Ivanna i 
musimy z nich skorzystać, by czerwjeni drak nie zbudził się 
w Nowi Gradku - zaczął. Wiedział, że ma salę po swojej 
stronie.  
   - Kobiety Małysze nie są winne kradzieży - powiedział, 
skromnie zwieszając głowę. - Wyjaśniła mi to majica Ivanna.  
   Na sali podniósł się życzliwy pomruk. Franija potrafił
znakomicie wyczuwać oczekiwania słuchaczy.
   Sukisyn, jak nie będzie mógł zobaczyć ich nagich, to przestały
go interesować jako ofiary... - pomyślał złośliwie Myhajło.
   - Dlatego powinny odejść wolne - kontynuował świątobliwy Franija.
   Ktoś klepnął parę oklasków. Ta decyzja została bardzo
dobrze przyjęta. Jakoś nie wypadało w obecności Ivanny
pochopnie skazywać na wyrwanie duszy.
   - Małkity Myhajło nie jest winien kradzieży - głosem niższym
niż zwykle zawyrokował Franija. To też przyjęto dobrze, bo nikt
nie chciał karać niemowlęcia.
   - Marko jest dzieckiem, więc poprowadzony przez ojca nie
wiedział, co czyni i jako dziecko robił tylko to, co rodzic
przykazał.
   - Wełkity Franija, swijatływity Franija - szeptały osoby z
audytorium. I właściwie Pyszczieł też powinien dołączyć się do
tych szeptów.
   Tłusty wieprz potrafił we właściwej chwili powiedzieć właściwe
słowa... - tylko na tyle złośliwości potrafił zdobyć się
Myhajło.
   - Ale Wanko ukradł i nie zwrócił, choć nie zrobił tego dla
zysku.
   - Tak sud Nowi Gradku rjecze - powiedział autorytatywnie Franija.
- Nastazija, Lisbjeta, Anica, Myhajło a Marko Małyszy su
swobodne - tego chciała sala. - A Wanko Małysz pyjde na ljahku
smjert pre Alojszu Dubenu - z sali dobiegły odgłosy aprobaty.
Sysun potrafił okazać wspaniałomyślność...
   Stary Babulija przytwierdził nowy wyrok głośnymi 
uderzeniami młotka. Zanim swijatływity Franija nie zmieni
zdania...
   Ivanna była bliska łez, wiedząc, że znów człowiekowi
zostanie wyrwana dusza, i to tak dzielnemu jak Wanko Małysz.
Nie zdobyła się, by podziękować Franiji za wspaniałomyślność.
   Na salę wezwano Cypryłkę, by ogłosić mu wyrok. Następnie
wprowadzono całą rodzinę Małyszy. Mimo że ocalili życie,
płakali, tylko Wanko nie płakał.

   XIII Przez dwa dni Ivanna pozostała w Nowi Gradku. Wprawdzie
spraw sądowych nie było chwilowo więcej, ale ludzie uważali, że
sama jej obecność ma dobry wpływ na społeczność. Złościły ją te
bujdy, ale gdy o tym mówiła, siostry spuszczały oczy, a Pawlo
Doban uśmiechał się tym swoim denerwującym, ironicznym
uśmieszkiem.
   Te dwa dni składały się z nieustannych wizyt u różnych
ludzi w Nowi Gradku. Podejmowali ją, prosili by wspólnie modlić
się. Udało się jej załatwić miejsce dla Małyszy. Córki i
Małysza pójdą na służbę, Marko do terminu do kowala Cypryłki.
Szkoda, że Lisbjeta i Anica nie będą mogły kontynuować nauki.
   Jeśli już uruchomiła Bijeli Golabu na coroczną podróż, to
należało polecieć nad tereny sysunów, odwiedzić ojca ter Boin.
Doban nie zdziwił się zbytnio. Wysłuchał polecenia i powiedział
jedno słowo:
   - Kiedy? - do latania nie potrzebował zachęty.
   Bijeli Golab poleciał w górę doliny, mijając kolejne
szczyty i turnie Porogów. Doban nie wznosił statku zbyt wysoko, 
wolał lecieć w zasięgu strzału z dubeltówki z ziemi. Sysuni
pamiętali wysoko latające sterowce z okresu ostatniej wojny.
Nie chciał wywoływać ich niechęci, a wiedział, że karni, jako
pierwsi nie zaatakują. Wieść o wysoko lecącym sterowcu mogła
zarówno zaszkodzić ojcu ter Boin, jak i wpłynąć na nieżyczliwe
przyjęcie maiki. Lot na małej wysokości był trudny, w statek
powietrzny uderzały lokalne prądy dolinne. Górna część doliny
Thalaht nie była zamieszkana. W surowym, górskim krajobrazie
widać było odosobnione strażnice sysuńskie. Po ostatniej wojnie
wyparli ludzi z górnej części Thalaht, udało im się nawet
zrównać z ziemią Gradek, poprzednie miasto.
   - To zupełnie inne góry niż Grody - powiedziała Maria, która
pierwszy raz leciała sterowcem i pierwszy raz widziała Porogi
obramowujące Thalaht. Ludzie nadali nazwę górom, sysuni
dolinie.
   Grody wznosiły się pionowymi, skalnymi cytadelami,
izolowanymi od siebie. A do zasiedlenia nadawały się tylko
fantazyjnie pogmatwane doliny między nimi. Orle Gnezno było
basztą na skraju jednej z takich cytadel.
   - Dlatego lecę tak nisko - odpowiedział Doban. - W tych górach
można tak lecieć, powietrze przy ziemi jest spokojniejsze.
   - Dziwne te osiedla na dole. Domy jak paciorki nanizane na
nitkę.
   - To są tereny sysunów. Oni tak mieszkają.
   - Dobrze, że Nowi Gradek osłania nas przed nimi. Co by to było,
gdyby na nas napadli?
   - To my napadamy na nich, nie oni. Z wyjątkiem pierwszej wojny
zaczętej przez nich. Zresztą Sejny graniczą z sysunami. My 
zasiedliliśmy doliny pod Grodami, a oni cofnęli się od gór.
   - Boją się nas.
   - Nie sądzę - Doban pokiwał głową. - Są dobrymi żołnierzami.
Zamieszkują całą Zemę. Może nie mogą dogadać się między
sobą?... Staczają z nami wojny, ale nie angażują się w nie
bardzo. Ty wojny nie pamiętasz, bo ostatnia toczyła się w
Thalaht, ale Sejny też kiedyś walczyły z nimi, Caban też.
   - Czekaj chwilę, zaraz przelecimy przez przełęcz Bakletf.
Muszę uważać, może uderzyć w Golaba jakiś inny prąd.
   Pogoda była dobra. Chociaż wiele chmur snuło się po
niebie. Pod wieczór mogła zrobić się z tego burza.
   Od drugiej strony przełęcz Bakletf obrywała się ścianą,
pod którą w karze zieleniało okrągłe jeziorko.
   - Jak się nazywa ta dolina?
   - Caz dl Kvoi.
   - Trudno to wymówić.
   - Sysunom też trudno mówić ludzkim językiem, ale się uczą.
Niektórzy mówią całkiem dobrze. A tylko niewielu ludzi włada
językiem sysuńskim.

   XIV Sterowiec zatrzymał się nad łąką koło jednego z osiedli do
Kvoi. Na trawie widniały wyraźne znaki: cztery strzałki
umieszczone w rogach kwadratu i celujące w kółko umieszczone
pośrodku. Sterowiec zatrzymał się nad kółkiem. Skądś pojawili
się sysuni, którzy chwycili za cumy. Widać, wieść o przylocie
rozchodziła się z szybkością większą niż szybkość sterowca.
   Zgodnie ze zwyczajem, sterowiec nie parkował w żadnym 
hangarze, jedynie opuszczono wiklinowy kosz, do którego weszła
maika Ivanna. Ten zwyczaj miał proste uzasadnienie: sysuni od
dawna chcieli poznać technologię budowy sterowców i w ten
sposób zabezpieczano się przed napaścią. Inna sprawa, że Bijeli
Golab był sterowcem helowym i jego zdobycie nie dałoby sysunom
wiele, poza ogólnymi zasadami konstrukcji kadłuba i silnika.
Prawdziwym nieszczęściem byłoby, gdyby udało im się zdobyć Nowi
Gradek, albo Ptijcu Cabanskoju, które latały na ogrzewane
powietrze. Technologia wydobywania helu przepadła mniej więcej
pięćdziesiąt lat temu, przy okazji wielkiego pożaru Caban.
   Gdy kosz z Ivanną lekko oparł się o ziemię, kilku sysunów
pomogło jej wydobyć się z niego. Sysuni wprawdzie byli
uzbrojeni, ale zachowywali się swobodnie, jakby nie mieli
wątpliwości, kto wysiądzie z kosza, a broń mieli, bo taki
rozkaz. Dwaj z nich przeżegnali ją znakiem krzyża, pozostali
przyjrzeli się jej uważnie.
   - Dobrejo doszjeli, wełkita diawołlica, Ivanna - przywitał
ją jeden z nich, oficer.
   Ivanna skinęła głową, nie spodziewała się innych słów.
Prawdopodobnie było to życzliwe powitanie.
   Dała znak, by podjęto kosz na pokład. Białe kółko na
trawie zostało równiutko usypane z drobnych kamyczków. Bijeli
Golab majestatycznie zawrócił; jego srebrzysta sylwetka wolno
malała w oddali.
   Odprowadzili ją do jednego z tych swoich solidnych,
murowanych zabudowań wznoszonych z głazów układanych i
dopasowywanych bez spoiwa. Po zniszczeniach ostatniej wojny na
ludzką modłę zaczęli używać zaprawy, ale dostatek trupieli 
spowodował, że znów wrócili do starej, pracochłonnej
technologii.
   Wewnątrz budynku czekał na nią ojciec Jon ter Boin. Mały,
chudy staruszek, o różowej łysinie i długiej, siwej brodzie.
Przypominał miłego gnoma. Sława jego intelektu, świętości i
dobroci jakoś nie pasowała do tej skromnej postaci.
   Uśmiechnął się do Ivanny jakoś tak bardzo otwarcie, jak
potrafią uśmiechać się niektóre dzieci.
   - Znowu upłynął rok i znowu się spotykamy - powiedział.
   - Sporo zdarzyło się tego roku.
   - Nie wątpię, nie wątpię - stary poprawił habit. Skinął 
głową, aby dwaj towarzyszący mu sysuni wyszli. Był 
zakładnikiem, nie więźniem. Miał prawo rozmawiać z Ivanną 
bez świadków.  
   - Przyleciał ktoś? - zapytał, gdy zostali sami.
   - Nikt.
   Ter Boin pokiwał głową.
   - Musimy być bardzo na skraju - powiedział. - Bardziej 
niż mogłem pomyśleć, kiedy zdecydowałem się tu przylecieć.  
   - Bardziej, niż ja mogłam pomyśleć.
   - Zapominam ludzkiej mowy - podjął po chwili. - Z nimi
rozmawiam wyłącznie po sysuńsku.
   Znów umilkł.
   - Wiesz, Ivanno - odezwał się. - Odnoszę wrażenie, że oni 
znacznie więcej korzystają na kontaktach z ludźmi niż 
odwrotnie. Dlatego ja chcę nauczyć się od nich jak 
najwięcej.  
   Do pokoju wszedł sysun niosąc na tacy dymiący posiłek.
   - Zaraz - Jon ter Boin skinął dłonią.
   - Chcesz się wyspowiadać? - zwrócił się do Ivanny.
   - Po to tu jestem.
   Sysun zrozumiał jej wypowiedź i wyszedł. Ivanna była
jedynym człowiekiem dopuszczanym przez sysunów do spowiedzi.
Wszelkie próby negocjacji, by ojciec ter Boin choć raz w roku
wracał do swoich, by udzielić im sakramentów, spotykały się ze
zdecydowanym sprzeciwem.
   Ivanna wymieniła swoje winy. Nie było tego zbyt wiele.
   - Nie uratowałam człowieka - na koniec zostawiła największą
wątpliwość. - Zrobią trupiela z Wanki Małysza.
   - Dobrze chociaż, że sysuni wydali Małyszy ludziom do
osądzenia - powiedział ter Boin, gdy wysłuchał szczegółów całej
sprawy. - Wedle prawa sysuńskiego za wtargnięcie na ich
terytorium każdemu wydziera się duszę. Sysuni potrzebują tanich
rąk do pracy... - Jak szybko to się przyjęło - pokiwał głową.
- Ludzie wzięli ten sposób karania za swój, są krwiożerczy, taki
człowiek jak Franija Fyłozofow bardzo im odpowiada. Znów go
wybiorą na nową kadencję. Żeby chociaż stary Myhajło nadal
pozostał oponijentem. Właściwie tylko on może być przeciwwagą
dla tego człowieka. Myślę, że nie mogłaś zrobić więcej.
   Potem rozgrzeszył Ivannę.
   Wezwał sysuna, by ten przyniósł hostię.
   - Zakonsekrowałem trochę na zapas. Miałem nadzieję, że może
tym razem pozwolą wysiąść jeszcze komuś innemu. - Uprawiają dla
mnie specjalne poletko pszenicy, z której robią opłatki. Udało
się nam opracować technikę usuwania niestrawnych substancji z
mąki i teraz nie ma kłopotów. Ale wcześniej po opłatku
dostawali straszliwych boleści, nie trawili naszego chleba.
Kilku z nich popełniło samobójstwo, wierząc, że Bóg ich 
odrzuca. Nie potrafię ich przekonać, że życie nie jest ich
własnością...
   - Zabierają ci hostię - zauważyła Ivanna.
   - Uważają, że diabeł nie jest godzien, by przechowywać Ciało
Boże...
   Jeden z sysunów przyniósł kielich, dwóch innych przyszło z
nim. Ivanna uklękła z wysiłkiem, kolana bolały po bezruchu w
gondoli sterowca. Sysuni uklękli sprężyście i zgrabnie.
   - Ciało Chrystusa - Jon ter Boin zaczął od Ivanny.
   - Amen.
   Sysuni po przyjęciu sakramentu zwieszali jaszczurcze głowy i
składali dłonie na krzyżach, przymocowanych do napierśników
zbroi. Potem powstali, a jeden z nich wyniósł kielich.
   Zaraz potem wrócił ten, który wcześniej przyniósł posiłek.
Widocznie to on był odpowiedzialny za zaopatrzenie zakładnika i
gościa. Jon zamienił z nim kilka słów po sysuńsku. Zaraz potem
sysun przyniósł posiłek.
   Jon ter Boin jadł za dwóch, Ivanna nie miała apetytu po
napowietrznej podróży, która wywołała u niej lekkie mdłości.
   - Zawsze ręka mi drży, gdy ich komunikuję - powiedział ter
Boin. - Nie wiem do końca, jak oni to rozumieją, czy
rzeczywiście mogą przyjąć Pana.
   - Uważasz, że sysuni nie powinni?...
   - Nie, to nie to. Świat jest pieśnią śpiewaną przez Boga. Ludzie
w tej pieśni są jedną strofą. Sysuni są inną. - Po prostu, nie
mam pewności w konkretnych przypadkach... Spowiadają się
dziwnie, wyliczają rzeczy, które trudno nazwać winą... Nie
wiem. Z kolei wydaje mi się, że czasem opuszczają rzeczy 
istotne.
   Ivanna z widoczną obawą wzięła się do jedzenia.
   - Nie... nie... Jest w porządku - zarzekł się ter Boin. - To
zwykła wołowina. Od czasu, jak w zeszłym roku strułaś się,
przestali eksperymentować. Na mnie nie próbowali eksperymentów.
Od początku wiedzieli, że jestem tu jedynym kapłanem i nie mogę
naznaczyć następnego. Znali wartość zakładnika, nie ryzykowali
na nim eksperymentów kulinarnych.
   - Nie mogę jeść za dużo - powiedziała Ivanna. - Mało ruszam się i
tyję. A co tydzień muszę pokonać te wszystkie stopnie na dół i
do góry.
   - To łażenie jakoś trzyma cię w formie.
   - A ty nadal eksperymentujesz z pożywieniem? - spytała. Jon
ter Boin był kiedyś biologiem.
   - Ja tak, oni przestali. Mogliby spożywać mąkę pszenną, gdyby
chcieli. Ale uważają, że skoro wyrabia się z niej opłatki, to
nie powinno się używać jej do zwykłych potraw.
   - Badasz ich nadal?...
   - Tak. Obecnie nie mam już wątpliwości. Są dinozauroidami.
Wiesz, pewne cechy budowy. Ale stali się zdumiewająco podobni
do nas, w budowie, w sposobie poruszania się, mówienia.
Konwergencja.
   - Dla mnie są jacyś tacy jaszczurczy, w gestach, w ruchach.
   - To pozór - Jon pokiwał przecząco głową. - Wydają się
jaszczurczy, bo mają taką dziwną, szorstką skórę i układ
twarzy. - Ivanno, jest tu sporo jaszczurek i mam dość okazji do
porównań: oni są ludzcy, przerażająco podobni, zapewniam cię...
Nawet mimika twarzy... Może są zbyt podobni i dlatego jesteśmy 
tak czuli na różnice...
   - Myślisz, że wywodzą się z Primy?
   - Mało prawdopodobne. Za duże różnice w chemii pomiędzy
oboma światami, nami i nimi. Z drugiej strony, może oni tak
daleko wyewoluowali chemicznie od nas? Nie wiem. Może jakieś
sysuńskie rakiety też latają. Jeśli tak, to skrzętnie ukrywają
ten fakt przede mną.
   - Dlaczego nas po prostu nie zmiażdżą, nie zmiotą z
powierzchni Zemy? Przecież zasiedliliśmy ledwie parę dolin, a
oni resztę planety...
   - Czy całą planetę, tego nie wiadomo, bo nie podróżowaliśmy
nigdy tak daleko... Ale tak, czy owak, myślę, że oni nas
obserwują. Raczej unikają eksperymentów, tylko uczą się,
rejestrują, wypytują. - Zrozum, Ivanno, to tak jakby nam diabeł
objawił się cieleśnie, pozwolił ze sobą rozmawiać, więcej, był
na tyle słaby, że można by go było zwyciężać militarnie... To
przecież fascynujący obiekt do badania.
   - Nadal uważają nas za diabły?
   - Nie mają co do tego wątpliwości. Ukrzyżowaliśmy Chrystusa.
Widzą moją religijność; uważają, że wynika ona z pewności, a nie
z wiary; a diabeł nie ma żadnych wątpliwości co do istnienia
Pana, bo wszystko, co chce robić, jest wyłącznie zaprzeczeniem
woli Bożej.
   - To dlaczego przyjmują sakramenty od diabła, znaczy od ciebie?
   - Pytałem ich o to. Bo Najwyższy właśnie obecnie kazał mi,
znaczy diabłu, to robić. Zmusił mnie. Uważają, że w ten sposób
pokonują mnie, znaczy diabła.
   Ivanna pokiwała głową.
   - Skoro nas tak oskarżają, to może sami są bez grzechu
pierworodnego i nie potrzebują odkupienia?... - zapytała.
   - A wiesz to?... Jeśli Najwyższy kierował się tą samą logiką
przy całym stworzeniu, to nie są - poprawił się ter Boin.
   - Widzisz jakiś wpływ wiary na nich?
   - Zadziwiająco łatwo zrozumieli konieczność istnienia Boga.
Odkupienie też...
   - Odkupienie też?... Przecież uważają nas za diabły? - przerwała
mu.
   - Tak. Uważają, że Bóg dał się umęczyć przez diabła, by odkupić
winy stworzonych. Ukrzyżowanie wydało się im bardzo naturalną
formą cierpienia. Zawsze było u nich powszechnie stosowaną karą
najwyższą. Obecnie przynajmniej ograniczyli je do
najpoważniejszych przestępstw, wyłącznie kryminalnych...
   - Nie chcą się pomylić, jak kiedyś ludzie?...
   - Chyba tak. Mocno wierzą, że drugi raz On przyjdzie właśnie do
nich.
   - Niestety, w Nowi Gradku krzyżują często.
   - Tak. To jest właśnie przerażające, co najszybciej przenika
pomiędzy cywilizacjami. Wódka za wyrywanie duszy. Kamienowanie
za krzyżowanie. Oni obecnie rzadziej krzyżują, częściej
kamienują. A ludziom podoba się okrucieństwo. Biorą to za
swoje.
   - Wiara też przenikła.
   - To prawda, ale oni byli do tego przygotowani. Czekali. Mieli
swoich proroków.
   - Jak się nazywali?
   - Z tym kłopot. Jeden z nich kazał mówić na siebie po prostu 
Stworzenie Boże, inny był podobnie skromny, bo nazwał się Jeden
z Sysunów. Oczywiście, mógłbym ci to powiedzieć po sysuńsku,
ale chyba lepiej będzie przetłumaczyć ich imiona.
   - I ci prorocy powiedzieli, że jesteśmy diabłami?
   - Niestety, tak. Powiedzieli im, że Dobrą Nowinę przyniosą
diabły. I przestrzegli, żeby pomimo tego nie odrzucić jej.
   - Może to taka metafora na oznaczenie obcych?
   Jon ter Boin uśmiechnął się niewyraźnie. Widać sam nie był
przekonany.
   - Uczono mnie, że ludzie są Żydami wśród narodów Kosmosu,
Ludem Wybranym, bo Bóg wszedł w świat stając się właśnie jednym
z ludzi. I że tak będziemy postrzegani przez wszystkie narody
rozumne Kosmosu. I wszyscy oni będą musieli przejść swą długą
drogę intelektualną, zanim zrozumieją, że wszyscy ludzie są ich
braćmi. Spodziewałem się, że sysuni tak właśnie pomyślą, ale
zarzut, że jesteśmy diabłami... - pokiwał głową. - Na coś takiego
nie byłem przygotowany.
   - Ale przecież diabeł jest narzędziem, weryfikatorem dzieła
stworzenia. Jak sekator w ręku ogrodnika - zastanawiała się
Ivanna. - Jedne dzieci Boże nie mogą pełnić takiej roli dla
innych dzieci Bożych...
   - Zaczęłaś nazywać ich dziećmi Bożymi - uśmiechnął się
figlarnie Jon ter Boin. Gdy śmiał się, przypominał uradowanego
krasnoludka.
   - No, przecież... - wzruszyła ramionami. Zaraz jednak
przypomniała sobie ich rozmowę sprzed roku i spokorniała.
   - Cypryłko z Nowi Gradka próbował zbudować samolot. Franija
Fyłozofow o mało co nie skazał go za to na ukamienowanie. 
   - Znowu ten Franija. Ojciec od najmłodszych lat sposobił swego
jedynaka do kapłaństwa, a z tego wybrańca wyrosło... Utrapienie
dla wszystkich. I kogoś takiego regularnie z kadencji na
kadencję wybierają na oponijenta - Jon ter Boin pokiwał głową.
   - To byłoby znacznie lepsze rozwiązanie niż sterowce
- zmienił temat. - Umiemy konstruować silniki, benzyny jest
dosyć, a technologia helu przepadła. Lata chociaż ten
samolot?...
   - Cypryłko nie skończył budowy, a już go capnęli
- powiedziała Ivanna. - Ale i tak jego konstrukcja pewnie nie
wzniosłaby się w powietrze. To samouk bez doświadczenia. Żeby
chociaż biskup Bazyli zostawił jakieś notatki...
   - Na pewno zostawił. Był pasjonatem latania.
   - Franija przechowuje notatki Bazylego. Twierdzi, że nic nie
było tam o lataniu...
   - Pewnie zniszczył te notatki. Nie sądzę, żeby Bazyli budował
samolot bez sporządzenia dobrych planów. Franija bał się, że
ktoś może zbudować samolot, a on jako sudowi oponijent będzie
musiał go wypróbować. Gdyby wielkość człowieka mierzyć w skali
tchórzostwa, to Franija byłby wśród najpierwszych. Choć może
krzywdzę go, może przeżył szok, jak zobaczył urwaną nogę
Myhajły i wystającą kość i to wspomnienie dotąd za nim idzie.
   - Myhajło zupełnie inaczej mówi o lataniu, widać zapał, jaki
dotąd w nim się tli. Mimo wypadku, mimo kalectwa - powiedziała
Ivanna.
   - Dobrze by było, żeby razem z Cypryłką wzięli się do budowania
samolotu. Może Myhajło jeszcze pamięta, jak pracował z Bazylim.
   - Dobrze by było. 

   XV Ivanna dostała dla siebie obszerny pokój. Następnego dnia
rano miał po nią wrócić Bijeli Golab.
   Późnym wieczorem, gdy już pożegnała ojca Jona ter Boin,
wyszła przed dom.
   Niebo na noc uwolniło się z chmur, jaśniały miriady
gwiazd. Życie Ivanny ułożyło się skomplikowaną linią. Najpierw
dziewięć lat wymuszonego małżeństwa z człowiekiem, który budził
jej odrazę. Nie dała mu dzieci. Potem, gdy umarł na raka nerki,
wyruszyła w daleką wędrówkę. Wreszcie zakon i ta planeta, tak
niezwykle oddalona od wszelkich tras uczęszczanych przez
rakiety, wędrowne ptaki Kosmosu.
   Przypomniała się jej winnica ojca: dziesiątki palików
wbitych w ziemię, wcześniej starannie opalonych, by nie gniły,
niosących na sobie dach z liści i splątanych łodyg, a pod nim
zwieszające się granatowe grona pokryte białawym meszkiem. W
upalne dni kryła się tam i słuchała, co mówią owady. I potem,
kiedy te znakomite konstrukcje zaczęły podupadać, walić się nie
konserwowane, kiedy ojciec uległ wypadkowi i pił zbyt wiele. A
potem znowu równe i bezbłędne, gdy naprawiał je Aberto,
chłopak, którego zazdrościła starszej siostrze, a jeszcze
później znowu konserwowane przez ojca, gdy wyzdrowiał i uwolnił
się z nałogu.
   - Ach, Ineda, Aberto, gdzie wy teraz jesteście - podniosła
oczy ku białym, mrugającym punkcikom gwiazd. - Ku której z nich
teraz mkniecie?...
   Nagle odczuła tak straszną samotność, jakby lodowata łapa 
chwyciła za serce i gniotła, by pociekły łzy. Samotność tu,
gdzieś w Kosmosie, na obcej, tak bardzo obcej planecie. Wśród
ludzi, którzy poważali ją, właściwie nie wiadomo dlaczego,
przecież po prostu była sobą.
   Potem wzięła do rąk drewniane paciorki różańca i nie była 
już samotna.
                                         Marek S. Huberath

Hinterbichl - Corvara, sierpień 1993

                      MAREK S. HUBERATH
   Fizyk z Krakowa, pracownik naukowy, rocznik 1954. Laureat 
II Konkursu "Fantastyki" AD 1985. W latach osiemdziesiątych 
kwalifikowany przez wielu (m.in. przeze mnie) jako typowy 
"autor jednego opowiadania"... W latach dziewięćdziesiątych 
tryumfator plebiscytu na autora najciekawszego opowiadania 
"NF" (od lipca '90 do lipca '93), zdobywca nagrody im. 
Janusza A. Zajdla za rok 1991.  
   Opublikował na naszych łamach: "Wrócieeś, Sneogg, 
wiedziaaam..." ("F" 9/87), "Kara większa" ("NF" 7/91), 
"Absolutny powiernik Alfreda Dyjaka" ("NF" 3/92), "Spokojne, 
słoneczne miejsce lęgowe" ("NF" 3/93). Teksty te znalazły 
się w wydanym niedawno zbiorku Huberatha "Ostatni, którzy 
wyszli z raju" (Wyd. Stalker, Olsztyn 1993); do tomu weszły 
też nie publikowana dotąd tytułowa mikropowieść oraz opowiadanie 
"Trzy kobiety Dona".
   W najnowszym tekście, "Maika Ivanna", stanowiącym luźną 
kontynuację "Spokojnego, słonecznego miejsca lęgowego" 
dostrzec można polemiczne bądź nawiązujące odniesienia i do 
Blisha ("Kwestia sumienia") i do Oramusa ("Drugie zesłanie 
mesjasza"), i np. do Vranów z "Drogi bez powrotu" 
Sapkowskiego. Kontynuuje też Huberath eksperymenty 
lingwistyczne, tym razem zabawiając się ewoluowaniem języków 
słowiańskich.Oryginalny ciekawy świat, poruszający 
konflikt, wyraziste postacie antagonistów, nostalgiczny 
powrót do niektórych ujęć klasycznej SF, do horroru - oto 
pewna swego, kulturowo dojrzała robota autora, który nie 
ugina się przed standaryzującymi wymogami rynku, mówi rzeczy 
istotne i jednak odnosi czytelniczy sukces. Rynek rynkiem, 
jak widać, a na naszym fantastycznym poletku ludzie nadal 
lubią, kiedy traktować ich serio.
                                                    (mp)
