Autor: WOJCIECH ŚWIDZINIEWSKI
Tytul:    konsekrowany

Z "NF" 2/99

   
   Koń niespokojnie strzygł uszami i rzucał łbem, chrapiąc z 
niezadowolenia. Powożący mężczyzna wypluł przeżuwany rzemień 
i zaniepokojony zapytał cicho: 
   - Co jest, Płochy?
   Koń parsknął, a woźnica zatrzymał zaprzęg, zeskoczył i 
rozejrzał się w obie strony leśnego traktu. Cisza, nikt nie 
nadjeżdżał. Pociągnął parę razy nosem i uśmiechnął się do 
siebie. Wskakując na kozioł, powiedział do konia: 
   - Co, Płochy, wciąż pamiętasz płonące ładownie 
"Dromadera", wypełnione po brzegi smołą? Nie dziwię się.  
Trochę czasu minęło, zanim odrósł ci ogon - cmoknął.  Powóz 
ruszył. - Mogę się z tobą założyć, a nawet z samym 
Konsekrowanym, że to tylko leśny smolarz, ale ty mi i tak 
pewnie nie uwierzysz... - koń zaczął gniewnie zarzucać łbem 
i boczyć się. - No, spokój, Płochy! Jesteś równie głupi jak 
ludzie, miałem o tobie lepsze zdanie!  
   Nadal jechali lasem, a woń wytapianej smoły nasilała się. 
W końcu za którymś z zakrętów otworzyła się nagle polana i 
wyrosła chata. Wybudowana z nieociosanych kłód sosnowych 
uszczelnionych mchem, wydawała się pięknym pałacem w tej 
bezludnej głuszy. Przy niej, w umorusanym skórzanym 
fartuchu, uwijał się ogromny mężczyzna o czarnych jak smoła 
włosach i potężnych, równie smolistych wąsiskach. Zresztą 
wszystko dookoła wydawało się bardziej czarne niż powinno. 
Nawet rosnące przy domu mlecze miały ciemnożółte kwiaty.  
   Płochy jawnie zaczął się buntować. Przewracając 
przestraszonymi oczami usiłował wyrwać się do przodu.  
Minęło trochę czasu, zanim się przyzwyczaił do zapachu 
smoły.  
   - Witajcie, smolarzu, jak tam praca?- zagadnął woźnica.
   Smolarz przyjrzał się przyjezdnemu i odpowiedział 
uprzejmie, ale z rezerwą: 
   - Że tak powiem, wrze.
   Woźnica uśmiechnął się.
   - To dobrze. Nie chcecie przypadkiem kupić kuferka albo 
skrzyni?  
   Smolarz trochę się rozluźnił widząc, że prawdopodobnie ma 
do czynienia z handlarzem.  
   - Nie potrzebuję, ale macie może trochę mąki?
   - A znajdzie się woreczek czy dwa.
   Rzemieślnik całkowicie się rozpromienił.
   - Już dwa tygodnie, jak żem chleba nie miał w ustach.  
Zapraszam w gościnę. Mam trochę dziczyzny, a i gorzałka się 
znajdzie.  
   Woźnica spojrzał na słońce kryjące się głęboko między 
drzewami.  
   - A nocleg u was się znajdzie?
   - Przecież powiedziałem, że zapraszam w gościnę.
   - Zaproszenie przyjęte, tylko oporządzę konia. Nazywam 
się Słowik.  
   - Smolarz jestem.
   Dziczyzna była trochę za słona, ale napitek doskonały.
   - Gdzież ty w tej głuszy, mości panie Słowiku, chcesz te 
swoje skrzynie sprzedać, co? - zaczął między jednym a drugim 
kubkiem Smolarz. - Niewielu tu ludzi żyje, a i ci co tu 
mieszkają, w zbytki nie opływają.  
   - Otóż, mości Smolarzu, mam tu specjalną skrzynię przez 
klan Oka skleconą dla wielkiego maga, który w tym lesie się 
podobnież ukrywa - gładko skłamał Słowik.  
   Smolarz zmarszczył brwi.
   - Nigdy nie słyszałem, ażeby w tej okolicy żył jakiś 
wielki czarodziej, ale nie byłby on potężny, gdyby o jego 
skryciu wiedział nawet smolarz.  
   - Co racja, to racja. Ciężko chyba będzie go znaleźć.
   Łyknęli z kubków.
   - A co tam w świecie słychać? - znowu zaczął gospodarz.  
   Przybysz chwilę się zastanawiał czy powiedzieć prawdę.
   - Konsekrowany nie żyje. Znowu chaos pogrążył klany.
   Smolarz spojrzał na czoło gościa. Trzy pionowe nacięcia. 
Klan Ciętych. Klan Konsekrowanego. On sam należał do Kół.  
   - W tej głuszy nie zwracamy uwagi na klany. Wystarczy nam 
walka z lasem - powiedział stanowczo.  
   Słowik rozważał przez chwilę. Powiedział w końcu: 
   - Tak też myślałem i dlatego jadę przez puszczę.
   - Zostawmy więc świat wielkich, a zajmijmy się piciem.  - 
Smolarz dolał gorzałki do kubków.  

   Słowik bardzo się pilnował, a mimo to spił się do 
nieprzytomności. Obudził się zaniepokojony, próbując 
zrozumieć, gdzie się znajduje. Ostatnie, co pamiętał to 
toast wzniesiony "Na pohybel klanom". Potem pstryk! Ktoś 
zdmuchnął świecę. Podniósł się i jęknął czując ból głowy i 
nudności. Wstał jednak i powoli powlókł się do ceberka z 
wodą. Pił łapczywie, oblewając się.  
   Wyszedł na zewnątrz i pozdrowił pracującego Smolarza.  
Gospodarz rzucał na niego podejrzliwe spojrzenia.  
   - Wczoraj trochę za dużo o sobie powiedziałeś. Może nie 
powinienem tego mówić, bo mnie za to zabijesz, ale wiem, kim 
jesteś i co wieziesz. Jestem z tobą, gdyż żaden klan nie 
powinien w ten sposób zdobywać przewagi nad innym klanem. 
Możesz mi zaufać, gdyby ktoś o ciebie pytał, to nigdy nawet 
tu nie dojechałeś. Możliwe, że skręciłeś przy Dwóch Głazach, 
a może przeprawiłeś się przy Błystce czy Leniwej. Dla mnie 
ciebie tu nie było.  
   Słowik rozważał słowa Smolarza. Przeklął swoją słabość do 
gorzałki. Nigdy nie potrafił sobie odmówić, co często było 
przyczyną kłopotów. Tak jak teraz. Dla dobra sprawy powinien 
zabić Smolarza. Jednak jeśli pojedynczy kupiec 
pozostawiałby za sobą szlak trupów, ktoś mógłby szybko 
zorientować się, że coś tu nie gra. W końcu zdecydował, że 
przynajmniej raz w swoim trzydziestoośmioletnim życiu musi 
komuś zaufać.  
   - Nie zabiję cię, ale muszę wiedzieć, czemu chcesz mnie 
osłaniać, w końcu jesteś z innego klanu?  
   - Byłem w Chwale, gdy zaatakowały nas ożywieńce Fal.  
Zginęła wtedy moja żona i moi rodzice. Dlatego jestem tutaj. 
Nie ma dla mnie miejsca w świecie walczących klanów.  
   Słowik pokiwał głową ze zrozumieniem. Miasteczko Chwała 
już nie istniało. Prawie wszyscy jego mieszkańcy zginęli, a 
ci, co przeżyli, nie chcieli tam pozostać. Tak więc Chwała 
pozostała miastem ruin i grozy, a jednocześnie symbolem 
bezsensownej wojny klanów uśmierzonej dopiero przez nowego 
Konsekrowanego. Wierzył temu człowiekowi i nie czuł potrzeby 
zabijania go. Rozstali się w pokoju.  

   Nie ma nic nudniejszego niż podróż wozem przez las.  
Monotonia drogi i postojów sprawia, że człowiek zaczyna dużo 
rozmyślać nad sobą i światem, a to przy misji Słowika bardzo 
niebezpieczne. Trochę mniej koncentracji i można 
skończyć obok drogi ze sztyletem w plecach. I prawie tak się 
stało.  
   Był tak zamyślony, że wyczuł czyjąś obecność dopiero jak 
się z nią zrównał.  
   - Hej! Dobry człowieku, co tam wieziesz? - odezwał się 
głos zza drzewa.  
    Zaskoczony Słowik ściągnął wodze.  Z lasu wyskoczyło 
dwóch mężczyzn, a na budę wozu zsunął się z drzewa trzeci. 
Czwartego Słowik wyczuł z tyłu, za zaprzęgiem. Ten na wozie 
przyłożył mu od tyłu sztylet do szyi.  
   Słowik przyjrzał się stojącym mężczyznom. Jeden z nich, 
chudy i pryszczaty, wyglądający na nastolatka, niedbale 
opierał się o łuk. Drugi, gruby i wysoki, z dębową maczugą, 
zdawał się być szefem bandy.  
   - Kto pyta? - spokojnie powiedział Słowik, szykując plan 
walki.  
   - Czy to istotne? - powiedział ten z maczugą, wzruszając 
ramionami. - I tak zaraz umrzesz. Nie lubimy niespodzianek, 
więc uprzejmie prosimy, żebyś nas poinformował, co nam 
przywozisz. - Widać, że go bawiła rozmowa. Pryszczaty 
ziewnął i popatrzył gdzieś w las.  
   - Przykro, chłopaki, ale to, co wiozę, jest dla mnie tak 
ważne, że będę musiał was zabić.- Roześmiali się.  Sztylet 
mocniej przytulił się do grdyki Słowika.  
   - Jak chcesz to zrobić, pewniaczku?- zagadnął pryszczaty.  
   - Jestem Śpiewakiem. - Trochę spoważnieli, ale nadal na 
twarzy mieli drwiące uśmiechy.  
   - Chyży! Sprawdź no tę budę - zwrócił się herszt do 
bandziora z tyłu. - Nie ma już Śpiewaków na świecie, a 
zresztą ostatnio dorwaliśmy jednego takiego i faktycznie 
śpiewał, ale cienko, bo mu jaja urwaliśmy. - Wszyscy 
gruchnęli śmiechem. Słowik mógł ich teraz zaatakować, ale 
nie chciał sobie odmówić przyjemności zobaczenia ich twarzy, 
gdy dowiedzą się, co przewozi. Te rzadkie chwile 
okrucieństwa, na jakie sobie pozwalał, bardzo poprawiały mu 
nastrój.  
   Herszt spojrzał na tył wozu i spoważniał.
   - Co się stało, Chyży? - Śpiewak zaczął nucić Psalm Drugi, 
"Zniewolenie". - Co tam znalazłeś?  
   Chyży nie odzywał się. Śpiewak nucił coraz głośniej.
   - No co jest? - dopytywał się gruby. Słowik nieznacznie 
poruszył się, dotykając głową ręki trzymającej nóż. Sztywna, 
żadnego drgnięcia mięśnia. Psalm zaczął już działać.  
   - Mówże! - herszt próbował dać krok do przodu, jednak ze 
zdziwieniem stwierdził, że nie może się ruszyć.  
   - To Konsekrowany... - Chyży bardzo powoli wydusił z 
siebie słowa. Pieśń i na niego zaczęła działać. Słowik, 
wciąż śpiewając, rzucił okiem na grubego i pryszczatego. U 
obu bardzo powoli zaczął wypływać na twarz wyraz 
zaskoczenia.  
   Słowik sięgnął przez głowę za kark trzymającego go 
mężczyznę, a drugą ręką złapał jego sztylet. Następnie, 
przerzucając go przez ramię, wbił mu nóż między żebra.  
Zwłoki uderzyły w zad konia, lecz Płochy, również zniewolony 
psalmem, nawet nie zareagował, i grzmotnęły o drogę, 
przewracając grubego. Słowik zeskoczył z kozła i 
wyciągniętym z buta sztyletem zabił ledwo broniącego się 
pryszczatego. Odwrócił się, by w porę zauważyć, jak Chyży 
mierzy do niego z kuszy. Chyży podczas śpiewania psalmu stał 
najdalej, więc był słabiej zniewolony niż reszta. Śpiewak nie 
zastanawiając się rzucił nożem.  Chyży pochylił się do 
przodu i wypuścił pocisk.  Bełt aż po lotki zagłębił się w 
ciele wciąż leżącego herszta bandy.  
   Śpiewak wyprostował się i popatrzył na pobojowisko.
   - No, całkiem nieźle - powiedział i pchnięciami noża 
odzyskanego z ciała Chyżego upewnił się, że wszyscy są 
martwi.  
   Zaciągnął zwłoki głęboko w las, a plamy krwi zasypał 
piaskiem. Jeszcze raz rozejrzał się, sprawdzając czy nie 
został żaden ślad walki. Strzyknął śliną przez zęby i 
wskoczył na kozioł. Pogwizdując popędził Płochego. Wóz z 
terkotem ruszył leśną drogą.  

   Dwa dni później oderwało mu się koło. Kląc szpetnie 
Śpiewak zsunął się z przechylonego wozu i obejrzał 
uszkodzenia.  Pękł klin mocujący koło do osi. Miał kilka 
zapasowych, jednak sam nie da rady podnieść wozu ani 
zamocować koła.  Stał tak bezradnie, drapiąc się w głowę.  
Wtedy usłyszał tętent kopyt. Znowu zaklął. Stał na środku 
drogi, z urwanym kołem, bez możliwości ucieczki, a 
praktycznie każdy nieznajomy był potencjalnym wrogiem 
czyhającym na Konsekrowanego. No nic.  Postanowił czekać na 
rozwój wydarzeń.  
   Śpiewak już z daleka zauważył, że zbliżający się jeźdźcy 
to regularny oddział wojska. Szykując się do konfrontacji, 
zaczął przypominać sobie, jakie psalmy mógłby wykorzystać, 
ale tymczasem chciał sprawę załatwić pokojowo.  
   - Dobrze, że jedziecie, dzielni wojacy!- krzyknął, gdy 
już byli w miarę blisko. - Właśnie potrzebuję paru krzepkich 
ramion do naprawy koła.  
   Jeźdźcy zrównali się z nim, a dowodzący, postawny, starszy 
wiekiem wojak, obejrzał sobie Słowika, objeżdżając go 
dookoła. Śpiewak nie mógł rozpoznać, do jakiego klanu 
należą, gdyż ich znaki przesłonięte były hełmami. Za to oni 
widzieli dokładnie, z kim on jest spokrewniony. Słowik 
kolejny raz przeklął siebie w duchu za to, że nie pomyślał o 
jakimś nakryciu głowy. Będzie je musiał skądś sobie 
skombinować.  
   - Co wieziecie, dobry człowieku? - zapytał dowodzący.
   - Nic wartościowego, panie. - Słowik starał się mówić 
spokojnie. - Parę skrzyń na sprzedaż.  
   - To można śmiało zajrzeć do twojego wozu? - zauważył 
dowódca i skinął na jednego ze swoich ludzi. Ten zeskoczył z 
konia i truchtem dobiegł do wozu. Śpiewak zaczął nucić Psalm 
Pierwszy "Spowolnienie".  
   - Stać! - krzyknął dowódca.
   - Jesteś śpiewakiem z klanu Ciętych? - Słowik nie 
przerywał śpiewu. - Ściągnijcie hełmy!  
   Żołnierze wykonali rozkaz, a Słowik przestał śpiewać i 
odetchnął z ulgą. Wszyscy należeli do klanu Ciętych.  
   - Wieziesz Konsekrowanego? - dopytywał się przywódca.
   Słowik, słysząc to pytanie, nadal pozostał czujny.
   - Może tak, może nie. 
   - W takim razie pomożemy ci. Nazywam się Siepacz.  
Dowodziłem jednym z fałszywych konduktów pogrzebowych.  
Rozbiły nas Gwiazdy. Miały ze sobą kilku ożywieńców.  
Postanowiliśmy tędy przebić się do Otchłani Najwyższego.  
   Śpiewak nie widział już sensu ukrywania swojej tożsamości 
i tajemnicy, która się z nią wiązała. Siepacz wiedział 
wszystko i albo mu pomoże, albo go zabije.  
   - Nazywam się Słowik, jestem śpiewakiem i przewożę 
Konsekrowanego.  - Waszą pomoc ograniczcie tylko do naprawy 
wozu. Przejechałem szmat drogi samotnie, omijając 
niebezpieczeństwa, i w taki sposób dojadę do celu.  
   - Jak sobie życzysz, ale pozwól mi wysłać mały zwiad.  
Przynajmniej tyle chciałbym zrobić dla bezpieczeństwa 
Konsekrowanego. Jak mi wiadomo, klany rozbiły już 
wszystkie fałszywe kondukty pogrzebowe. Podobno zrównano też 
naszą siedzibę. Teraz sprawdzają karawany kupców i 
pojedyncze wozy.  Będzie o wiele trudniej uniknąć ich 
patroli. Bystrzak! Sprawny! Sprawdźcie tę drogę przed nami, 
ale szybko!  
   Dwóch jeźdźców oderwało się od grupy i pogalopowało przed 
siebie.  
   Żołnierze szybko uwinęli się z naprawą koła, więc Siepacz 
pozwolił im na chwilę odpoczynku. Słowik poczęstował ich 
beczułką wina, lecz dowódca przejął trunek twierdząc, że 
wszyscy powinni zachować trzeźwość umysłu.  Nigdy nie 
wiadomo, co może się wydarzyć. Żołnierze sarkali, ale 
przyznali dowódcy rację, jak tylko wrócił zwiad. Okazało 
się, że trzy mile przed Słowikiem wędrował spory oddział 
piechoty klanu Oka.  Siepacz przygotowywał swoich ludzi do 
walki, a Słowik dziękował Najwyższemu za obecność żołnierzy 
Ciętych.  
   - Oczyścimy przed tobą drogę z klanów i pojedziemy dalej 
ku Otchłani Najwyższego - powiedział Siepacz już z konia. - 
Życzę powodzenia. Dobrze by było, gdyby Konsekrowany bez 
uszczerbku dotarł do Otchłani. Jeśli jednak to się nie 
uda... No cóż, nie pierwszy i ostatni raz wpadnie w ręce 
klanów.  
   Słowik podziękował i wskoczył na kozioł. Siepacz dał 
rozkaz do wymarszu. Śpiewak przepuścił żołnierzy i ruszył za 
nimi. Szybko zniknęli w leśnej głuszy i Słowik znowu 
pozostał sam, jak mu się wydawało, o wiele bardziej 
bezpieczny.  
   Po południu dotarł do miejsca, gdzie jazda Siepacza 
rozprawiła się z piechotą Oka. Wśród zabitych nie zauważył 
żadnych ciał ze znakami klanu Ciętych, jednak kilka martwych 
koni świadczyło, że Oko nie było łatwym przeciwnikiem. Wóz 
parę razy z mozołem przetoczył się po zwłokach i Słowik 
pojechał dalej.  

   Następnego dnia wieczorem natrafił na grupkę drwali 
wracających z wyrębu do obozowiska. Zaprosili go na 
wieczerzę i nocleg. Nie było mu to na rękę, gdyż nawet gdy 
nie miał misji, to unikał spotkań z ludźmi. Teraz jednak, gdy 
odgrywał rolę kupca, dziwne byłoby, gdyby odmówił. W końcu 
wędrował samotnie przez dzikie ostępy, a dookoła szalały 
wojska klanów. Razem ruszyli przecinką na polanę, gdzie 
rozłożyli się drwale.  
   Rozpalono ogniska, a kobiety przygotowały wieczerzę.  
Słowik biernie uczestniczył w zabawie, byle nie urazić 
gospodarzy. Gdy posilał się przy ognisku, poczuł, że jest 
obiektem zainteresowań kogoś znacznego. Rozejrzał się 
dookoła i ujrzał wpatrującego się weń starca, którego nazywano 
tutaj Mówcą i otaczano wielkim szacunkiem. Przez chwilę 
mierzyli się wzrokiem, co z pewnością przerodziłoby się w 
pojedynek o to, który pierwszy odwróci głowę, gdyby nie 
prośba drwali o opowieść. Starzec chwilę jeszcze patrzył na 
Słowika, potem skinął mu głową, jakby przepraszał za 
przerwane starcie. Słowik odpowiedział tym samym. Czuł 
jednak  niepokój w sercu. Jeśli starzec domyślał się prawdy, 
będzie musiał go zabić, a dla bezpieczeństwa misji usunąć 
również kilku drwali z ich rodzinami. Obejrzał sobie 
dokładnie zebranych przy ognisku. Tak, zadecydował w końcu, 
Psalm Ósmy "Szaleństwo" załatwiłby tutaj sprawę. Chwilę 
później skarcił siebie za popadanie w paranoję. Cóż w tym 
zdrożnego, że zmierzył go wzrokiem jakiś staruch.  
   Mówca odchrząknął, rzucił jeszcze jedno szybkie 
spojrzenie na Słowika i rozpoczął opowieść: 
   - Oto historia z zarania dziejów, snuta przy tysiącach 
ognisk wszystkich ośmiu klanów. Najwyższy jeden wie, ile w 
niej prawdy, a ile dopowiedzeń starożytnych bardów. Jednak 
ja twierdzę, że więcej w niej prawdy niż fałszu. Nie jest 
ona długa, bo i życie ludzkie nie jest długie, a i wy, 
żniwiarze lasu, jesteście umęczeni.  
   Przed wiekami, gdy jeszcze żaden klan nie miał nazwy 
ani władców nazywanych królami, Złoty Smok pustoszył 
ziemię, pozbawiając ją plonów i życia opiekujących się nią ludzi.  
Poganiani pożogą lasów i pól oraz krzykami żywcem palonych i 
pożeranych, w popłochu uciekali przed siebie.  Dawno już 
opuścili swoje rodzinne krainy i teraz spiesznie wędrowali 
po nowych ziemiach. Depczący im po piętach Smok nie dawał 
wytchnienia, więc nie mogli podziwiać piękna mijanych 
krajobrazów.  
   Uciekający nie mieli nadziei na przeżycie, jednak 
popędzani instynktem zaszczutego zwierzęcia wciąż posuwali 
się przed siebie, byle z dala od Smoka. Zawsze gdy odwracali 
za siebie głowy, widzieli łuny i dymy pożarów oraz 
pobłyskujące nad nimi złoto gada.  
   W końcu dotarli do miejsca, w którym musieli zakończyć 
swoją ucieczkę. Kobiety załkały w niemej rozpaczy, a 
mężczyźni zaszlochali z bezsilnej wściekłości. Drogę 
zagrodziła im bowiem Otchłań. Usiedli więc na jej krawędzi i 
odprawili pożegnalną ucztę. Pili, jedli i radowali się z 
ostatnich chwil życia.  
   Smok, gdy ich ujrzał bawiących się, ucieszył się widząc, 
jaką mu ucztę przygotowali.  
   Już, już miał się zabierać za dzieło zniszczenia i  
wielki krzyk rozpaczy podniósł się wśród ludzi widzących, że 
nadszedł ich kres, gdy z Otchłani wychynęła ogromna jasna 
postać.  
   Był to Najwyższy.
   - Biorę oto tych ludzi pod swoją opiekę - zagrzmiał 
głosem tak potężnym, że ludzie padli na ziemię, zatykając 
sobie uszy. - Odejdź więc stąd, Duchu Nieczysty, gdyż jeśli 
spróbujesz uczynić im krzywdę, będziesz miał ze mną do 
czynienia!  
   Złoty Smok zaśmiał się szyderczo i z całą potęgą swojego 
Ognia runął na Najwyższego.  
   Długo można by mówić o walce tych mocarzy, jednak nie 
należy to do naszej powieści.  
   Koniec końców, Najwyższy przycisnął Smoka do ziemi i 
przygniótł go górami i tam pozostaje aż do dnia 
dzisiejszego, a kraina ta, pełna plujących ogniem wulkanów, 
nazywana jest Ziemią Smoczego Płomienia...  
   - Ależ to niedaleko stąd? - pisnęło jedno z dzieci.
   - Tak, moi drodzy, pięćdziesiąt mil od tej puszczy leży 
ta kraina, a pod nią wciąż żywy, lecz zniewolony Złoty Smok.  
   Ludzie radowali się i dziękowali Najwyższemu, a ten 
cieszył się z nimi i podarował im ziemię, na której teraz 
żyjemy. Sam skrył się w Otchłani.  
   Ludzie rozeszli się po tych ziemiach i tak powstało osiem 
klanów, a są to klan Oka, klan Gwiazdy, klan Fal, klan 
Ciętych, klan Koła, klan Góry, klan Ciernia i klan Słońca.  
   Początkowo wszyscy cieszyli się z cudem uratowanego 
życia, jednak po kilkudziesięciu latach zapomnieli o 
jednoczącym ich niebezpieczeństwie i rozpoczęły się waśnie 
między nimi. Najpierw były to drobne utarczki o ziemię, 
łowiska, a czasami o kobiety.  
   Nie wiadomo, kiedy te wszystkie małe nieporozumienia 
przerodziły się w Pierwszą Wojnę Klanów, równie okrutną jak 
starcie ze Złotym Smokiem. Wojna trwała ładnych parę lat, aż 
w końcu Najwyższy, nie mogąc zdzierżyć tego szału, który 
opanował jego podopiecznych, wezwał do siebie wodzów ośmiu 
klanów, by stawili się na krawędzi Otchłani. Tam spośród 
nich wybrał jednego, najbardziej prawego, namaścił go 
świętym olejem, obdarzył częścią swojej mocy i ustanowił go 
swoim przedstawicielem i zwierzchnikiem nad wszystkimi 
ośmioma klanami. Tak został powołany do życia pierwszy 
Konsekrowany, a był nim stary Kostur z Ciętych.  
   Jednak tuż po zniknięciu Najwyższego Kostur stał się 
celem pierwszego zamachu na życie Konsekrowanego. Uczynili 
to: Nagły ze Słońc i Miska z klanu Gór. I tu się objawiła 
moc Konsekrowanego. Żaden śmiertelnik nie był w stanie zabić 
Konsekrowanego. Nie był on też nieśmiertelny. Kiedy 
przychodził jego czas, umierał jak inni ludzie.  
   Tak więc życie ośmiu klanów zaczęło biec trochę 
spokojniejszym torem. Po śmierci Kostura jego ciało wrzucono 
do Otchłani, gdyż tak nakazał Najwyższy, a nowym 
Konsekrowanym został Jeździec Gwiazda. I tak Konsekrowani 
rodzili się i umierali, a klany żyły w pokoju.  
   Nikt nie wie, kiedy odkryto jeszcze jedną potężną siłę, 
tym razem drzemiącą w martwym ciele Konsekrowanego. Otóż 
martwy Konsekrowany miał moc ożywiania rzeczy nieświadomych 
swego istnienia i dawania im namiastki duszy. Wystarczyło 
zakopać część jego ciała w pobliżu czyjegoś grobu, by zmarły 
zmartwychwstał. Również rośliny, które miały kontakt z 
Konsekrowanym, ożywały i mówiły ludzkim głosem. Na wieść o 
tym władcy siedmiu klanów zapałali chęcią wejścia w 
posiadanie choć części ciała ich zwierzchnika, gdyż ożywione 
za jego pomocą istoty stawały się niezwyciężoną armią, którą 
można było pokonać tylko przez spalenie lub drobne 
posiekanie na kawałki. Jedynie klanowi, z którego pochodził 
Konsekrowany, jego ciało było nieprzydatne i w ich obecności 
wszystko pozostawało równie martwe jak i sam Konsekrowany.  
   Od tej pory dzień śmierci Namaszczonego stawał się 
początkiem wojny klanów. Klan Konsekrowanego stara się 
dostarczyć nietknięte ciało do Otchłani, a reszta klanów 
chce je odebrać. I tak dzieje się od dobrych kilkudziesięciu 
lat.  
   Miejmy nadzieję, że w końcu Najwyższy zauważy naszą 
niedolę i cierpienie i przywróci pokój na naszej ziemi.  
   Starzec zakończył opowieść, a z tłumu słuchających padły 
słowa pochwały i podziękowania.  
   Słowik nie przyłączył się w tym do drwali, tylko uważnie 
obserwował Mówcę. Jednak miał rację. Starzec odgadł cel jego 
misji. Śpiewak miał teraz tylko jedno wyjście: usunąć Mówcę, 
a wraz z nim drwali. Zaczął nucić psalm "Szaleństwo", jednak 
po chwili przerwał, gdyż doszedł do wniosku, że drwale i ich 
rodziny w niczym nie zawiniły. Musi więc tylko uważnie 
obserwować Mówcę i upewnić się, że ten nikomu nie zdradzi 
tajemnicy.  Starzec zdawał się już nie zauważać Słowika i 
chociaż śpiewak nie słyszał treści jego rozmowy z siedzącym 
obok przywódcą drwali, to uśmiech na twarzy i ton głosu 
wskazały, że mówi o rzeczach lekkich i przyjemnych.  
   Słowik do końca ogniska nie spuszczał Mówcy z oczu.  Gdy 
wszyscy pożegnali się i poszli do  namiotów spać, Słowik 
wzrokiem odprowadził starca idącego do swojego namiotu i 
upewnił się, że Mówca nocuje sam. Odczekał jeszcze chwilkę 
aż ucichną szepty w namiotach, i zaczął nucić psalm czwarty 
"Głęboki Sen". Strażnik, który wraz z nim pozostał przy 
ognisku, przez chwilę słuchał go, lecz zaraz jego głowa 
opadła, a on sam zachrapał głośno.  Śpiewak poszedł do 
namiotu Mówcy i wyniósł go do swojego wozu, gdzie związał i 
zakneblował. Potem wrócił do ogniska, obudził strażnika i 
powiedział mu, że idzie spać.  Przespał się trochę i gdy 
zmienili się wartownicy, wyszedł, przysiadł się do nowego 
wartownika i chwilę z nim pożartował. Następnie, w formie 
przyjacielskiej pogawędki, wypytał strażnika o związki 
drwali z Mówcą i dowiedział się, że starzec tylko na parę 
dni się do nich przyłączył  i lada dzień ma ruszyć w swoją 
stronę. Na pytanie strażnika, skąd to nagłe zainteresowanie 
osobą starca, odpowiedział, że Mówca chce wraz z nim, 
jeszcze przed świtem, odjechać. "Głęboki Sen" i tym razem 
dopomógł Śpiewakowi dyskretnie rozstać się ze strażnikiem.  
   Słowik zaprzągł Płochego i ze związanym Mówcą ruszył 
przez las.  
   Gdy ujechali dobrych kilkanaście lig, a zza korony drzew 
przebijały się pierwsze złociste promienie, budząc leśne 
ptaki, śpiewak zatrzymał wóz i wyciągnął Mówcę. Przez 
chwilę patrzyli sobie w oczy. Starzec, nie widząc w oczach 
swojego ciemiężyciela żadnego cienia litości, zaczął się 
szarpać. Słowik wywlekł go na zewnątrz i popychając 
zaprowadził w las. Tam kazał uklęknąć. Wyciągnął nóż i 
przykładając go do pomarszczonego gardła powiedział: 
   - Starcze, nie wiem, kim jesteś, ani kto cię nasłał. - 
Mówca zaczął jęczeć, pragnąc udzielić wyjaśnień. - Nie próbuj 
mówić i tak cię nie wysłucham. Przewożę Konsekrowanego, a 
wszystko wskazuje, że ty o tym wiesz. Jest to zbyt poważna 
sprawa, ażebym mógł cię zostawić przy życiu. Wierz mi, mimo 
że nienawidzę ludzi, zabicie starca nie sprawia mi 
przyjemności. Dlatego też nie rozwiążę cię ani nie  wyjmę 
knebla. Jeszcze mógłbyś mnie przekonać, bym darował ci 
życie, a tego zrobić nie mogę. Daję ci, starcze, parę chwil, 
ażebyś pomodlił się do Najwyższego czy do kogo tam uważasz.  
   Starzec przez chwilę kręcił z niedowierzaniem głową, 
potem ją opuścił i tak pozostał przez jakiś czas. W końcu 
dumnie uniósł czoło i czekał na cięcie. Słowik przez chwilę 
walczył z pokusą spojrzenia mu w oczy, lecz bał się, że to, 
co w nich ujrzy, odwiedzie go od tego, co zaplanował. 
Szybkim cięciem zabił Mówcę. Ten padł twarzą do ziemi i 
przez chwilę wił się w konwulsjach.  
   - Byłeś dzielnym człowiekiem i wielce prawdopodobne, że 
niewinnym, jednak nie mogłem ryzykować - powiedział, 
wycierając nóż o białą szatę starca. - Tym bardziej mi żal, 
że nie mam czasu ciebie pochować.  
   Gdy wracał do wozu, zapytał sam siebie, ile osób już 
zabił w swoim życiu. Skarcił siebie za takie myślenie.  
Gardził ludźmi, uważał ich za bezmyślnych głupców i nie miał 
zamiaru się nimi przejmować. Wskakując na wóz doszedł do 
wniosku, że jednak nie powinien zabijać starca bez 
uprzedniej z nim rozmowy. Może naprawdę był niewinny, a jego 
opowieść to zbieg okoliczności? Teraz było już za późno.  
   W ciągu dnia parę razy przyłapał się na tym, że myśli o 
śmierci Mówcy. Zbeształ siebie w duchu za to. Im więcej o 
tym wydarzeniu myślał, tym bardziej gryzło go sumienie.  
   Do końca podróży przez las nie dawało mu to spokoju, a po 
nocach śnił mu się zakneblowany starzec w zalanej krwią 
perliście białej szacie, bezskutecznie usiłujący coś 
powiedzieć. Budził się zlany potem, co spowodowało, że ta 
jedna śmierć spośród dziesiątek tak wryła się w jego duszę.  

   Koszmary przestały go męczyć dopiero gdy wyjechał z lasu 
Teraz znów cały czas musiał myśleć o tym, jak uniknąć 
pułapek i patroli innych klanów.  Nawet nieźle mu to 
wychodziło, a głównie dzięki temu, że wozów 
ciągnących ku Szczelinie były krocie. Wybór Konsekrowanego 
był wielkim wydarzeniem i pretekstem do spotkań po latach, 
tak więc drogi były zapchane przeróżnej maści podróżnikami, 
od wielmoży w karetach przez kupców i rzemieślników, a na 
zwykłych przemytnikach i rzezimieszkach kończąc. Takiemu 
staremu wydze jak Słowik ukrycie się w różnobarwnym tłumie 
nie nastręczało żadnego problemu.  
   Dowiedział się, że jego klan, Cięci, praktycznie przestał 
istnieć, a każdy z trzema nacięciami na czole, co do którego 
zaistniał choćby cień podejrzenia, że pomaga w ukryciu zwłok 
Konsekrowanego, umierał na torturach. Słowik doszedł do 
wniosku, że to, co zrobił Mówcy, było niczym w porównaniu z 
tym, co działo się tutaj, poza lasem. Tak bestialskich mordów 
nie widziano na tych terenach od wieków. Śpiewak sam nie był 
świętoszkiem, ale wydarzenia na tych równinach zaskoczyły
nawet jego. Teraz już wiedział, dlaczego tak nienawidził 
ludzi.  
   Pewnego wieczoru, gdy od Szczeliny dzielił go tylko dzień 
drogi, jeden z jadących w przeciwnym kierunku jeźdźców z 
zakrwawioną szmatą na głowie zatrzymał się i zagadnął: 
   - Słowik? 
   - Nie, a kto pyta? - Słowik zaczął nucić psalm 
"Zapomnienie".  
   - To ja, Siepacz.
   - Siepacz? A ten oficer...
   - Ćśśś...! Zamknij się, jeśli ci życie miłe! - syknął 
żołnierz Ciętych i przesiadł się z konia na wóz Słowika. - 
Nie jedź tędy. Jakieś pół dnia stąd zaczyna się Kordon...  
  - Kordon?
   - Tak. Jest to sieć gęstych posterunków kontrolujących 
wszystko i wszystkich. Zabijają każdego spośród Ciętych, jak 
i z innych klanów, jeśli tylko ktoś wyda się być 
wystarczająco podejrzanym. Nie jedź tam. Ukryj się w jednym 
z okolicznych jarów i siedź cicho, zanim wszystko się nie 
uspokoi. Ja i moi ludzie zbieramy się pod Lasem.  Ściągamy 
tam resztki niedobitków naszego klanu i spróbujemy stworzyć 
Ostatni Kondukt. To odciągnie ich uwagę i wtedy ruszysz 
naprzód. Pamiętaj, nie ufaj nikomu, kogo nie znasz, tym 
bardziej innym klanom. Wszystkie, rozumiesz, ale to 
wszystkie klany są przeciwko tobie! - Powiedziawszy to 
Siepacz przesiadł się na swojego konia i znikł w mroku 
szybko zapadającej nocy. Słowik wymyślił naprędce kłamstwo 
umożliwiające mu oddzielenie się od grupy trzech kupców z 
klanu Oka, z którymi podróżował i ukrył się w najgłębszym z 
jarów, maskując kryjówkę ciernistymi gałęziami tarniny. 
Wychodził tylko nocą i bardzo ostrożnie podchodził do 
gościńca, gdzie mieszał się w tłum podróżujących i 
nasłuchiwał wieści.  

   Jakieś trzy dni po rozmowie z Siepaczem doszły go 
pogłoski o potężnym kondukcie pogrzebowym, który wychynął z 
Lasu i znacząc swój szlak trupami i własną krwią powoli 
posuwa się ku Szczelinie. Słowik postanowił odczekać jeszcze 
jeden dzień i ruszyć przez Kordon. Właśnie miał wracać do 
wozu, gdy na drodze podniósł się tumult. Wozy nagle zaczęły 
pryskać na boki z traktu i gnając na łeb, na szyję pędziły 
przez nieskoszone pola zboża. Rozległy się paniczne krzyki 
kobiet i przekleństwa mężczyzn. Słowik również schronił się 
w zbożu, jednak w przeciwieństwie do innych nie uciekał 
gdzie pieprz rośnie, lecz kryjąc się powoli posuwał się w 
stronę źródła zamieszania. Zanim dotarł na miejsce, wiedział 
już, co było jego przyczyną i włosy mu się zjeżyły na karku. 
Na drodze stała mała grupka pieszych otoczona przez trójkę 
konnych żołnierzy z nieznanego klanu uzbrojonych w pejcze. 
Wszędobylski smród gnijącego ciała wszystko wyjaśniał.  
   Ożywieńcy.
   Słowik zwalczył chęć rzucenia się do ucieczki i uparcie 
szedł dalej. W końcu zrównał się z tą grupką i zaczął 
nasłuchiwać.  
   - Niepotrzebnie pędzicie te trupy...
   - Taki mamy rozkaz!
   - Nie przerywaj, żołnierzu, i nie unoś głosu!
   - Racz mi wybaczyć, panie, ale gdybyś całą noc smagał te 
żywe trupy pejczami ze skóry Konsekrowanego... i jeszcze ten 
smród, brrrr!  
   - Rozumiem to i dlatego jeszcze żyjesz. Słuchaj, macie 
wrócić do Kordonu i zawiadomić Bezczelnego, żeby nie wysyłał 
żadnych posiłków do przejęcia tego Ostatniego Konduktu. Z 
pewnych źródeł wiemy, że ten ostatni numer Ciętych to pic na 
wodę. Najprawdopodobniej Konsekrowany jest ukryty w którymś 
z okolicznych jarów.  Od jutra nasz klan w tajemnicy przed 
pozostałymi zacznie przeszukiwać okolicę i lada dzień nasza 
armia umarłych powiększy swój stan liczebny.  
   - Jaka to tajemnica, gdy mówisz o tym na najbardziej 
uczęszczanej drodze w promieniu pięciuset lig...  
   - Widzisz tu kogoś? Bo ja nie. Nikt o zdrowym rozsądku 
nie zostałby przy ożywieńcach w odległości bliższej niż 
liga.  
   - W takim razie co ja tutaj robię...?
   Słowik nie potrzebował już słuchać, jak oficer łaja 
żołnierza za niewyparzoną gębę. Ruszył z powrotem do wozu, 
zastanawiając się, co robić dalej. Pomysł Siepacza nie 
wypalił i co najmniej jeden klan wiedział, że Ostatni 
Kondukt nie wiezie Konsekrowanego. Kordon dalej stanowił 
nieprzebytą zaporę, a w dodatku lada chwila zaczną się 
przeszukiwania jarów. Wokół Słowika powoli zaciskała się 
pętla. Przez moment zastanawiał się, czy aby nie oddać się w 
ręce poszukujących go żołnierzy. W końcu nie mógł przez całe 
życie ukrywać się z trupem Konsekrowanego. Jednak poczucie 
obowiązku i wspomnienie ożywieńców, których właśnie widział, 
przekonały go, że nie byłby to dobry pomysł.  
   Zanim doszedł do swojej kryjówki, znalazł rozwiązanie, 
dzięki któremu na zawsze pozbędzie się Konsekrowanego bez 
dojeżdżania do Szczeliny.  
   
   Słowik z wysiłkiem wciągał na zbocze worek z ciałem 
Konsekrowanego. Jeszcze chwila i będzie na upatrzonym 
miejscu.  Zatrzymał się i otarł z czoła pot, który lał się z 
niego potokami. Przeciągnął ręką skałę, po której ciągnął 
ciało. Była gorąca. Nic dziwnego. W końcu wspinał się na 
jeden ze szczytów Ziemi Smoczego Płomienia. Zaiste, słuszna 
nazwa dla tego miejsca, pomyślał. Czarna skała, gorąca i 
parząca, gdzieniegdzie jakieś rachityczne roślinki, a 
wszystko to osnute parą z gejzerów i trującymi wyziewami 
siarki. Gdzieś tu pod tymi skałami gotowała się lawa w 
potężnych czerwonych jeziorach. Czasami zgromadzona tam 
energia szukała ujścia.  Wówczas, w huku i dymie, rozrywała 
góry i niczym krew spływała po ich stokach. Zdarzało się 
też, że rozgrzana skała pękała, ukazując, hen głęboko w 
ziemi, czerwoną i kotłującą się rzekę lawy. Do jednej z 
takich szczelin zmierzał Słowik, by wrzucić ciało 
Konsekrowanego.  
   Gdy dotarł do wyrwy, bez żadnych ceregieli przerzucił 
swoje brzemię przez krawędź i osłaniając twarz próbował 
zajrzeć w piekielną czeluść. Wzruszył ramionami, widząc tylko 
przebijającą się przez kłęby dymu delikatną czerwień płynnej 
skały.  Odwrócił się, żeby zejść do wozu i Płochego. Wtedy 
to zadrżała ziemia i rozległ się głuchy grzmot, który 
wydawał się być westchnieniem ulgi wielkiego zwierza. Słowik 
nie oglądając się zbiegał w dół. Rozległ się potężny trzask, 
a on sam upadł. Zanim wstał, spojrzał za siebie. Ze 
szczeliny, do której wrzucił Konsekrowanego, wystawała 
gigantyczna łapa wbijająca pazury w skałę. Jej skóra miała 
złoty kolor.  
   Słowik już się nie podniósł. Z przerażeniem patrzył, jak 
Złoty Smok wyswobadza się ze swoich więzów. Początkowo 
zastanawiał się, który z psalmów zanucić, jednak miał 
pewność, że żaden z nich nie podziała na Złotego Smoka. 
Pomyślał przez chwilę, że może Złoty Smok, w zamian za 
obudzenie ze snu pod górami, daruje mu życie. I w tym 
przypadku nie było wątpliwości, Smoka nie interesuje, kto go 
uwolnił. Nie ma żadnego ratunku. W tym miejscu Parki przetną 
jego nić. Pokiwał z rezygnacją, jakby dawał Smokowi 
pozwolenie na wykonanie wyroku.  Wówczas przypomniał sobie, 
że taki sam gest uczynił Mówca, zanim rozstał się z życiem. 
Teraz był już pewien, że starzec nic nie wiedział, a może 
wręcz przeciwnie, wiedział dużo i chciał tym się podzielić 
ze Słowikiem, ażeby nie dopuścić do wydarzenia, które teraz 
miało miejsce. Gdy to zrozumiał, właściwie przebaczył Smokowi 
to, co zaraz uczyni. Jedyne, czego nie mógł odżałować to 
swojego mało profesjonalnego sposobu podejścia do Mówcy.  
Należało pozwolić mu udzielić wyjaśnień, a dopiero potem go 
zabić. Ale przecież bał się, że jeśli starzec okaże się 
szpiegiem innego klanu, nie będzie w stanie zabić go z zimną 
krwią...  
   To już nieważne.
   Mówca nie żyje.
   Za chwilę i on umrze.
   Skała, na której leżał, zaczęła się wybrzuszać.  Zanim 
umarł, Słowik  przeklął Najwyższego i ludzi, bo to przez 
nich stało się tak, jak się stało, a Smoka pobłogosławił.  
   Złoty Smok o płonących skrzydłach wzniósł się, a w 
powietrzu zawibrował okrzyk tryumfu,  który był wyzwaniem 
dla Najwyższego, a serca ludzi napełnił lękiem.  
                                   Wojciech Świdziniewski
   
                   WOJCIECH ŚWIDZINIEWSKI
   Urodził się 26 lipca 1975 r. w Białymstoku; absolwent 
Policealnej Szkoły Pracowników Służb Społecznych, student 
pedagogiki na białostockim Uniwersytecie. Od 1989 r. 
systematycznie czytuje "F" i "NF". Lubi klasykę SF i 
fantasy, z Polaków podobają mu się Kres, Gwiazdowski i Sapek 
(ten tylko krótkie formy!?); interesuje się Wojtek ponadto 
archeologią, historią, informatyką.
   Pomysł na opowiadanie "Konsekrowany" nasunęły autorowi 
prasowe relacje o współczesnych wydarzeniach. Otóż i 
mieszkańcy dzisiejszego Egiptu, i Indianie z Peru oddawali 
boską cześć szczątkom zmarłych (mumiom) transportowanym 
przez archeologów z piramid do stolicy (Kairu i Limy). To 
plus motywy fantasy okrutnej (Kres, Gwiazdowski) dało w 
wyniku tekst niepokojący i znaczący, w którym prawie nie 
czuć drżącej ręki debiutanta.  
                                               (mp)

