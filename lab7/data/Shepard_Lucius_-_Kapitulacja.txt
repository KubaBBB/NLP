Autor: Lucius Shepard
Tytul: Kapitulacja

(Surrender)

Z "NF" 4/93

Już nie raz unosił mnie nurt podobnych rzek; podczas 
kilkunastu rozmaitych wojen wdychałem ów tropikalny odór 
będący mieszaniną upału, gorączki i kału; napotykałem takie 
same spływające z zieloną falą rozdęte trupy; sto razy 
widziałem poćwiartowane zwłoki drobnych, smagłych mężczyzn i 
delikatnych kobiet. Jestem pierdzielonym turystą wojennym. 
Mam na walizkach nalepki z Kambodży, Nikaragui, Wietnamu, 
Laosu, Salwadoru i innych, należących do tej samej ligi 
miejsc bez powrotu. Dość tych bzdur, powtarzam sobie, twoja 
kolej, żeby się zająć frontem wewnętrznym, gdzie wszyscy 
chrzanią wszystko. Możesz wypisywać pogodne pierdoły o 
pozbawionych aktorskiego talentu dziewuszkach ze zgrabnymi 
cyckami, pogłębione teksty o transcendencji i nowej fali 
konserwatywnych republikanów, którzy nie tracąc nigdy 
zwycięskiego uśmieszku rąbią opinię publiczną od zakrystii. 
A jednak zawsze ląduję w takim miejscu, gdziekolwiek w danym 
roku Takie Miejsce wypada i siedząc nad basenem w Holiday 
Inn opijam się "Absolutem" i przerzucam błyskotliwymi 
pogaduchami z innymi półgłówkami z mojej branży; chłopakami 
z UPI czy AP, kosami z Reutera, a niekiedy z wpadającym raz 
na jakiś czas superasem - twoim Wpisz-Nazwisko-Swego-
Ulubionego-Nadymanego-Telewizyjnego-Obszczymura - rodzajem 
facia, który postawi kilka kolejek, beknie parę banałów i 
będzie nawijać idiotyzmy w rodzaju: "No, Katanga to dopiero 
była  p r a w d z i w a  wojna", zanim podcięty powędruje na 
górę, żeby przedyktować trzy zroszone łzami kolumny 
humanitarnego zaangażowania. Wierzyłem kiedyś, że robię to 
wszystko z przekonania, nie zaś zbłąkany bądź też powodowany 
perwersją; teraz już nie jestem tego pewien.
   Kilka lat temu byłem w mieście Gwatemala: to taki 
bardziej słoneczny Mordor z architekturą w stylu 
kolonialnym, popierdującymi czarnym dymem autobusami na ropę 
i prawdziwie spektakularną dzielnicą slumsów, nazwaną  w 
stylu lat dziewięćdziesiątych Strefą Pięć. Wałęsałem się w 
ramach przygotować do wypichcenia kolejnego tragicznego 
kawałka o zaginionych i unikałem band złowieszczo 
wyglądających hombres w toyotach bez numerów 
rejestracyjnych. Próbowałem sobie wmówić, że mój artykuł Wywrze 
Jakiś Wpływ, gdy napatoczył się pewien mój kumpel, Paul 
DeVries z Associated Press, poważny nieduży gość, w którym 
kochają się wszystkie gwatemalskie dziewczyny, bo jest 
jasnowłosy, wrażliwy i pod każdym względem stanowi 
zaprzeczenie męskich sił miejscowych, w których wcześnie 
rozwija się skłonność do piwnych bandziochów, broni krótkiej, 
tudzież częstowania lewym sierpowym przedstawicielek 
słabszej płci...
   Więc DeVries powiada:
   - Hej, Carl, zaciągnijmy dupska do Sayaxche, słyszałem, 
że była tam jakaś nawalanka.
   - Sayaxche? - pytam. - Co się mogło zdarzyć w Sayaxche?
   Sayaxche to dla mnie i dla DeVriesa anegdotyczna 
historia, zresztą jedna z wieku. Razem obsługiwaliśmy te 
podwórzowe wojenki od czterch lat i wypracowaliśmy wspólny 
język, zbudowany na robieniu sobie jajek ze wszystkiego, co 
się na przytrafia. Nazywamy Sayaxche "Jednokurewskim 
miastem", takiej bowiem liczbie królowych nocy daje 
utrzymanie. Monopolistka z Sayaxche nie jest towarem dla 
wybrednych: ma ospowatą twarz, kluchowate cielsko, plugawą 
jadaczkę i bez przerwy wrzeszczy po pijacku. Samo miasto to 
położona na skraju dżungli Peten dziura z hotelem, 
regionalnym oddziałem banku, bielonymi budami, 
eksperymentalnym gospodarstwem rolnym, promem przewożącym 
przez Rio de la Pasion cysterny zaopatrujące w paliwo fermy 
położone w głębi dżungli, masą zgniłej zieleni, tudzież 
głodujących Indian, krótko mówiąc, Joseph Conradlandia. I co 
się tam może zdarzyć?
   - Daj sobie spokój - mówię z początku DeVriesowi.
   Tylko że, kapujecie, zaczynam mieć po uszy zaginionych, 
to znaczy, jaki coś takiego ma sens? - gdyby zniknęli za 
sprawą magii, wszyscy by tego chętnie posłuchali, ale 
następna tragedia, dalsze międlenie żałosnych, a ciągnących 
się w nieskończoność plot z Trzeciego Świata... pieprzenie 
kotka, więc kończy się na tym, że wskakujemy z DeVriesem na 
DC-3 do Flores, potem godzinna jazda autobusem po pełnej 
wykrotów drodze gruntowej i oto jesteśmy na miejscu: pijemy 
piwo i kurzymy na oszklonej werandzie turkusowego pudełka 
nad rzeką zwanego hotelem Tropical, który ma trzydolarowe 
pokoje, karaluchy gigantycznych rozmiarów i gdziekolwiek 
spojrzeć, oprawne w ramki fotografie Don Julia, właściciela 
przybytku, obwieszonego złotymi łańcuchami gościa o 
plamistej cerze, dumnie upozowanego ze strzelbą i 
rozmaitością ubitej zwierzyny. Słuchając wyjców i 
pohukująco-pogwizdujących ptaków z dżungli dookoła, gapimy 
się na mrocznozielone wiry Rzeki Namiętności i usiłujemy 
wycisnąć jakieś informacje z Don Julia, który jednak nie 
słyszał o żadnej nawalance. Prawdziwy hart z tego Don Julia.  
Nienawidzi komuchów. To jedna z owych patriotycznych 
duszyczek, co to w pijanym widzie wymachuje potężną pistolą 
i deklamuje:
   - Nikt mi tego nie odbierze! Komunista, który wlezie na 
moją ziemię, jest trupem!
   Zatem niewątpliwie łże nam w oczy, aby osłonić swoich 
kumpli z tajnej policji. Wzrusza ramionami, proponuje 
następne piwo i rusza polerować kulki, pozostawiając mnie, 
DeVriesa i kanadyjską pielęgniarkę o imieniu Sherril, która 
jedzie na południe, gdzie zamierza pracować dla sandinistów, 
przy głównej rozrywce wizualnej miasteczka, to jest przy 
obserwowaniu cystern staczających się z promu tylko po to, 
aby ugrzęznąć w gigantycznym wykrocie, artystycznie 
zlokalizowanym tam, gdzie kończy się nabrzeże, a zaczyna 
stromy podjazd, więc mało która ciężarówka potrafi uniknąć 
wpadki. Przed położonym po drugiej stronie ulicy bankiem, 
jednopiętrowym budynkiem z różowego żelbetu, kilku 
uzbrojonych w SMG indiańskich żołnierzy w panterkach 
podpowiada kierowcy aktualnej ciężarówki w opałach sposoby 
na wykaraskanie się z dziury. Optują za kombinacją desek i 
piasku pod kołami z rozhuśtaniem wozu w przód i w tył. 
Kierowca, w kłopotach już od godziny z okładem, jest bliski 
płaczu.
   - Ano, bombowo jak sto skurwysynów - powiadam do 
DeVriesa; jest o dziesięć lat młodszy ode mnie, a charakter 
naszych stosunków został solidnie ugruntowany, więc mam 
prawo wyrazić surową ojcowską dezaprobatę. - Napotkaliśmy tu 
złotą żyłę materiału dziennikarskiego.
   - Może coś się wykroi - mówi DeVries. - Posiedzimy 
jeszcze trochę i przekonajmy się co.
   - A czego właściwie, chłopaki, szukacie? - pyta Sherril. 
Jest smukła, wysoka, przystojna, ma jasnorude włosy, nie 
nosi stanika i czeka na faceta, który obiecał przewieźć ją 
łódką pod meksykańską granicę i pokazać ruiny Majów w 
Yaxchitlan. Ale jeszcze się nie pojawił, skoro zaś miał to 
uczynić dwa dni temu, zapewne nie pojawi się wcale. Sherril 
robi się na zaangażowaną-niezaangażowaną i kobieco-
niezależną, kapujecie: "Chcę się sprawdzić wobec 
rebeliantów, aby móc żyć ze sobą, a potem w Calgary czy 
gdzie tam wychowywać moje dzieci tak, by kochały zwierzęta i 
nie używały brzydkich słów". A ja, cóż, zaczynam dochodzić 
do wniosku, że jeśli jest na tyle durna, żeby pożeglować w 
górę Rzeki Zagłady z jakimś obrzympalcem poznanym w jednym z 
barów Antiquy, to znajdzie w sobie dość idealizmu, aby się 
przespać z takim przestrzelonym żurnalistą jak ja. Widzę, że 
mój repertuar cynicznych odzywek wywarł na niej wrażenie, no 
i zdecydowanie występuje ten wzajemny magnetyzm.
   - Obiło się nam o uszy, że były tu jakieś problemy - 
mówię. - Wszędzie masa żołnierzy.
   - Ach, na pewno macie na myśli farmę - powiada.
   Wymieniamy z DeVriesem spojrzenia i pytamy jak jeden:
   - Co się stało?
   - Nie wiem - mówi Sherril - ale wczoraj było tam wielu 
żołnierzy. Chyba jeszcze są. Bo musieliby się tu pojawić, 
gdyby wracali.
   Farma, podobnie jak Sayaxche, to sprawa do pewnego stopnia 
anegdotyczna, choć ten jednokurewski numer jest dużo 
śmieszniejszy. Kilka lat temu w cwanej hochsztaplerskiej 
zagrywce Banco Americano Desarollo - pierwszy w regionie 
bank rozwoju, a przez to najlepszy zawodnik w kanciarskiej 
ekonomicznej wolnoamerykance, która w całej Ameryce 
Środkowej utrzymuje status quo pomiędzy szwadronami śmierci 
a nieludzką nędzą i w ten sposób chroni USA przez komunizmem 
- wynegocjował kontrakt z ówczesnym szefem gwatemalskiego 
łapownictwa, prezydentem o nazwisku Ydigoras Fuentes. 
Kontrakt ów odstępował wieczyste prawa do eksploatacji złóż 
naftowych w Peten w zamian za coś, co litera umowy określała 
mianem dynamicznej polityki Stanów Zjednoczonych, 
zorientowanej na reformę rolną i rozwój agrarny; polityki, 
która - za welonem cudownie mglistych przyrzeczeń - 
obiecywała w rzeczywistości założenie jednej farmy 
eksperymentalnej, właśnie w Sayaxche. Ten zatrudniający
trzydziestu Gwatemalczyków obiekt uchodzi za okazowy model 
higieny i funkcjonalności; reforma rolna i rozwój agrarny 
są nadal, o czym nie trzeba wspominać, skryte za horyzontem.
   No więc jesteśmy z DeVriesem napaleni, żeby pogalopować 
na farmę i zobaczyć, co jest grane, ale Sherril powiada, że 
nie mamy szans... przynajmniej za dnia. Na szosie ustawiono 
blokadę. Ona jednak zna drogę i jeśli zaczekamy do nocy, to 
nas zaprowadzi. Otóż sprawy mają się tak, że czekając na 
swego opieszałego przewodnika spiknęła się z prawicowym 
wredem z Ciudad Guatemala, który miał ranczo w dole rzeki - 
i okazała się na tyle głupia, że poszła z nim na spacer po 
dżungli. Rozprawiał tylko o dyskotekach, cadillakach i 
rzeszy swoich panienek, więc wzięła go za idiotę, nie zdając 
sobie sprawy, że tacy idioci bywają niebezpieczni. Kiedy się 
do niej zaczął dobierać, musiała uciekać, żeby go zgubić w 
dżungli, i w ten sposób odkryła cycuś sekretny szlak do 
Zacney Experymentalney Farmy, która sprawiała wrażenie 
srodze strzeżonej.
   Wchodzi tu w grę, uświadomiliśmy sobie, etyka 
dziennikarska. Czy dwóch oblatanych w świecie facetów 
powinno pozwolić, by ta naiwna Kanadyjeczka wiodła ich 
wprost we wrota piekieł, ryzykując całość swej osoby i w 
ogóle? Chyba nie. Ale to jest właśnie showbiznes, zgoda? 
Więc udając, że gówno jest fiołkiem, mówimy OK, kochanie, 
ależ zafundujemy sobie przygodę! Pijemy piwo i obserwujemy 
cysterny podrygujące i buksujące w Wyrwie Śmierci. No i 
czekamy nadejścia nocy. O pierwszym zmierzchu udaję się z 
Sherril na przechadzkę, opowiadam jej smutne historie o 
żołnierskim umieraniu i zostaję nagrodzony za swą bohaterską 
przeszłość kilkoma głębokimi, wilgotnymi pocałunkami, tudzież 
stuprocentowym dowodem bezstanikowości Sherril.
   - Boże! - mówi spłoniona i posikująca z uciechy. - Boże, 
nigdy by mi do głowy nie przyszło, że w tym okropnym miejscu 
spotkam kogoś takiego jak ty!
   Otwierają się tu, pojmuję z miejsca, olbrzymie 
możliwości. Kto mówił, że Kanadyjki nie umieją całować?
   I w tym momencie kończą się żarty. Nie, żeby dotychczas 
było ich za dużo, ale to showbiz, no więc chciałem, żebyście 
dotrzymali do tego momentu. Nie wiem, co mam wam właściwie 
powiedzieć. Prawdopodobnie wychodzę w tym wszystkim na 
faceta przystrojonego w pozę moralnej wyższości, ale to 
tylko mechanizm samoobrony. Kapujecie, tak się przywykłem 
roznamiętniać, żeby zmusić was do popatrzenia na mnie spod 
ściągniętych brwi, jakbyście mieli powiedzieć: "Interesujący 
Okaz" albo "Boże, on naprawdę stoi przy swoim" albo 
(ziewnięcie) "Nudziarz; więc dobra, Zachód chyli się ku 
upadkowi, no i co z tego, może wiesz, gdzie moglibyśmy 
załapać się na trochę Frajdy", albo "Jezu, to naprawdę 
straszne i w ogóle, ale wcale nie chcę tego słuchać, tyram 
całe życie, gdy to farciarskie Słońce tacza się po niebie 
cały dzień, więc kiedy wieczorem wracam do domu, chcę 
zrzucić buty, strzelić zimne piwo i zaznać rozrywki". Więc 
co mam powiedzieć? Nie mogę z wami dyskutować. Albo gówno 
was wszystko obchodzi, albo nie - i nic, co mógłbym 
powiedzieć, nie zmieni waszych poglądów. Skoro jednak 
pożądacie rozrywki, proponuję spacer, dajmy na to, w okolicy 
Tololi, w Salwadorze, gdzie będziecie mogli zobaczyć 
intrygujące rezultaty polityki zagranicznej, w myśl której 
helikoptery Apache zrzucają na wioski dwadzieścia ton bomb
miesięcznie, powielając tym sposobem taktykę, jaką 
stosowaliśmy w Wietnamie, aby unicestwić ludowe poparcie dla 
Wietkongu (och, tak!) - w tym przypadku dla FMLN - i 
mimochodem czyniąc uciekinierów z jednej piątej całego 
narodu. Byłby to spacer w najwyższym stopniu ucieszny. Oto 
usłane szkieletami, opustoszałe miasta! Oto, proszę państwa, 
kolekcja lewych dłoni, gnijących w koszu przed 
zbombardowanym kościołem! Oto wioska beznogich! Jeśli 
podobały się wam Pola śmierci, zachwycicie się Tololą!
   Poważnie, kochani, to wam utkwi w pamięci.
   Już sam smród stanowi prawdziwe przeżycie.
   Ale oddaję się dygresjom. Może to fakt, że w Stanach 
Zjednoczonych łatwo o poczucie moralnej wyższości nawet takim 
pojebańcom, jak ja. W takim przypadku sądzę, że powinienem 
szybko skończyć tę opowieść, abyście mogli wrócić do waszego 
kanału z wideoklipami.
   Ruszyliśmy zatem przez oślizgłe nocne powietrze, podążając 
dżunglą za doskonale kształtnym, przyodzianym w dżins 
zadeczkiem Sherril. Dopiero po dwóch godzinach harówy, 
urozmaiconej przez ostrożne podbieżki i krwiopijcze moskity, 
dotarliśmy do farmy, a dostrzegłszy światła przebijające 
przez listowie podkradliśmy się do skraju dżungli i 
rozpłaszczeni na brzuchach wyjrzeliśmy spomiędzy gęstych 
paproci. Kilkanaście transporterów z zamontowanymi na tyle 
M-sześćdziesiątkami otaczało kręgiem budynek z białego stiuku: 
biuro farmy. Światła okazały się reflektorami, nakierowanymi 
na pole czegoś, co sprawiało wrażenie agawy... choć Bóg 
jeden wie, po co ktoś miałby uprawiać agawę. Widać było 
pięćdziesięciu albo sześćdziesięciu żołnierzy, z których 
żaden nie miał zbyt zadowolonej miny; rozrzuceni w wachlarz 
przed budynkiem, stali w pełnej gotowości, mierząc z 
karabinów w pole. To wszystko wydawało się diablo dziwne.
   Nie wiem, co byśmy zrobili. Prawdopodobnie nic. Bo w 
żadnym razie nie zamierzałem podchodzić bliżej. Wrócilibyśmy 
pewnie do miasta i sprokurowali jakieś poszlakowe 
doniesienie. Nie dano nam jednak wolnego wyboru. Po kilku 
minutach usłyszałem za plecami charakterystyczny odgłos 
odbezpieczanej broni automatycznej, a potem wygłaszaną po 
hiszpańsku instrukcję, byśmy rozłożywszy ramiona legli 
twarzami do ziemi. Kilka chwil później, postawieni 
szarpnięciem na nogi, oślepieni światłem latarek, zostaliśmy 
- mimo okrzyków Americanos! Americanos! - brutalnie 
popędzeni przez grupkę żołnierzy ku budynkowi biura. Pod 
jego drzwiami rozpościerał się jeden z typowych 
środkowoamerykańskich widoczków: spoczywający w pyle rząd 
podziurawionych kulami nagich ciał. Popędzani przez 
żołnierzy, nie zdołaliśmy się im dobrze przyjrzeć. Sherril 
próbowała oponować, ale popychałem ją przed sobą, szeptem 
nakazując milczenie. W budynku natknęliśmy się na kolejny 
typowy element środkowoamerykański, czyli, proszę państwa, 
sadystycznego oficera, w tym przypadku majora o nazwisku 
Pedroza, który zaszedłby wysoko w konkursie na sobotwóra 
generała Noriegi: ospowata cera i coś lekko orientalnego w 
rysach. Z tańczącymi w duszy wizjami szpicrut i pałek do 
baseballu popatrzył na nas marzycielsko, a jego oczy dłużej 
zatrzymały się na Sherril.
   Może się wydawać, że jeśli chodzi o majora, wyciągam 
wnioski zbyt pochopnie, ale to tylko złudzenie. Doszedł do 
wysokiej szarży w jednej z najbardziej niemoralnych i 
brutalnych armii świata, a trudno o takie osiągnięcie bez 
morza krzywd na sumieniu. Miał w twarzy tę okrutną 
świętoszkowatość człowieka, który zadawał tortury i czerpał 
z tego przyjemność. Podobnych ludzi charakteryzuje swoista 
flegma, ociężałość, rodzaj leniwego wdzięku przeżartego 
drapieżnika z dżungli, który zabija zbyt często i ze zbyt 
wielką łatwością. Nie popełni wobec nich pomyłki nikt, kto 
chociaż raz widział ich w działaniu. Ich występne skłonności 
są równie widoczne jak obwieszone baretkami i medalami 
piersi.
   Pedroza zadał nam kilka pytań i gotował się już, jak 
sądzę, do obróbki fizycznej, gdy do pokoju wkroczył 
pięćdziesięciokilkuletni mężczyzna, srebrnowłosy i nobliwy. 
Na jego widok doznałem ogromnej ulgi. Był to Duncan 
Shellgrave, wiceprezes banku rozwoju. Przyjaźniłem się z 
jego bratankiem, w którego domu w Ciudad Guatemala 
zatrzymywałem się kilka razy.
   - Co tu się, u diabła, dzieje, Duncan? - zapytałem, mając 
nadzieję, że agresywność uwierzytelni mnie choć trochę w 
sferze psychicznej.
   - Tylko się nie denerwuj, Carl - odparł i po hiszpańsku 
powiedział majorowi, że się wszystkim zajmie.
   Major westchnął z powątpiewaniem, powiedział:
   - Jak pan sobie życzy - i Shellgrave przeprowadził nas do 
przyległego gabinetu - białego pokoju z matowym szkłem w 
oknach i klimatyzowanym chłodkiem.
   - Mamy niewielki problem - powiedział Shellgrave, 
zaszczycając nas najlepszym ze swych "kredytu nie przyznano" 
uśmieszków i dając do zrozumienia, że powinniśmy zająć 
krzesła. - Obawiam się, że musicie tutaj przesiedzieć. W 
przeciwnym razie major Pedroza będzie nader poirytowany.
   Były dwa składane krzesła; pozostawiłem je Sherril i 
DeVriesowi, a sam przysiadłem na skraju biurka.
   - Co za problem? - zapytałem.
   Kolejny uśmiech i ręce rozłożone w geście wyrażającym 
bezradność.
   Powinienem opowiedzieć wam pewną historyjkę, aby 
zilustrować charakter Shellgrave'a. Tydzień po rewolucji 
nikaraguańskiej, którą obsługiwałem dla kilku lewicowych 
szmat, przejeżdżałem przez Ciudad Guatemala, gdzie 
napatoczyłem się na bratanka Shellgrave'a, a ów zaproponował 
kolację u stryjaszka. Sądził, że wysłuchanie gównotoku 
dotyczącego stanu spraw w Managui przyda mu się jak cholera. 
No więc poszliśmy do domu w typowo amerykańskim paranoicznym 
stylu - z psami obronnymi, jeżącym się od potłuczonego szkła 
wysokim murem i masą zabezpieczeń elektronicznych - a kiedy 
Shellgrave usłyszał, że jadę prosto z Managui, oznajmił:
   - Dobry Boże! Masz szczęście, że żyjesz. Wyrzynają tam 
ludzi na ulicach.
   Wiedziałem, że nic takiego absolutnie nie ma miejsca, 
lecz kiedy próbowałem Shellgrave'a o tym przekonać, 
przyoblekł twarz w łagodny uśmiech i stwierdził:
   - Musiałeś nie zauważyć. Prawdopodobnie manipulowano tobą 
tak, żebyś nie trafił w gąszcz wydarzeń.
   Upewniałem go, że właziłem wszędzie; nie jestem frajerskim 
fanem sandinistów, lecz jak na rewolucję, ta wystartowała 
zupełnie czysto i nie działo się nic z rzeczy, jakie 
sugerował Shellgrave. Mimo to nie zdołałem go przekonać. 
Fakt, iż wróciłem właśnie z Managui, wydawał mu się zupełnie 
pozbawiony znaczenia. Swych informatorów z CIA darzył 
najwyższym zaufaniem, mnie - żadnym. Danie wiary temu, co 
mówiłem, nie odpowiadało przyjętym przezeń założeniom, więc 
jej nie dawał. Nie udawał głuchego ani idioty. Po prostu mi 
nie wierzył. Ludzie pokroju Shellgrave'a, a znajdziecie ich 
w całej Ameryce Łacińskiej, mają dar silnej wiary; wiedzą, 
że dysponują prawidłowym obrazem spraw ważnych, panoramą, a 
zatem wszelkie docierające do nich informacje, które obraz 
ten podważają, muszą być lewe. Rozkwitają na micie 
realpolitik, basują tym, którzy ich ściągnęli, no i mają 
czyste sumienie. To naprawdę przerażający ludzie. Może nie 
tak przerażający jak major Pedroza i plemię mu podobnych, 
lecz - wedle mojej opinii - jednym do drugich brakuje 
niewiele.
   Wiedziałem, że nie ma sensu przyciskać go o szczegóły; 
gapiłem się na białe ściany, próbowałem rozweselić Sherril 
mrugając do niej i uśmiechając się.
   DeVries zaczął indagować Shellgrave'a, ale mu 
powiedziałem:
   - Nie trać czasu.
   Za te słowa się na mnie spienił; odrzucił z czoła ten 
blond loczek, który doprowadza wszystkie dziewczyny z 
Uniwersytetu Świętego Karola do delirium i powiada:
   - Może w tobie, człowieku, już wszystko się wypaliło, ale 
we mnie wciąż nie. Tu, kapujesz, coś cuchnie i to zupełnie 
mocno, kapujesz. Jakieś wielkie gówno. Nie czujesz?
   - Ten facet - wskazałem Shellgrave'a - za to nie 
odpowiada. Dla niego niebiosa to pokój z widokiem na Wall 
Street. Nie wie, co to smród. Zeżarł tak wielu ludzi, że 
uważa to za normalne.
   Shellgrave ani na chwilę nie przestał się uśmiechać; w 
gruncie rzeczy mógł być zadowolony z charakterystyki, jaką 
wygłosiłem.
   - Popatrz - powiedziałem do DeVriesa. - Jest kurewsko 
piękny. Wie, że imperium się wali i że jego święty obowiązek 
polega na tym, aby tak długo, jak może, trzymać się 
ostatniego okrucha.
   Ale DeVries, niech go Bóg ma w swojej opiece, był 
entuzjastą; przyciskał Shellgrave'a, choć bez sensownych 
rezultatów.
   Strzelanina rozpoczęła się mniej więcej dziesięć minut od 
chwili, gdyśmy weszli do białego pokoju. Najpierw nad 
rozwibrowanym pomrukiem wentylatorów przypominało to odgłos 
strzelających korków, potem zadudniło cięższe łomotanie M-
sześćdziesiątek. Sherril poderwała się na nogi, a Shellgrave 
powiedział jej z uśmiechem, żeby się nie denerwowała, bo 
wszystko jest w porządku. Wierzył w to. Chciał, żebyśmy i my 
w to uwierzyli. Dla własnego dobra.
   - Więc co to jest? - zapytałem. - Odgłosy Demokracji w 
Natarciu?
   Ze zdumieniem pokręcił głową. Byłem niepoprawny i po 
prostu nie wiedział, co ze mną począć.
   Wrzaski wybuchły jakieś trzy minuty po strzelaninie; 
Shellgrave zareagował na nie z równym spokojem. Wstał, 
spróbował wyjrzeć przez matowe szkło, a kiedy poniósł 
fiasko, ruszył ku drzwiom, ale zatrzymał się. Po chwili 
jednak podszedł do nich i je zaryglował.
   - Nie przejmuj się - powiedziałem do niego. - Wszystko 
jest w porządku.
   Sherril spytała:
   - Co to jest? Co się dzieje?
   Miała twarz barwy płótna i nerwowo zacierała dłonie, a i 
mnie zaczynało mrozić. DeVries również wyglądał na 
poruszonego.
   - Taa, co się dzieje? - zapytał Shellgrave'a, który z 
uniesioną i przechyloną na bok głową stał na środku pokoju 
jak człowiek nasłuchujący dalekiego wołania.
   Wrzaski były rozdzierające i straszne, wrzaski 
najczystszej udręki i przerażenia; albo zagłuszały znaczną 
część strzałów, albo też nie strzelało już tylu ludzi, co 
poprzednio. Potem ktoś krzyknął przy samym oknie, na co 
Shellgrave rzucił się do regału i otworzywszy go począł 
piętrzyć na biurku papiery. Podniosłem jeden arkusz i zanim 
wyrwał mi go z dłoni, dostrzegłem słowo "mutagenny".
   Wciąż wierzyłem, że przeżyjemy, moja wiara jednak słabła 
i może z tej przyczyny postanowiłem skończyć z trwaniem w 
niewiedzy. Pchnąłem mocno Shellgrave'a, posyłając go na 
podłogę, i zacząłem kartkować akta. Znów mi spróbował 
przeszkodzić, więc kopnąłem go w brzuch.
   DeVries i Sherril stanęli obok mnie. Nie bardzo mogłem 
coś z tych papierów wykombinować, ale, jak się zdawało, 
dotyczyły realizowanego od dwudziestu lat projektu, który 
miał jakiś związek z nowym rodzajem pokarmu i jego wpływem 
na tutejszą wioskę indiańską. Mieszkańcy - okrutnie 
niedożywieni - prawdopodobnie oburącz uchwycili się 
możliwości jedzenia tego gówna.  
   - Jezu Chryste! - powiedziała Sherril, gapiąc się na 
jeden z dokumentów.
   - Co to jest? - zapytałem.
   - Poczekaj! - Zaczęła wertować następne papiery.
   Shellgrave jęknął, powiedział: 
   - To ściśle tajne. - Tym, który teraz mu dokopał, był 
DeVries.  
   Nastąpił nagły wzrost natężenia ognia, jak gdyby fala 
bitwy napłynęła z powrotem.
   - Boże - powiedziała Sherril słabo i osunęła się na 
krzesło Shellgrave'a.
   - Powiedz nam wreszcie, do cholery! - zażądał DeVries.
   - Sądzę - zaczęła i zająknęła się; dla uspokojenia 
zaczerpnęła powietrza. - Nie wierzę w to. - Patrzyła na nas 
pustym wzrokiem. - Mutanci. Ten pokarm spowodował okropne 
zmiany w drugim pokoleniu. Degenerację tkanki mózgowej. 
Dzieci tych, którzy zaczęli jeść pokarm, są idiotami. Są tu 
rzeczy dla mnie niezrozumiałe. Ale nastąpiły także zmiany w 
skórze i krwi. I myślę... myślę, że stali się istotami 
nocnymi. Ich oczy... - Z trudem przełknęła ślinę. - A teraz 
ich zabijają. Przestali dawać pokarm, a oni mogą się żywić 
tylko rośliną, jaką się tu uprawia.
   Przyklęknąłem obok Shellgrave'a.
   - I teraz ci nieszczęśnicy próbują ci się dobrać do 
dupska. To oni są na zewnątrz, nie?
   Miał kłopoty z oddychaniem, ale zdobył się na skinięcie. 
Wskazał papiery.
   - Spalcie je - wysapał.
   - Mhm - odparłem. - Jasna sprawa.
   Uderzyła mnie nagle metaforyczność faktu, że jesteśmy oto 
w tym chłodnym, białym pokoju, odizolowani od wrzasków, 
strzałów i potwornego umierania, jakie działo się teraz w 
wilgotnym gorącu dżungli. To było bardzo Amerykańsko-
Kontemplacyjne, to była klasyczna amerykańska sytuacja. 
Wszystkie moje lata zbierania opowieści grozy - opowieści, w 
których nie było nic z niesamowitego technologicznego 
horroru rozgrywającego się obecnie, choć przecież wyrosły z 
występków równie diabolicznych - opowieści kończących swój 
los w koszu na śmieci redaktora w jakimś mieście... 
przypuszczam, że wszystkie te lata pozwoliły mi wówczas 
zrekapitulować własną egzystencję. Był to, rozumiecie, 
moment dla mnie szczególnie znaczący. Uświadomiłem sobie, że 
okropność dziejąca się teraz na zewnątrz współgra z 
wszystkimi innymi okropnościami, jakich byłem świadkiem. 
Jestem pewien, że czytając tę relację jako fikcję literacką 
- a jest to jedyny sposób, w jaki ją mogę opublikować - ten 
i ów stwierdzi, że doklejając do niej elementy science 
fiction trywializuję prawdziwą rzeczywistość 
środkowoamerykańską. Tak jednak nie jest. To, co się działo, 
nie różniło się niczym od tysiąca innych wydarzeń 
zaistniałych w przeciągu minionych, powiedzmy, stu 
pięćdziesięciu lat. Nie był to wyjątek, lecz  r e g u ł a. 
I przez brak kontrastu wobec innych okropieństw unaoczniał 
odrażający charakter tej reguły. Wyskoki United Fruit, 
szatański sadyzm ludzi takich, jak Torrijos, Somoza, 
D'aubisson i tysięcy mniej wsławionych kreatur, jatki, 
inwazje, groby masowe, wysypiska śmieci z wypiętrzonymi 
stosami smażących się ciał, kanibalizm, gwałty i tortury na 
ogólnonarodową skalę, a wszystko to skrzętnie udokumentowane 
i skrzętnie ignorowane... to, co działo się teraz, było 
tylko cząstką większej całości, maleńkim adagio w symfonii 
cierpień, podtrzymywaniem zrakowaciałej tradycji.
   Pojmowałem, że ktokolwiek z tej bitwy wyjdzie zwycięsko, 
nie okaże żurnalistom wielkiej wyrozumiałości. Jeszcze 
większy refleks okazał w tej kwestii DeVries. Wygrzebał 
pistolet z papierowego uroczyska na biurku Shellgrave'a, 
ujął składane krzesło, polecił nam zmykać ku drzewom, a 
potem cisnął krzesłem w okno i usunął pozostałe we framudze 
ułamki matowego szkła. Wykaraskałem się na zewnątrz, 
pomogłem wyleźć Sherril i DeVriesowi, który ściskał w dłoni 
plik dotyczących sprawy dokumentów. Po chłodzie pokoju omal 
nie zakrztusiłem się cuchnącym upałem. Zerknąwszy na pole 
poza budynkiem zarządu dostrzegłem tuziny, nie, setki 
ciemnych, dziwacznie poskręcanych nagich postaci uwijających 
się pośród agawy; część z nich klęcząc obrywała liście, 
wszędzie też walały się ciała, z których wiele wyglądało w 
blasku reflektorów na zakrwawione. To jakby zdjęcie z 
polaroidu, które, w ciągu jakiejś sekundy wywołane w twej 
duszy, zamieszka w niej na zawsze, ostre w swej 
średniowiecznej niesamowitości i brutalnym szczególe. Od 
drzew dzieliło nas może pięćdziesiąt metrów i sądziłem, że 
przebędziemy je bez przeszkód, skoro wrzaski i strzelanina 
dochodziły z frontu budynku. Lecz z tyłu doleciał mnie 
rozpaczliwy okrzyk i dojrzałem, że wydobywającego się z okna 
Shellgrave'a ściąga w dół grupa poskręcanych postaci. 
Shellgrave miał okrwawioną twarz. W następnej chwili inne 
ciemne sylwetki znalazły się obok mnie.
   Ponieważ reflektory były nakierowane na plantację i wokół 
nas panował mrok, nawet nie zdołałem przyjrzeć się 
napastnikom. Odniosłem tylko wrażenie, że ich twarze pokrywa 
coś, co przypomina twardą, porowatą korę, że mają wąziutkie 
oczy i usta, a zamiast nosa zaledwie dziurki. Nawet jak na 
Indian byli drobni, skarłowaciali i z pewnością niezbyt 
silni, bo choć ze mnie samego nie krepus, to bez trudu 
odrzuciłem ich na boki. Było ich jednak wielu i mam pewność, 
że zginęlibyśmy, gdyby nie DeVries. Zaczął strzelać z 
pistoletu Shellgrave'a, oni zaś - jak gdyby śmierć stanowiła 
dla nich wielką pokusę - przestali obłapiać mnie i Sherril, 
dobierając się do DeVriesa. Chwyciłem Sherril za ramię i 
pognałem ku dżungli. Pogrążyliśmy się w gęstwinę jakieś 
sześćdziesiąt czy siedemdziesiąt metrów, kiedy usłyszałem 
skowyt DeVriesa.
   Przyjaźniłem się z nim od - jak mówiłem - czterech lat, 
ale nasza przyjaźń poszła w diabły, ustępując miejsca 
panice, i biegłem dalej z Sherril na holu, wpadałem w 
skaliste parowy, wspinałem na wzniesienia i potykając się, 
padając, ryczałem ze strachu, ilekroć wydało mi się, że 
dostrzegam jakiś ruch. Musieliśmy umykać pięć, a może sześć 
minut, gdy po spektakularnym upadku i stoczeniu się ze 
wzgórza do połowy zbocza przez paprocie i przegniłą ściółkę, 
odkryłem wlot jaskini.
   Wapienne fundamenty dżungli Peten są wręcz podziurkowane 
pieczarami, nie było to więc zdarzenie cudowne; wyzbyty tchu 
i śmiertelnie zmęczony postrzegałem je wszakże dokładnie 
jako takie. Otwór, w którym na koniec zjazdu ze zbocza 
zwisły moje nogi, był wąski najwyżej 
kilkudziesięciocentymetrowej szerokości i zaczopowany 
pnączami, ale wyczuwałem za nim wielką pustą przestrzeń. 
Oczyściłem wlot z pnączy, ująłem Sherril za rękę i 
wprowadziłem ją do środka. Chłodny zapach stęchlizny, 
skapująca gdzieś w pobliżu woda. Uniosłem zapalniczkę jak 
pochodnię, oświetlając fragment dużej sklepionej galerii o 
białych, i wyjąwszy rzucone tu i ówdzie wapienne woluty, 
gładkich ścianach; przy jednej z nich spod brezentu wystawał 
narożnik skrzyni. Zgasiłem zapalniczkę, a kiedy po omacku 
dotarłem na miejsce, zapaliłem ją znowu i zbadałem skrzynie 
- było ich cztery: wszystkie miały oznaczenia kodowe i 
napisy US AIR FORCE. Czuło się wyraźny odór smaru.  
   - Co to jest? - zapytała Sherril.
   - Zajeżdża to bronią - odparłem. - Automaty, mam
nadzieję.
   Dobrałem się do jednej ze skrzyń i zacząłem podważać 
deski, ale bez większych sukcesów. Wówczas gdzieś sprzed 
jaskini usłyszałem hałas - przez krzaki przedzierało się coś 
ciężkiego. W pobliżu wlotu spoczywał wielki głaz i z 
nadzieją, że zdołamy zablokować nim wejście, pośpieszyliśmy 
przez jaskinię, zanim jednak dotarliśmy na miejsce, to coś 
zaczynało już wchodzić do środka, przesłaniając sobą wątłą 
poświatę księżyca. Przywarliśmy do ściany obok wlotu. Do 
jaskini wkroczył cień - zbyt wielki, aby mógł być jednym z 
Indian - a z jego dłoni wystrzelił snop światła. Dostrzegłem 
panterkę i pistolet w kaburze, a wiedząc, że jedyna nasza 
szansa leży w ataku, skoczyłem na przybysza, powalając go na 
wznak. Sherril poszła w moje ślady, i wbiła palce w jego 
twarz. Mężczyzna zaklął po hiszpańsku i próbował mnie 
zrzucić, co pewnie by mu się udało, gdyby nie przeszkadzała 
mu Sherril. Zdołałem uchwycić go za włosy; walnąłem jego 
głową w skałę i po trzecim uderzeniu zwiotczał. Zsunąłem się 
z niego, łapiąc powietrze. Sherril podniosła latarkę i 
oświetliła sflaczałą ospowatą twarz. To był major Pedroza. 
Rzecz zaczynała trzymać się kupy - major prawdopodobnie 
ciułał broń dla własnego małego zamaszku lub też czerpał 
ładny zysk, sprzedając go contrasom czy jakiejś innej 
grupie mężnych bojowników o wolność.
   Jeśli dotychczas nie miałem czasu przetrawić śmierci 
DeVriesa i całej afery z fermą eksperymentalną, to w tej 
chwili odczułem ją jak uderzenie, ją i wszystkie inne, 
jakie oglądałem przez lata, wszystkie bez najmniejszych 
efektów relacjonowane ponure historie. Chyba także Sherril 
kierowały podobne motywy, gniew zrodzony z rozczarowania. 
Miała takie same jak ja kiedyś skłonności do współczucia, 
prawdy, nadziei - i w ciągu jednej jedynej nocy to wszystko 
zostało zniszczone.
   Posługując się nożem odebranym Pedrozie wyciąłem pnącza u 
wlotu jaskini i zabraliśmy się do krępowania majora. Czułem 
się tak wyprany z emocji, jakbym pakował kawał mięsa. 
Przewróciłem go na brzuch i związałem mu ręce na plecach; 
potem skrępowałem nogi, łącząc je z pętlą zaciśniętą mocno 
na szyi. Jeśli zacznie się szarpać, najwyżej się udusi. 
Byłem pewien jednego - cokolwiek stanie się ze mną i z 
Sherril, Pedroza umrze. Zapewne niektórzy mogą się w tym 
dopatrzeć nieuczciwości. Przecież nie wiem, kim tak naprawdę 
jest. Istotnie, mnie osobiście nie zrobił nic. Lecz jak 
szczegółowo dowiodłem wyżej, nie mógł być niewiniątkiem. W 
gruncie rzeczy powinienem gotować się teraz do wykończenia 
Shellgrave'a, prawdziwego czarnego charakteru dramatu, a 
przynajmniej symbolu prawdziwego łotrostwa. Pedrozowie nie 
mogliby zaistnieć bez Shellgrave'ów. Lecz major także 
usatysfakcjonuje. Porwałem koszulę, żeby zrobić knebel, 
który wetknąłem mu w usta i zabezpieczyłem paskiem. 
Uporawszy się z tą robotą, przepchnęliśmy z Sherril głaz, 
żeby zablokować wejście, a potem siedząc czekaliśmy na 
rozwój wydarzeń.
   Żadne z nas nie mówiło wiele. Myślałem o porzuceniu 
DeVriesa i nawet świadomość, że nic nie mogłem pomóc, 
stanowiła niewielką pociechę. Widziałem go oczyma wyobraźni, 
jak strzela z pistoletu Shellgrave'a, dostrzegłem kosmyk 
jasnych włosów i bladą, ściągniętą twarz. Potem widziałem, 
jak opada go tłum Indian, a wreszcie usłyszałem jego krzyk. 
Powinienem być przyzwyczajony do gwałtownej śmierci, 
ponieważ tyle razy w przeszłości miałem z nią do czynienia, 
ale z tą nie mogłem się łatwo pogodzić. Może byłem z 
DeVriesem bliżej niż mi się zdawało, a może jego śmierć 
połączyła się z koszmarem sytuacji.
   Nie miałem pewności, co gra w duszy Sherril, lecz czułem, 
że nurty naszego myślenia biegną jakoś równolegle. Zaczęła 
drżeć - w jaskini panowała wilgoć - więc otoczyłem ją 
ramieniem i przyciągnąłem do siebie. Zapytałem, czy już jej 
lepiej, a ona odparła "Tak" i przywarła do mnie mocniej. Jej 
czysty dziewczęcy zapach osłabił mnie i wprawił w 
rozmarzenie. Niebawem ją pocałowałem. Zrazu odsunęła się i 
powiedziała:
   - Nie rób tego... nie teraz.
   - Dobra - odparłem spokojnie; w duszy byłem gotów 
posłuchać, ale wciąż trzymałem dłoń na jej piersi.
   - Co robisz? - zapytała.
   - Nie wiem, po prostu musiałem cię dotknąć.
   Zabrałem rękę, ale po chwili przyciągnęła ją na nowo i 
przycisnęła do piersi. Westchnęła z rozpaczą.
   - Też chyba tego potrzebuję - powiedziała. - Czy to nie 
dziwne?
   - Co masz na myśli?
   - Chcieć tego teraz. Czy to nie... - zachichotała 
trwożnie - ...występne albo co. - Znów chichot. - Występne.
   Wymawiała to słowo, jak gdyby nabrało całkowicie nowego 
znaczenia, znaczenia, które dopiero teraz zdolna jest pojąć.
   Nie umiałem jej odpowiedzieć. Znów ją pocałowałem i tym 
razem oddała pocałunek; niedługo potem, rozłożywszy na skale 
nasze ubrania zamiast materaca, zaczęliśmy się kochać. To 
była jedyna nadzieja, jedyna rzecz, jaka mogła nas ocalić od 
wypełniających tłumnie nasze głowy ślepych cieni i krwawych 
okrzyków - i w rezultacie kochaliśmy się brutalnie, dając 
tym aktem raczej upust złości aniżeli miłosierdziu. Było w 
tym również wzajemne zauroczenie, które mieliśmy jako 
kapitał wyjściowy, coś, co mogło się zdrowo rozwinąć, lecz 
teraz - jak myślałem - krzepione strawą tej groteskowej 
nocy, zakwitnie poskręcane, mroczne i pozbawione 
przyszłości. Ale jednocześnie wykorzystując zauroczenie 
miałem zarazem uczucie, że sposób, w jaki oddaję mu się we 
władanie, uniemożliwi mi odwrót.
   Indianie odnaleźli nas zapewne wówczas, gdyśmy się 
kochali, bo usłyszałem ich głosy, gdy wychynąłem z żaru i 
chaosu, w jakim pogrążyły się nasze ciała: głosy, osobliwe 
śpiewne szepty, dobiegały nie z wlotu jaskini, lecz gdzieś z 
góry, co uświadomiło mi, że do naszej kryjówki musi 
prowadzić drugie wejście. Wcisnęliśmy się w ciuchy, a ja, z 
pomocą noża Pedrozy, zacząłem włamywać się do skrzyń. Miałem 
jego pistolet, powątpiewałem jednak, czy to wystarczająca 
artyleria. Pierwsza skrzynia zawierała rakiety 
przeciwpiechotne; nie miałem pojęcia, jak się ich używa. 
W drugiej jednak znalazłem M-szesnastki i pełne magazynki. 
Wcisnąłem więc magazynek do jednego automatu i przygotowałem 
się do walki. Byłem zaskoczony, że nas dotąd nie 
zaatakowali, a gdy po kilku minutach nadal nie uczynili 
żadnego ruchu, oświeciłem sklepienie latarką Pedrozy.
   Zanim odsunęli się od wlotu zlokalizowanego w połowie 
wysokości sklepienia, dostrzegłem żółte, rozjarzone źrenice 
ich oczu; widok był tak niepokojący, że omal nie upuściłem 
latarki. Przekazałem ją Sherril i posłałem krótką serię w 
otwór; choć był niewielki i stanowił zaledwie szczelinę,
mógł okazać się dostatecznie duży dla tych poskręcanych 
ciał. Znajdował się na wysokości kilkunastu metrów.
   - Te papiery... - zapytałem Sherril. - Było tam coś o 
tym, czy mogą skakać z dużych wysokości?
   Zamyśliła się.
   - Widziałam coś o niskiej zawartości wapnia. Ich kości 
są prawdopodobnie dość kruche.
   - Może przyjdzie im do głowy, żeby spuszczać się na 
linach.
   - Może, ale wedle dokumentów to są... to zwierzęta. 
Iloraz inteligencji poniżej skali.
   Usłyszałem zduszony odgłos i poleciłem Sherril skierować 
światło latarki na Pedrozę; miał wytrzeszczone oczy i 
przekrwioną twarz.
   - Uważaj - poradziłem mu po hiszpańsku. - Zrobisz sobie 
kuku.
   Jego oczy były jeszcze bardziej wściekłe niż oczy Indian. 
   - Sądzę, że nic się nam nie stanie - powiedziała Sherril. 
- Jeśli powstrzymamy ich do świtu, nic się nam nie stanie.
   - Bo wiodą nocny tryb życia?
   - Mhm. Nie znoszą silnego światła. Może pod osłoną 
listowia zdołają wysiedzieć do rana, ale w południe będą 
straszliwie cierpieć. - Latarka w jej dłoni zadrżała. - 
Zagrzebują się.
   - Co? - zapytałem.
   - Poruszają się nocą, a kiedy nadchodzi dzień, zagrzebują 
się w ziemi, gdziekolwiek są i śpią... jak wampiry. Uśpieni, 
prawie nie oddychają.     
   - Chryste - powiedziałem, niezdolny strawić to, niezdolny 
poczuć odrazę jeszcze większą od tej, która już we mnie 
była.               
   Zerknąłem na Pedrozę; był odpowiedzialny za wiele rzeczy.
   Sherril też na niego patrzyła i ze wzgardy, jaka odbijała 
się w jej twarzy pojąłem, że nawet gdyby mnie tu nie było, 
Pedrozę czekałyby paskudne przeżycia.
   Usiedliśmy przy głazie, podpierając go plecami na 
wypadek, gdyby Indianie spróbowali się wedrzeć; 
oświetlaliśmy górny wlot i rozmawialiśmy, żeby zagłuszyć 
nieustającą i rozstrajającą muzykę ich głosów, która w 
niczym nie przypominała mowy, lecz była ledwie poszumem, 
wędrującą po jaskini melodią bezlitosnego szaleństwa. 
Opowiadałem Sherril historie, nie takie jednak, jakie byłbym 
opowiadał w innych okolicznościach. Były to historie o 
wspaniałych, mężnych uczynkach, jakich byłem świadkiem, 
historie, w których wciąż żyła nadzieja, historie dające 
sztuce opowiadania historii dobre imię, nie zaś moje zwykłe, 
przepojone niesmakiem opowiastki o Szatańskich Biznesmenach i 
ich ogólnoświatowych szwindlach. Te historie stanowiły 
najlepszą cząstkę mojego żywota i nie w 
tym rzecz, iż bałem się śmierci, bo sądziłem, że jednak z 
tego wyjdziemy; chodziło o to, że ostatnie z mych głupich 
ideałów oddawały ducha i wypowiadały przedśmiertne słowo. 
Jakkolwiek przekonywałem sam siebie, że już dawno wyrzekłem 
się ideałów, to jestem pewien, że dopiero wtedy ostatecznie 
skapitulowałem przed złem tego świata.
   Tak samo było z Sherril. Rozprawiała o pielęgniarstwie, 
jaki to ważny zawód, mówiła o domu i starych przyjaciołach, 
ale wciąż gubiła wątek. Musiałem korygować ją pytaniami, jak 
gdyby jej stacja uciekała ze skali. Obserwowałem jej twarz. 
Była bardziej niż ładna. Tak cholernie ładna, że nie 
wierzyłem, jakim jestem szczęściarzem mogąc się z nią 
pokochać - idiotyczne rozważania. Miała zielone oczy z 
brązowymi plamkami na tęczówkach i jedwabiste włosy, ale 
najbardziej mi się w niej podobało, że wiedziała to samo co 
ja. Zmieniała się na mych oczach, twardniała, dowiadywała 
rzeczy, jakich nie powinna była dowiedzieć się nigdy. 
Cholerna hańba, że ta dobra dziewczyna musiała tak młodo 
zrozumieć, iż dobroć można sobie potłuc o kant dupy. 
Słuchając jej wywodów słyszałem jednocześnie obłąkany 
zaśpiew plemienia, które nas chciało zabić, i stęknięcia 
Pedrozy pragnącego zwrócić na siebie uwagę. Nie miało to 
żadnego znaczenia. W jakimś sensie byłem niemal szczęśliwy 
stawiając temu wszystkiemu czoło, wiedząc, jak kiepsko się 
to może skończyć, a przecież wciąż potrafiłem patrzeć na 
ładną kobietę i żywić jakąś nadzieję. Wiedziałem, że i to 
może mi być odebrane, ale przestałem się bać. I też się 
uczyłem. Jakkolwiek wówczas tego nie dostrzegłem, uczyłem 
się, że można pokochać przez nienawiść, przez fakt, że jest 
się z kimś w tyglu chwil, gdy wszystko inne umiera i jedyne, 
co człowiekowi zostaje, to próbować przeżyć. A może to nie 
była miłość, może to było coś, co zastępuje miłość tym, 
którzy skapitulowali.
   Przed samym świtem Indianie zaczęli spadać ze szczeliny. 
W sumie skoczyło jakichś dwudziestu, lecz lądowanie przeżyła 
najwyżej jedna trzecia - niezdolna zresztą do ruchu z powodu 
potrzaskanych kości. Pierwszy skoczek mnie spłoszył, a z ust 
Sherril wyrwał się wrzask. Później jednak nie było to nawet 
dramatyczne, co najwyżej żałosne. Ranni pełzli ku nam: 
rozwarte szczeliny ich ust ukazywały krwistoczerwone języki, 
a osobliwie niedokończone twarze miały wyraz, który wydał 
mi się parodią desperacji. Wykańczałem ich salwami z M-16. 
Nie wiem, dlaczego podejmowali kolejne próby, ani czemu w 
pewnej chwili przestali napływać jak lemingi. Może tak 
skoki, jak zaniechanie stanowiły etap ich własnej drogi ku 
kapitulacji. Zyskawszy pewność, że następni już nie nadejdą, 
poodciągałem zwłoki w głąb jaskini, poza pole widzenia, za 
występ; starałem się nie patrzeć na trupy, ale mimo to 
dostrzegłem kilka szczegółów. Szczątkowe genitalia; lekko 
błękitne zabarwienie skóry, jak gdyby cierpieli na sinicę; 
plecy wygięte w kabłąk, gruzłowate łopatki. Były to zwłoki 
lekkie jak wysuszone trupki dzieci.
   Tego dnia słońce wzeszło kwadrans po piątej i wypełniło 
mglistą czerwoną poświatą szczelinę w kopule - wąskie 
złowieszcze oko - lecz głosy śpiewały jeszcze jakiś czas 
potem. Pedroza błagał nas spojrzeniem; zlał się w spodnie, 
biedaczysko. Obserwowaliśmy, jak wierci się i mruczy; 
urządziliśmy konkurs, kto wydobędzie zeń najbardziej 
interesujący odgłos, biorąc - na przykład - nóż i zachodząc 
go od tyłu.
   Na koniec daliśmy mu spokój i rozmawialiśmy, snując 
plany, co zrobimy po opuszczeniu jaskini: omijając Sayaxche 
ruszymy wprost do Flores, może autostopem na wracającej z 
dżungli cysternie.
   Sherril popatrzyła na mnie i zapytała:
   - Co zamierzasz robić później?
   - Nie zostanę w tych stronach. Stany... może wrócę do 
Stanów. A ty? Nikaragua?
   Pokręciła głową.
   - Nie mam pojęcia. Może dom.
   - Calgary?
   - Mhm.
   - Jak tam jest?
   Otwarła usta, zamknęła je, a potem się roześmiała.
   - Nie wiem. - I po pauzie: - Góry Skaliste, są w pobliżu.
   Pomyślałem o Skalistych, o ich czystej, chłodnej 
prawości, ich sosnowej ciszy, tak odmiennej od malarycznego 
zgiełku, w którym podróżowałem przez te wszystkie lata. 
Wypowiedziałem ich nazwę na głos, a Sherril spojrzała na 
mnie pytająco.
   - Tylko sprawdzałem, czy to dobrze brzmi - wyjaśniłem.
   Dopiero blisko południa uznaliśmy, że opuszczenie jaskini 
nie jest niebezpieczne. Podszedłem do Pedrozy i wyjąłem mu 
knebel z ust. Aby przemówić, musiał oblizać wargi i przez 
kilka chwil poruszać szczękami. Potem powiedział:
   - Proszę... ja... proszę.
   - Proszę o co? - zapytałem.
   Jego oczy strzeliły ku Sherril, potem ku mnie.
   - Nie zabijaj mnie - powiedział. - Mam pieniądze, mogę ci 
pomóc.
   - Wcale nie zamierzam cię zabijać - odparłem. - Zamierzam 
zostawić cię tu skrępowanego.
   Był to test na jego reakcję, sprawdzenie, czy ma jeszcze 
jakichś pozostałych przy życiu sprzymierzeńców; gdyby oblał, 
zamierzałem go zastrzelić. Jego strach nie był udawany, 
ogarnęło go prawdziwe przerażenie. Mamrotał, obiecując niebo 
i ziemię, przysięgał nam dopomóc. Tak go nienawidziłem, 
nawet nie potrafię wyrazić, jak bardzo. Na nim skupiła się 
cała moja nienawiść.
   - Mógłbym cię zastrzelić - powiedziałem. - Ale sądzę, że 
cię tu po prostu zostawię. Oczywiście, masz wybór. Jeśli 
szarpniesz nogami naprawdę mocno, prawdopodobnie zdołasz się 
zabić.
   - Posłuchaj - zaczął.
   Rąbnąłem go w szczękę kolbą automatu; cios wykręcił mu 
głowę tak, że z trudem uchronił się przed zaciśnięciem 
pętli. Przemawiałem dalej, oświadczyłem, że jeśli wyzna swe 
grzechy, może dam mu szansę. Byłem bardzo przekonywający. 
Zrazu miał opory, ale potem wylał z siebie wszystkie 
występki: gwałty, masakry, tortury, dokładnie to, czego się 
spodziewałem. Po spowiedzi wydawał się pusty, wyprany z 
mocy, jak gdyby krzepiła go dotąd tylko skrywana wiedza o 
własnych zbrodniach.
   - Sto zdrowasiek - zaordynowałem, czyniąc w powietrzu 
znak krzyża. - Jezus ci przebaczy.
   Zaczął coś mówić, ale znów wetknąłem mu w usta knebel.
   Sherril patrzyła na niego zimnym i bezlitosnym wzrokiem.
   Pocałowałem ją z zamiarem pocieszenia, podniesienia na 
duchu, ale zerknąwszy na Pedrozę doszedłem do wniosku, że 
ten pocałunek go zranił. Znów ją pocałowałem, dotknąłem jej 
piersi. Mocno zacisnął oczy, a potem otworzył je bardzo 
szeroko; szarpnął się lekko. Sherril wiedziała, do czego 
zmierzam, i aż się paliła; jej antypatia do majora była 
równie silna jak moja. Rozścieliliśmy ubrania na skale i 
kochaliśmy się po raz drugi, ukazując Pedrozie, jak 
rozkoszne może być życie, pozwalając mu pojąć cały tragizm 
jego losu - i znów wydawało się, że to jedyna rzecz, jaką 
możemy zrobić. Nic dla nas nie znaczył, był abstraktem, 
celem tak bezwartościowo neutralnym jak prezydent.
   Przypadkowo kochaliśmy się pod szczeliną w wapiennej 
skale i skośny snop przykurzonego słonecznego blasku - jakie 
widuje się strzelające z wysokich okien katedry - padł na 
Sherril, malując osobliwie złocistą maskę na jej oczach i 
nosie, która uczyniła z jej twarzy świetlistą tajemnicę. A 
to, cośmy robili, wydawało się tajemnicze i natchnione. Nie 
było to przedstawienie, lecz rytuał, jakiś rodzaj 
nienawistnych zabiegów kultowych. Zachowywaliśmy się bardzo 
cicho, a pod koniec nawet stłumiliśmy okrzyki - i ta cisza 
wzmacniała naszą przyjemność. Po wszystkim, choć dobiegał 
mnie bulgocący odgłos oddechu Pedrozy, było tak, jakbyśmy 
znaleźli się sam na sam z naszym bogiem w uświęconej kaplicy 
ciszy o ścianach białych i chłodnych jak wnętrze czaszki, 
której jesteśmy bezcielesnymi myślami. Miałem w sobie 
bezgraniczną czułość. Skąpany w owej złocistej smudze, 
olśniony, błogosławiony w naszym zamierzeniu, pieściłem ją, 
całowałem, przyjmowałem jej pocałunki i pieszczoty. Myślę, 
że byliśmy w tej chwili szaleni, ale szaleństwem świętych.
   Uśmiechnięci do siebie, ubraliśmy się nie zwracając uwagi 
na Pedrozę, który przyciągnął nasze spojrzenia dopiero 
wtedy, gdy zaczęliśmy usuwać głaz z wejścia do jaskini. 
Pedroza wciąż błagał nas oczami, wił się ku nam, skamlał, 
wydawał zdławione, bełkotliwe odgłosy. Nie budził mego 
współczucia. Zasłużył na wszystko, co mu szykował los. 
Próbował kiwać głową i mierząc spojrzeniem w moją broń 
błagał, bym go zabił.
   - Adios - powiedziałem; to słowo, które znaczy "z 
Bogiem", jest w naszych bezbożnych czasach ironicznym 
zwrotem językowym.
   Zablokowaliśmy głazem wejście do jaskini.
   Po kilku krokach stanęliśmy jak wryci na widok tego, co 
ukazało się naszym oczom. Całe zbocze przyległego wzgórza 
pokrywały mierzące po jakieś półtora metra długości kopczyki 
z czarnoziemu. Pomiędzy paprociami, pod spróchniałymi 
kłodami i krzakami były ich setki. Jak przyczółki 
migrujących mrówek, które widywałem w Ameryce Południowej. 
Był to koszmarny widok i na myśl o tych drobnych 
zdeformowanych ciałach spoczywających sztywno pod 
przykryciem z ziemi, poczułem mdłości i zawroty głowy. Chyba 
powinienem był okazać miłosierdzie i zastrzelić je w ich 
legowiskach. Skrzynie w jaskini zawierały wystarczającą 
dawkę śmierci. Lecz ktoś mógł usłyszeć strzały, no a i ja 
sam wyrosłem już z pojęć miłosierdzia i pomocy humanitarnej. 
Wypadłem z tej gry. Nie byłem z tego dumny, ale przynajmniej 
próbowałem, spędziłem na próbach całe lata, gdy większość 
ludzi poddaje się z góry. Mogłem tylko odejść. Oddaliliśmy 
się więc od jaskini, Sayaxche, Gwatemali, tych żałosnych, 
małych istot ze szczelinami oczu i ułomnymi mózgami w ich 
śnie z ziemi i koszmaru, od majora Pedrozy w ostatecznym 
białym kościele jego przerażenia, od całego cholernego 
świata. A skoro nie było już żadnego miejsca, gdzie 
pragnęlibyśmy się udać, poszliśmy tam razem.
   Czasem patrzę na Sherril, a ona spogląda na mnie i 
zastanawiamy się oboje, dlaczego wciąż ze sobą jesteśmy. 
Nadal się kochamy, ale nie wydaje się sensowna sytuacja, gdy 
miłości udaje się przetrwać akt kapitulacji tak 
bezwarunkowej jak nasza, więc nieustannie oczekujemy, aż 
ujawni się jakaś złowroga mutacja, twór owej nocy w dżungli 
za Sayaxche. Chyba dlatego nie mamy dzieci. Jednak zanadto 
się nad tym nie zastanawiamy. Życie jest słodkie. Mamy 
forsę, żarcie, przyszłość, chatę w Skalistych nie opodal 
Calgary, pracę, na której nam zależy - choć może nie 
wykonujemy jej z taką samą pasją jak kiedyś. Wspaniale jest 
kochać się, spacerować, wdychać wiatr i obserwować słońce na 
sosnach. Nie jesteśmy tak naprawdę szczęśliwi, za dużo się 
nam przydarzyło, abyśmy mogli kupić ten kit; ale też 
żadnemu z nas szczęście nie jest specjalnie potrzebne. Być 
szczęśliwym to zbyt ambitne zadanie, kiedy świat schodzi na 
psy, kiedy gówniany potop gotów jest trysnąć z zadka natury 
i zaskoczyć nas prawdziwie katastrofalną plagą 
promieniowania kosmicznego z piekła, no i te znaki na 
niebie, że czas pojednać się z Bogiem albo może wykonać parę 
posunięć, żeby coś zmienić, a tymczasem wciąż się słyszy 
wiecznie to samo łagodne, wszechobecne pieprzenie o 
wzmocnieniu ekonomii czy może podrzuceniu paru dolców 
ekstremistom, którzy chcieliby mieć nadające się do 
oddychania powietrze, nie dopuścić do stopienia czap 
lodowych i woleliby nie zniechęcać do siebie reszty 
ludzkości popieraniem każdego sadystycznego nowotwora w 
mundurze, który postanawia zostać Bogiem Mangolandii i 
zaopatrywać w kokainę Południowy Bronx w zamian za to, że 
powie "Nie" Czerwonemu Zagrożeniu. Ameryka Środkowa nie jest 
po prostu Ameryką Środkową. Jest tym, co się właśnie dzieje, 
co wkroczy niebawem na wasze podwórko, a jeśli sądzicie, że 
przesadzam, jeśli nie dostrzegacie oznak, jeśli nie 
zwracaliście uwagi na nieubłaganą transformację Krainy 
Wolności w kolejny slums... cóż, jak sobie chcecie. Więc 
zrzućcie buty, walnijcie zimne piwo, może złapcie w ABC ten 
reportaż o Głodujących, zafundujecie sobie wilgotne oczy, 
dzięki czemu kiedy przyjdzie czas na Poniedziałkowy Wieczór 
Futbolu czy "Policjantów z Miami", doświadczycie większego 
ciepełka, jakbyście prawie coś czując pospłacali swoje 
długi.
   I nie przejmujcie się, wszystko jest w porządku.
   Obiecuję nigdy już o tym nie wspominać.
   Adios.
                               Przełożył Andrzej Ziembicki

                       LUCIUS SHEPARD
Jeden z najbardziej uznanych pisarzy lat osiemdziesiątych.  
Dotychczas na łamach "Nowej Fantastyki" przedstawiliśmy 
jego utwory fantasy: nowelę "Człowiek, który pomalował smoka 
Griaule'a" (11/92), oraz mikropowieść osadzoną w tym samym 
fantastycznym świecie, zatytułowaną "Ojciec Kamieni" (2-
3/92). Shepard pisuje jednak nie tylko fantasy, znacznie 
częściej buduje opowieści, których akcja rozgrywa się w 
Ameryce Południowej w bliskiej nam przyszłości, czasem 
próbuje też łączyć fantasy z realiami iberoamerykańskimi. 
Stałym motywem jego twórczości jest osamotnienie człowieka.
Znajdziemy to również w opowiadaniu "Kapitulacja".  
   Shepard jest przedstawicielem młodego pokolenia 
Amerykanów kontestujących ekspansywną polityką swego kraju. 
Sądzę, że kilka lat temu utwór ten nie uzyskałby u nas 
zrozumienia, z jakim może spotkać się dzisiaj. Należy do 
nurtu, do niedawna bardzo w Polsce popularnej political 
fiction. Don Wollheim zamieścił je w ostatnim swym wyborze, 
który nie miał już szczęścia ukazać się w Polsce.  
                                                     D.M.


