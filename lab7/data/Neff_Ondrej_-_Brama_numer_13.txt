Autor: Ondrej Neff
Tytuł: Brama numer 13

(Brana cislo trinact)

Z "NF" 1/91

Prolog
Kosmiczna rolka była najdonioślejszym wynalazkiem 
dwudziestego pierwszego wieku i obok odkrycia ognia i koła 
najwspanialszą zdobyczą ducha w całych dziejach ludzkości. 
Rozwój fizyki niekauzalnej prowadził do stworzenia pierwszej 
parasyngularności, która stała się prawdziwą bramą do 
gwiazd. Jak obłąkane wydały się wobec tego mrzonki o 
rakietach międzygwiezdnych! Tylko stworzenie 
parasyngularności jest przepustką do gwiazd. Każda 
rozwinięta cywilizacja, bez względu na to gdzie i na którym 
poziomie Kosmosu istnieje, wcześniej czy później musi 
dorosnąć do fizyki niekauzalnej, a gdy skonstruuje 
parasyngularność, chcąc nie chcąc nawiązuje kontakt ze 
wszystkimi pozostałymi cywilizacjami, które już swoje 
parasyngularności posiadają. To bardzo proste: poszczególne 
parasyngularności są jakby rolkami gwiezdnej kolejki. Bez 
parasyngularności nie można nawiązać międzygwiezdnego 
kontaktu, a cywilizacja, która stworzy parasyngularność, nie 
może takiego kontaktu nie nawiązać.
   Skonstruowanie parasyngularności na Ziemi otworzyło nową 
kartę w historii ludzkości. Wiele epizodów tej historii 
miało dosłownie awanturniczy przebieg i warte są tego, by 
kolejno o nich opowiadać. Większość z nich miała miejsce w 
kosmosie, na planetach zamieszkiwanych przez istoty, w 
których istnienie ludzie onegdaj nie chcieli wierzyć, a 
które teraz weszły do ich codziennego życia. Niektóre 
zdarzenia rozegrały się jednak tu, na Ziemi, a o jednym z 
nich właśnie teraz opowiemy. Doszło do niego wkrótce po 
wybudowaniu parasyngularności czyli rolki, jak zaczęto 
potocznie mówić. Wyróżnia się ono tym, że miało miejsce w 
Czechach, na terenie byłego poligonu wojskowego niedaleko 
Żatca. Tam powstała pierwsza anomalia czasowa, wówczas 
nowość, z którą naukowcy nie potrafili sobie dać rady.
Pierwszy znalazł się w obszarze anomalii doktor Ivan 
Trziska. Kiedy długo nie wracał, wyruszył mu na pomoc doktor 
Jan Havel, jego przyjaciel. A oto relacja z ich przygód.

Nareszcie! Niecierpliwie wyglądałem twojego przybycia, 
Mistrzu. Tak długa podróż musiała cię zmęczyć. Nim 
pośpieszysz dalej, wejdź więc, proszę.
   Słowa te wypowiedział mężczyzna na oko 
sześćdziesięcioletni, niewysoki, ale o barczystych 
ramionach, a klatka piersiowa i wielkie spracowane ręce 
mogły należeć do atlety. Czarne kędzierzawe włosy i broda 
były poprzetykane siwymi nitkami. W świetle dziennym 
wyglądał chyba sympatycznie, nawet dobrotliwie, ponieważ 
miał wielkie żywe oczy, a zmarszczki świadczyły o tym, że 
lubił się śmiać. Lecz w zielonej poświacie wyglądał 
potwornie - zresztą jak wszyscy w tym mieście grozy. Podał 
przybyszowi rękę, prosząc o ostrożność przy przekraczaniu 
leżącego na progu trupa.
   Havla trochę zaskoczyła życzliwość tego nieznanego 
mężczyzny, ale naprawdę tylko trochę. Po kilku godzinach 
spędzonych za Barierą jego zdolność zdumiewania się została 
poważnie stępiona. Starannie ominął zwłoki (już dawno 
przestał je liczyć) i pozwolił się prowadzić przez nisko 
sklepiony korytarz oświetlony kilkoma kopcącymi łuczywami. 
Po drodze minęli drzwi. Były uchylone, a w szparze błyskały 
białka przerażonych oczu.
   Było tu czuć stęchlizną, ale również wyziewami 
laboratorium chemicznego. W porównaniu z trupim odorem na 
zewnątrz była to przyjemna zmiana.
   Pan domu, gdyż nie było wątpliwości, że do niego należała 
ta wysoka kamienica o krytym dachówką spadzistym dachu, 
wyróżniające się tym, że wszystkie okna na ulicę miała 
zamurowane, zaprowadził Havla do przestronnej sali, 
wyłożonej porządnie sfatygowanymi płytami z piaskowca. 
Panował tu przejmujący ziąb, mimo że na dworze było ciepło, 
jak przystało na prawdziwą lipcową noc. Trochę przyjemniej 
było przy samym kominku, w którym strzelało kilka na wpół 
spalonych polan. Gospodarz posadził Havla w niewygodnym 
dębowym fotelu, a sam usadowił się na niskim, bogato 
rzeźbionym stołku, zapewne florentyńskiego pochodzenia.
   - Słucham - powiedział z rękoma pokornie złożonymi na 
kolanach - i czekam na rozkazy, Mistrzu.
   Havel trochę się zmieszał, ponieważ mężczyzna, z 
pewnością dwukrotnie starszy od niego, patrzył na niego 
przenikliwie a zarazem ulegle. "Diabli wiedzą z kim mnie 
pomylił i czego się po mnie spodziewa. Gdybym mu kazał wziąć 
do ręki rozpalone polano, zrobiłby to bez mrugnięcia" - 
pomyślał i wpadło mu do głowy, że mógłby starego wypróbować. 
Odchrząknął z zakłopotaniem. Nie, profesor Lippert na pewno 
nie po to go tu wysłał, a major Pospiszil również nie byłby 
zachwycony jego wybrykami.
   "Muszę mu mówić po imieniu" - uzmysłowił sobie.
   - Jesteś Jan Mateusz Vohrubka, alchemik - powiedział 
starając się, by słowa te zabrzmiały najpewniej, jak 
przystało na... właściwie kogo? Na pierwszego asystenta 
dyrektora Instytutu Fizyki Niekauzalnej, na specjalnego 
wysłannika osiemnastego departamentu ministerstwa spraw 
wewnętrznych czy na jakiegoś Mistrza?
   Jan Mateusz Vohrubka skromnie spuścił wzrok. Miał 
zaczerwienione powieki, zapewne od kilku nocy nie spał.
   - Uczeń Szymona Tadeusza Budka z Leszyna i Falkenbergu - 
cicho dodał. Potem ponownie podniósł swoje żywe spojrzenie. 
- Słucham. Trzynasta brama się otworzyła. Co dalej, Mistrzu? 
Jestem bezradny.
   Ręce na kolanach mu się trzęsły.
   - Nie odwiedził cię w ostatnich dniach jakiś 
cudzoziemiec?
   Uczony zamrugał oczyma.
   - Cudzoziemiec? Masz na myśli tego złodziejaszka?
   "Wreszcie" - pomyślał Havel. Trzy dni chodził po 
miasteczku, zanim wpadł na trop Trziski. W końcu pomógł mu 
żebrak, który nie chciał uwierzyć w to, o czym byli 
przekonani wszyscy mieszkańcy - że nastał koniec świata. 
Ciągle siedział na schodach kościoła i obserwował, co się 
wokół dzieje.
   - Nazywa się Ivan Trziska.
   Powinien dodać "doktor nauk ścisłych". A poza tym łowca 
przygód. Albo wariat.
   Uczony przepraszająco wzruszył ramionami.
   - Pojmali go moi ludzie - powiedział - i przekazali 
halabardnikom sędziego. W tej chwili najpewniej już śpiewa 
na torturach. Wzięli go do ratusza z samego rana.
   Doktor Ivan Trziska na torturach!
   Alchemik zauważył, że jego gość się przeraził i 
pośpiesznie dodał:
   - Ale możliwe, że jeszcze nie przyszła na niego kolej. W 
mieście dopust boży, jak sam raczyłeś widzieć, zbrodniczy 
motłoch opuścił barłogi i morduje, i łupi, i cała noc zeszła, 
nim dotarli tu sędziowscy pomocnicy. Może go tylko wepchnęli 
do komórki - mają na ratuszu taką, gdzie spędzają wszystkie 
szumowiny i inne zakały, i kąpią rzezimieszków w łaźni.
   Havel wstał.
   - Zaprowadzisz mnie do ratusza - rozkazał alchemikowi - i 
uwolnisz tego człowieka.
   - Jak bym mógł, Mistrzu...
   - Ty? Człowiek tak bogaty w złoto?
   Był to tak zwany strzał z biodra, ale celny. Alchemik 
przestraszył się, jego kędzierzawa broda zaczęła drżeć. Miał 
solidną brodę, jakby drucianą.
   - Jak każesz, Mistrzu, ale wynik Wielkiego Dzieła... na 
świeckie cele...
   "Ten oszust chce mi wmówić, że sam wyprodukował to złoto" 
- uzmysłowił sobie Havel. Był zmęczony i - co tu ukrywać - na 
śmierć przestraszony, głęboko wstrząśnięty okropnościami, 
które widział w mieście: szubienice i wolno stojące drzewa 
obwieszone trupami; bijatyki, przy których lała się krew; 
kobieta skopana do nieprzytomności; pochód wzajemnie 
biczujących się fanatyków; kościoły nabite tłumem 
niewyobrażalnie biednych nędzarzy; dzieci porzucone w 
brudnym rynsztoku i umierające z głodu; chmary szczurów 
okupujące każdy ciemny zakamarek, którym zapewne tylko 
watahy sparszywiałych psów uniemożliwiały przejęcie władzy w 
tym oszalałym mieście; a do tego zielona poświata Bariery, 
to zimne światło, które swoją natarczywością potrafiłoby 
doprowadzić do obłędu największego stoika. Nastał koniec 
świata, w to wierzyli wszyscy mieszkańcy miasta, i każdy 
reagował po swojemu. Jeden szedł zamordować sąsiada, inny w 
miejscu publicznym spółkował, ten się modlił, ów targał się 
na życie. Gdzieniegdzie płonęły ognie, gdzie indziej 
rozlegały się pieśni dziękczynienia Panu, który zstąpił na 
Ziemię, by ostatecznie osądzić grzechy żywych i umarłych.
   Anomalia czasowa...
   Równania Prusa, no i pierwsze eksperymenty laboratoryjne 
w dziedzinie fizyki niekauzalnej dopuszczały możliwość 
powstania anomalii czasowych, ale nikt nie potrafił sobie 
wyobrazić, że w praktyce dojdzie do czegoś takiego.
   Westchnął. Nie był nastrojony do długich dyskusji z 
tym starym oszustem.
   Dał mu do zrozumienia, że jest zirytowany, a stary - jak 
na te warunki nawet bardzo stary mężczyzna - niemal rozerwał 
się w służalczej gorliwości, mimo że w aluzjach, chociaż 
bardzo poczciwie, wyrażał pewne niezadowolenie czy raczej 
zdziwienie wobec polecenia, jakie mu wydawał ten, którego 
uważał za jakiegoś Mistrza. Nagle się podniósł i uśmiech 
rozjaśnił jego zmartwioną twarz. Zawołał:
   - Mistrzu, ten człowiek... ów Trziska, jest twoim 
pomocnikiem, prawda?
   - Owszem - ponaglił go Havel - chodźmy już!
   - Czemu się nie ujawnił! Czemu przemilczał swoje... 
chyba że zakaz...
   Teraz, kiedy zrozumiał, czy chociaż przypuszczał, że 
zrozumiał zamiary Mistrza, kipiał zapałem. Przywołał dwóch 
pomocników, ponurych młodzieńców, jednego z urwanymi palcami 
lewej ręki, drugiego niemego, ponieważ, jak się później 
okazało, kiedyś kat odciął mu język. Rozkazał im, by 
uzbroili się w halabardy, a na wszelki wypadek również w 
pistolety; mimo że sędzia już pięć lat temu zakazał 
posiadania broni palnej, w okresie tak niezwykłym przestało 
obowiązywać niejedno zarządzenie nie tylko sędziego, ale i 
cesarza.
   Droga do ratusza, gdzie w podziemiach mieściły się sale 
tortur i miejskie więzienie, minęła bez przygód, co ze 
względu na okoliczności można było uznać za cud. Havel 
jednak z niepokojem zauważył, że działanie stymulatora 
psychicznego, w który zaopatrzono go na podróż przez Barierę 
i który pomógł mu zachować zdrowe zmysły w tych 
przerażających warunkach, szybko słabnie.
   Kiedy wchodzili do budynku ratusza, strzeżonego przez 
oddział niezbyt trzeźwych halabardników, zdał sobie sprawę, 
że wszystkie okropności, których był dotąd świadkiem 
zdarzyły się jakby niepostrzeżenie, że były jakby integralną 
częścią codziennego życia mieszkańców miasteczka czy raczej 
miasta, jak z dumą nazywali tę aglomerację, natomiast sala 
tortur to miejsce odmienne, stworzone po to, by 
niecodziennymi środkami budzić trwogę w ludziach, którzy z 
grozą obcowali niemal od dziecka.
   Spodziewał się wszystkiego, ale nie tego, że z sali 
tortur nie będą dobiegać jęki katowanych i nie będzie tu
cuchnąć zepsutą krwią, moczem i łajnem: przywitał ich gwar 
gospody i zapach piwa. Trochę go to uspokoiło i pomyślał, że 
może te wszystkie historyjki o katach i torturach są 
wymysłem pismaków jak Zikmund Winter czy Josef Svatek i że 
jednak prawo początku siedemnastego wieku nie kroczyło 
ścieżkami tak drastycznymi, jak się powszechnie sądzi. Potem 
jednak przypomniał sobie szubienice i drzewa ozdobione 
wisielcami, które widział w mieście i niepokój ponownie 
ścisnął mu serce.
   Jęków torturowanych nie było słychać po prostu dlatego, 
że kat i jego pomocnicy mieli pauzę lub - używając 
współczesnego języka - przerwę technologiczną. O efekty 
dźwiękowe postarali się widzowie, których zebrało się tu 
dzisiaj sporo. Przy dębowym stole królował miejski sędzia, 
obok niego spał mężczyzna w bogatym, acz niemiłosiernie 
powalanym ubraniu, jakiś mnich wpychał w siebie pieczyste, a 
pozostali mężczyźni, jak poinformował Havla jego przewodnik, 
byli miejskimi rajcami. Wlewali w siebie znakomite miejscowe 
piwo z olbrzymich cynkowych kufli. Pod stołem mieli latrynę: 
napój przerobiony przez przewód pokarmowy wypuszczali prosto 
pod siebie na słomę. Wszyscy, oprócz śpiącego wielmoży i 
ucztującego mnicha, krzyczeli jeden przez drugiego, jedni 
się śmiali, inni spierali. Mistrzowi katowskiemu i jego 
pomocnikom wydarzył się bowiem niecodzienny wypadek: kiedy 
naciągali torturowanego na koło zwane czeladniczym 
kołowrotem, które było, w przeciwieństwie do normalnego 
koła, wyposażone w przekładnię i korbę, ciało ofiary nie 
wytrzymało naciągu i zostało rozerwane. Jedni - ci, którzy 
się z tego śmiali, uważali zdarzenie za zabawne, ci drudzy 
łajali kata, że jest niezdarą i głupcem. Nie zwracali uwagi 
na jego wyjaśnienia, że facet był jakiś miękki i nie 
wytrzymał nawet połowy tego, co znosi każdy nasz chłop, 
zresztą, trudno się dziwić - cudzoziemiec.
   Na ten widok pod Havlem załamały się nogi i byłby upadł, 
gdyby go Jan Mateusz Vohrubka nie podtrzymał.
   - Przyszliśmy za późno - zauważył szeptem.
   Kolega Trziska zachował się nieodpowiedzialnie. Nie 
potrafił opanować profesjonalnej ciekawości naukowca. Gdyby 
wrócił, czekałyby go ciężkie chwile na dywaniku w gabinecie 
profesora Lipperta. Nie wymigałby się od kary, na pewno by 
się nie wymigał...
   Kat stał obok resztek tego, co jeszcze przed kilkoma 
dniami uważane było za enfant terrible fizyki niekauzalnej i 
wzruszał ramionami: "Czy to moja wina? Taki mięczak... tylko 
pociągnęliśmy i już pękł... gówno wytrzymał". Również jego 
pierwszy sługus wyglądał na zakłopotanego. W ręku trzymał 
jeszcze świeczkę, którą zamierzał osmażyć boki 
torturowanego. Nie pomyślał, że powinien ją zgasić. Jeden z 
rajców, z oczyma zalanymi łzami śmiechu, zauważył ten 
komiczny szczegół i chcąc zwrócić na to uwagę pozostałych, 
żeby też się rozerwali, pokazywał głupiego sługusa palcem. 
Ponieważ jednak był pijany, nie zdobył się na więcej niż na 
bełkotliwe "nie... nie... nie...".
   Doktor Havel wyrwał się Vohrubce i podszedł do stołu, 
przy którym biesiadowali dostojni mężowie.
   Ci, chociaż byli pijani, a w sali tortur panował półmrok, 
zauważyli przyjście alchemika towarzyszącego cudzoziemcowi w 
przedziwnym ubraniu. Z wyjątkiem śpiącego szlachcica byli to 
tylko piastujący wysokie urzędy kmiotkowie, natomiast Jan 
Mateusz Vohrubka był doradcą księcia, w wielu sprawach jego 
prawą ręką i, gdyby miał taki kaprys, mógłby wysłać na 
tortury nawet sędziego i burmistrza. Dlatego kiedy Havel 
podszedł do ich stołu, śpiesznie przywdziali na swoje gęby 
wyuczone grymasy tępej służalczości, już od wieków najlepiej 
się sprawdzającej w kontaktach niższych z wyższymi. Trochę 
wprawdzie się nastroszyli, gdy doktor nauk ścisłych zwrócił 
się do nich per "wy bydlęta", ale siedzieli bez ruchu, ten z 
głową przechyloną w prawo, ów w lewo i ani mrugnęli. Tylko 
rajca, który poprzednio tak się śmiał z zapalonej świeczki w 
ręku pomocnika, dawał oznaki życia, ponieważ z kącików ust 
wyciekał mu cienki strumyczek wymiocin.
   Havel podszedł do stołu, oparł się pięściami o drewniany 
blat i zaczął im wykrzykiwać w twarze słowa gniewu i 
pogardy.
   - Wy bydlęta! - krzyczał. - Siedzicie tu i nie wiecie, co 
się wokół was dzieje! Jesteście bydlętami o bydlęcych 
mózgach i nie potraficie myśleć inaczej niż bydlęta, ale już 
jutro będzie inaczej, jutro...
   Zaciął się.
   Mówił dalej, ale w połowie zdania zrezygnował z 
pierwotnego zamiaru, przerzucił zwrotnicę i zamiast wyjaśnić 
tym skretyniałym bydlętom sens Bariery i jej pochodzenie, 
zamiast wytłumaczyć im, że niedaleko stąd, tylko pięć 
kilometrów w linii prostej, zaczyna się dwudziesty pierwszy 
wiek, wiek biotroniki, kreatologii i fizyki niekauzalnej, że 
zespoły naukowców i techników szykują się do przejścia przez 
Barierę i że przyjdą tu za dobę, i że ich, bydlęta o 
bydlęcych mózgach, czeka niemiła niespodzianka i gruntowna 
reedukacja i programy adaptacyjne, które wypędzą bydlęctwo z 
ich bydlęcych łbów, zamiast im to wszystko wyłuszczać i 
wyjaśniać, dał się ponieść gniewowi, rozpaczy i grozie i 
krzyczał im w tępe twarze mało oryginalne, przychodzące mu 
do głowy wyzwiska.
   Patrzyli na niego gapiowato i tylko sędzia podniósł rękę, 
kiedy Havel chwycił kufel, żeby trzasnąć nim w bydlęcy pysk 
najbliższego bydlęcia o bydlęcym mózgu, które siedziało 
przed nim. Piwo wytrysnęło i obficie skropiło ciemię
śpiącego szlachcica.
   Havel krzyczał dalej, ale w głębi wzburzonych myśli 
zapaliło się jakieś ostrzegawcze światełko. Nawet w tym 
momencie nie stracił pewności znanego naukowca, 
przedstawiciela dwudziestego pierwszego wieku w tej 
bezsensownej oazie głupoty, która wpadła w dwudziesty 
pierwszy wiek w sposób niejasno wyjaśniony nie do końca 
rozwiązanymi równaniami przedwcześnie zmarłego geniusza 
Tadeusza Prusa. Doskonale zdawał sobie sprawę, że ci tutaj 
już jutro stracą cały swój tupet, że burmistrz i sędzia 
skończą urzędowanie, że wszystkich zebranych w podziemiach 
ratusza, co do jednego, włącznie z katem i jego pomocnikami, 
czeka bliższa znajomość z takimi dyscyplinami nauki jak 
używanie szczoteczki do zębów i papieru toaletowego, że będą 
"tacy maluczcy", jeszcze bardziej bezradni niż pięcioletnie 
dzieci, ponieważ one w dwudziestym pierwszym wieku są w 
domu, natomiast oni na zawsze pozostaną obcymi. Nie stracił 
pewności siebie, ale uświadomił sobie, że osiemnaście godzin 
to szmat czasu i że te bydlęta z bydlęcymi mózgami zdążą 
popełnić jeszcze mnóstwo głupstw i że on, pierwszy asystent 
profesora Lipperta, dyrektora Instytutu Fizyki Niekauzalnej
i specjalny wysłannik osiemnastego departamentu ministerstwa 
spraw wewnętrznych może w mgnieniu oka skończyć tak samo jak 
doktor Trziska, który za jego plecami częściowo leży, 
częściowo wisi, przerwany na pół jak słomka.
   Rozlane piwo schłodziło kark śpiącego wielmoży.
   Bydlęta o bydlęcych mózgach nie spuszczały szalejącego 
cudzoziemca z oczu, ale jakimś szóstym zmysłem wyczuły, że 
szlachcic się budzi, a razem z jego świadomością wstępuje do 
ponurego wnętrza sali nowy autorytet.
   Jan Mateusz Vohrubka ruszył w przód, by stanąć u boku 
doktora Havla i przyjść mu z pomocą, gdy wielmoża przebudzi 
się całkowicie.
   Nastąpiło to po kilku chwilach.
   Dostojny pijak, z twarzą stale przyciśniętą do stołu, 
kilkakrotnie powoli pokręcił głową, jakby chciał nosem 
wywiercić dziurę w drewnianym blacie.Wszyscy, którzy byli w 
miarę trzeźwi, zdawali sobie sprawę, że rozpoczyna się nowy 
akt albo przynajmniej nowa odsłona tego może dramatu, może 
komedii - tego nikt nie był pewien. Przebudzony kręcił się 
jak niemowlę w kołysce, chciał się przeciągnąć i gdyby był w 
stanie, zacząłby ssać kciuk, tylko że fizycznie było to 
niemożliwe, ponieważ opierał się ramionami na stole. Wydał z 
siebie kilka mrukliwych protestów, potem powolutku uniósł 
głowę - na tyle, żeby rozejrzeć się, co się wokół niego 
dzieje, ale nie na tyle, by odkleić głowę od podłoża.
   Havel westchnął zdumiony. Facet nie mógł mieć więcej niż 
siedemnaście lat.
   Sędzia poruszył się, zerknął na młodzika, a potem znów 
wbił wzrok w Havla - wzrok arogancki i ironiczny. Jego 
bezczelna radość przeskoczyła na współbiesiadników i doszła 
nawet do kata i jego posługaczy, zwłaszcza do tego głównego, 
który jeszcze nie zgasił świeczki.
   Młodzieniec miał zapyziały wygląd i na razie udało mu się 
otworzyć tylko jedno, lewe oko. Spojrzał na Havla, potem na 
Jana Mateusza Vohrubkę, ale zaraz zainteresowała go inna 
scenka, za ich plecami. Wpatrzył się w nią, a ponieważ jego 
zaciekawienie rosło, oku lewemu pośpieszyło z pomocą 
siostrzane oko prawe. Nad skrajem blatu, piędź od uszu 
sterczących z kłębowiska przesączonych piwem włosów, 
pojawiły się długie palce, chwyciły się mocno drewna jak 
pazury drapieżnika, a potem wielmoża - o ile można tak 
tytułować jeszcze skąpo opierzonego na brodzie i pod nosem 
chłopca -  wyprostował się.
   - Ha! - ryknął.
   Sędzia i jego towarzysze skulili się. Młodzieniec na 
razie niewiele powiedziała, ale ton owego "ha!" bez 
wątpienia wyrażał niezadowolenie.
   - Ha! I co żeście nawyrabiali, wy bydlęta o rozumie wołu? 
Wyście tego człowieka zupełnie przerwali! A co ty, durniu 
bekający, czego tu stoisz ze świeczką jak pokutnik?
   Pomocnik, zupełnie słusznie nazwany bekającym durniem, 
spróbował zdmuchnąć świeczkę, lecz bez powodzenia. Ścisnął 
więc knot opuszkami palców, oparzył się i syknął. Mistrz 
katowski rozsierdził się i bez pośpiechu zdławił płomień 
dłonią, popisując się pogardą dla bólu. Gderliwie przemówił:
   - Pociągnęliśmy tylko trochę, Wasza Miłość. To był jakiś 
mięczak. Niczego nie wytrzymał.
   - Odpowiecie za to! - krzyknął Havel. Ulżyło mu, kiedy 
naprzeciw siebie zobaczył chłopca, któremu w knajpie nie 
powinni nawet podać piwa.
   Jego Miłość zwrócił się do sędziego.
   - Kto to?
   Jan Mateusz Vohrubka padł na kolana.
   - Spróbuj się nie unosić, Wasza Miłość i nie sprowadzaj 
na nas wszystkich zagłady.Ten człowiek jest silniejszy niż 
wszyscy cesarze i królowie, silniejszy nawet od Ojca 
Świętego! Ten człowiek, panie, jest jednym z Dwunastu!
   Ostatnie zdanie wypowiedział głębokim, zamierającym 
głosem i dokończył je z czołem przyciśniętym do podłogi.
   Młodzieniec przewrócił pijackimi oczyma.Sędzia pochylił 
się ku niemu.
   - Przyszli razem, Wasza Miłość, wykrzykiwali sprośne 
rzeczy, wymyślał nam od bydląt. To nie byle kto.
   - Czy jest tak, jak mówi alchemik? - spytał młodzieniec.
   - Nie - odpowiedział głośno Havel. Doszedł do wniosku, że 
najwyższy czas skończyć z tą maskaradą. - Pan jest 
najwyższym autorytetem w mieście?
   Młodzieniec zdumiał się, jak można zadawać tak głupie 
pytanie, ale nim zdążył cokolwiek powiedzieć uprzedził go 
sędzia.
   - Nie wiesz, że Jego Miłość...
   - To nieważne - przerwał mu Havel. - Wszyscy musicie zdać 
sobie sprawę, że nastał czas wielkich przemian.
   - Ma rację, Wasza Miłość. Trzynasta brama się otworzyła - 
wymamrotał przy ziemi alchemik.
   - A ty też skończ pleść bzdury. Już od czterech dni 
oddziela was od świata ściana zielonego światła. W swojej 
nieświadomości uważaliście to zapewne za jakiś cud...
   - Dzieło szatana! - surowo powiedział szlachcic.
   - Cud czy dzieło szatana, to nieistotne. Rzeczywistość 
jest zupełnie inna.
   Alchemik pokręcił tylną częścią ciała wyrażając aprobatę.
   - Ta ściana zielonego światła to... jak by to wyjaśnić... 
Za nią zaczyna się świat zupełnie inny niż potraficie sobie 
wyobrazić. Wy tutaj żyjecie na początku wieku siedemnastego. 
Ale tam za ścianą jest wiek dwudziesty pierwszy, tam jest rok 
dwa tysiące trzydziesty pierwszy!
   Havel nie miał złudzeń, że ta informacja wywrze na 
słuchaczach jakiekolwiek wrażenie. Nie mogli zrozumieć nic z 
tego, co im opowiadał. Taką świadomość mieli wszyscy 
członkowie konsylium, które zwołano na gruncie Akademii Nauk 
wkrótce po tym, kiedy w północnych Czechach pojawiła się 
pierwsza anomalia czasowa o nie znanym dotąd rozmiarze. Do 
tej pory były to mikroanomalie wielkości śnieżnej kulki, ale 
teraz, po raz pierwszy od rozpoczęcia prób z 
parasyngularnością, powstała anomalia o średnicy ponad 
dziesięciu kilometrów. Jak to tym ludziom wyjaśnić? Czy 
potrafią zrozumieć, że znaleźli się cztery wieki później w 
strumieniu czasu? Konsylium, które zapewne obraduje również 
w tej chwili, podzieliło się na dwa obozy. Część jego 
członków proponowała radykalne cięcie. Trzeba przedostać się 
do anomalii, wyprowadzić uwięzionych w niej ludzi i bez 
skrupułów adaptować. Przedstawiciele różnych dziedzin nauk 
społecznych ostro zaprotestowali, odwołując się przy tym do 
zasad etyki. Twierdzili, że trzeba stworzyć takie warunki, 
żeby ludzie wewnątrz anomalii w spokoju dokonali żywota tak, 
jak do tego przywykli. Adaptacja oznaczałaby ujmę w ich 
wolności osobistej, skrzywiłaby ich osobowość. Może tylko 
dzieci, w odpowiednich warunkach, dałoby się wyprowadzić na 
zewnątrz i stopniowo przystosowywać do życia dwudziestego 
pierwszego wieku. Trzeba więc infiltrować w środku anomalii 
zespół specjalistów, którzy stopniowo, krok po kroku, w 
sposób kontrolowany będą zmieniać warunki życia tak, aby w 
ciągu kilkudziesięciu lat... Ach, Boże, pomyślał Havel, 
który sam był zwolennikiem tej drugiej koncepcji, dopóki nie 
przekroczył Bariery i nie przekonał się, jak faktycznie 
wygląda życie w środku anomalii, mój Boże, czy ktoś potrafi 
wyobrazić sobie grozę sali tortur? Grozę lipy obwieszonej 
trupami?
   Odchrząknął i nawiązał do przerwanego wykładu.
   - Za ścianą zielonego światła, nazywamy ją Barierą, jest 
zupełnie inne życie. Szybko do niego przywykniecie. Jest o 
wiele piękniejsze, wygodniejsze, przyjemniejsze niż to 
tutaj. Ludzie pracują tam bez wysiłku...
   Młodociany szlachcic ze znudzeniem wzruszył ramionami i 
rozejrzał się za najbliższym kuflem. Trochę to Havla 
zdopingowało, ale zarazem mu przypomniało, jak wielka 
przepaść dzieli jego myślenie od myślenia tych ciemniaków.
   - Zapewniam was, że mamy tam również to piwo, które sobie 
tak upodobaliście. Starczy go dla wszystkich. Przyzwyczaicie 
się.
   Szlachcic się napił. Nieźle sobie poczyna jak na 
siedemnastoletniego gołowąsa, pomyślał Havel. I emanował z 
niego autorytet, jakiego mógłby mu pozazdrościć nawet 
profesor Lippert.
   - Mówże - powiedział młodzieniec. To oznaczało: masz 
ostatnią szansę, do tej pory słuchaliśmy samych bzdur.
   - Nasi naukowcy... nasi alchemicy - poprawił się Havel - 
przeprowadzili eksperyment. W swoich... pracowniach... 
sztucznie stworzyli zarodek wszechświata. jest to jajko, z 
którego rodzą się gwiazdy, planety, wszelka energia i 
materia kosmosu.
   Co by powiedzieli jego koledzy, gdyby usłyszeli taką 
teorię parasyngularności... popękaliby ze śmiechu! "Ale 
chciałbym ich widzieć na moim miejscu" - myślał Havel. "A 
czy mam inne wyjście? Muszę się przystosować do ich 
myślenia".
   - Ci alchemicy... - kontynuował, ale szlachcic, wreszcie 
zainteresowany jego wykładem, przerwał mu pytaniem.
   - Cesarscy alchemicy? Pan Filip Lang z Lagenfels? Pan 
Johannes Frank z Frankhenfels?
   "Ciężko będzie" - pomyślał Havel.
   - Są to zupełnie inni mędrcy, których imion nie znacie.
   - Dlaczego Jego Wysokość Cesarz nie powołał ich do swoich 
służb?
   - Cesarz nie żyje, nie rozumiecie tego? Już od ponad 
czterystu lat! Ludzie, proszę, wysłuchajcie mnie. 
Zapomnijcie o kształcie świata, jaki znaliście. Już od jutra 
wszystko będzie inaczej. Przyjdą moi przyjaciele...
   - Co zrobili ci... nieznani alchemicy?
   "Muszę ich wziąć na patetyzm" - zdecydował Havel. 
Rozłożył ręce i z czołem wzniesionym w górę z czcią 
przemówił.
   - Otworzyli bramę do gwiazd.
   - Nie!
   Jan Mateusz Vohrubka jęknął i podniósł się na kolana.
   - Nie! Niech Wasza Miłość go nie słucha! Już to 
pojąłem... On... - wskazał palcem Havla - on nie jest jednym 
z Dwunastu.
   - Czy to prawda? - spytał ostro szlachcic.
   Havel wzruszył ramionami.
   - Nigdy nie twierdziłem, że tak jest. Tylko ten stary 
wariat sobie ubzdurał, że jestem jakimś magiem czy 
Mistrzem...
   - To wspólnik tego... - alchemik pokazał za siebie, na 
udręczone resztki biednego doktora Ivana Trziski.
   - Owszem - powiedział Havel. - To mój przyjaciel doktor 
Ivan Trziska. Jego śmierć jest tragiczna, ale nie obawiajcie 
się, nie będziecie za nią ukarani. Na terenie anomalii 
jeszcze przez jakiś czas będą obowiązywać nadzwyczajne prawa 
i zasady...
   - Czyli wspólnik - powiedział młodzieniec, mnąc sobie 
brodę porośniętą cienkimi bladymi kłaczkami. Z zadumą 
spojrzał na mistrza egzekucji, który pochylił głowę w 
pokłonie - ucieleśnienie gorliwości. Potem spojrzał na 
alchemika.
   Ten ciągle jeszcze klęczał obok domniemanego Mistrza, 
patrzył na niego, ale już nie z szacunkiem i pokorą, ale z 
nienawiścią.
   - W świecie, z którego pochodzę i w którym wkrótce wy 
również się znajdziecie, każde dziecko ma więcej wiadomości 
niż ten oszust - rzucił Havel wskazując Jana Mateusza 
Vohrubkę.
   - Oszust! - powtórzył potępiony uczony. - Mnie będzie 
wyzywać od oszustów, on, który przed chwilą twierdził, że 
nieznani alchemicy...
   - Oczywiście - Havel z satysfakcją wbił mu szpileczkę. - 
Tobie nieznani alchemicy. Już jako dzieci przewyższali cię 
wiedzą.
   - Dość - powiedział Jan Mateusz Vohrubka, wstał i zrobił 
krok do przodu. Doktor nauk ścisłych Havel znalazł się za 
jego plecami. - Już dość. Moja cierpliwość jest przeogromna, 
ale nie nieskończona. Wasza Miłość, przyczyną wszystkich 
wydarzeń  ostatnich dni jestem ja, i zwracam się do ciebie 
jako najwyższego przedstawiciela władzy świeckiej, z prośbą 
o ochronę przed utratą honoru.
   Krótko spojrzał na Havla i ciągnął.
   - Ten oszust twierdzi, że jacyś - pozwólcie, że się 
zaśmieję - nieznani alchemicy otworzyli bramę do gwiazd. 
Wasza Miłość, trzynastą bramę otworzyłem ja.
   Havel przypomniał sobie, że ten kudłaty szaleniec plótł 
coś o trzynastej bramie już w pierwszych chwilach spotkania.
   - Poleć, panie, tym pachołkom, by odeszli.
   Teraz, kiedy wyzbył się pokory, z całą pewnością 
udawanej, emanował z niego autorytet, w którym gubiło się 
poważanie tego dostojnego młodzieniaszka, chociaż był on, 
jak powiedział uczony, najwyższym przedstawicielem władzy 
świeckiej. Młodociany wielmoża natychmiast usłuchał i 
niecierpliwymi, trochę zniewieściałymi gestami wygonił 
wszystkich z sali jak gospodyni wypędzająca gniewnymi "a 
sio" drób z sieni. Exodus nie obszedł się bez drobnych 
incydentów, jak upadki ze schodów, bolesne kolizje z ostrymi 
narzędziami tortur i podobne - wszak z wyjątkiem mistrza 
katowskiego, pisarza i pomocników wszyscy byli pijani. Lecz 
wreszcie zapanował spokój i przedstawiciel władzy świeckiej 
mógł się poświęcić temu przedziwnemu przypadkowi.
   - Jak Waszej Miłości wiadomo, do Ogrodu Filozofów 
prowadzi brama potrójnie zamknięta i opatrzona ryglem.
   Młodzieniec skinął i zerknął jak na to reaguje ten 
podejrzany człek, najpierw rzekomy Mistrz, jeden z Dwunastu, 
potem samozwańczy emisariusz Nieznanych Alchemików, a w 
rzeczywistości zapewne kanciarz i złodziej.
   Havel w ogóle nie reagował, tylko gorączkowo rozmyślał 
jak się wydostać z tej kabały. Przypomniał sobie radę majora 
Pospiszila, której jednak nie wysłuchał - jaka szkoda! 
Naprawdę, ze wszystkich zdobyczy wiedzy i techniki 
dwudziestego pierwszego wieku w tej sytuacji najbardziej by 
mu się przydała stara, niezawodna spluwa.
   Alchemik kontynuował wywody.
   - Dwanaście bram należy otworzyć i przejść przez nie, nie 
bez niemałych cierpień. Materię należy najpierw oczyścić, 
potem rozpuścić. Po rozdzieleniu żywiołów trzeba je ponownie 
połączyć, zostawić, by przegniły, a po zgęstnieniu i 
przeniknięciu przedestylować, i wierz mi, Wasza Miłość, że 
jest to praca żmudna i niewdzięczna. Po oczyszczeniu, czyli 
sublimacji następuje zakwaszenie, czyli fermentacja, a po 
uszlachetnieniu i rozmnożeniu pożądany cel mamy na 
wyciągnięcie ręki. Lew zostaje ukoronowany. Wielkie dzieło 
dopełnione, zwycięzca nad materią jest witany w Ogrodzie 
Filozofów i zaproszony na ucztę, na której częstują go 
złotymi jabłkami.
   - To wszystko wie każdy uczeń nauk hermetycznych - 
warknął młodzieniec. Gadania alchemika słuchał nie po raz 
pierwszy i, jak Havel mógł wywnioskować z jego energicznego 
potakiwania, uważał się za znawcę nauk tajemnych.                                               
   - Ja przeszedłem przez dwanaście bram - powiedział cicho 
alchemik. 
   Młodzieniec skrzywił się i spojrzał na Havla, który się 
uśmiechnął. Alchemik miał wzrok wbity w popękaną 
powierzchnię stołu i patrzył na nieapetyczne resztki żarcia 
jakby to były skarby w sercu Galaktyki.
   - Ja przez nie przeszedłem, ale nie spocząłem w 
ocienionej altanie Ogrodu Filozofów, nie okazałem 
zainteresowania kuszącymi jabłkami. Opatrzność boska 
pozwoliła mi zrozumieć, że jest to ukryta pokusa, subtelna 
pułapka zastawiona na adepta. Oświecony kroczyłem dalej i w 
ciemnym kącie ogrodu, gdzie poza chwastami i ziołami nic nie 
rosło, znalazłem na wpół połamane, zwykłym haczykiem 
zamknięte wrota. Wystarczyło leciutko pchnąć palcem i 
zawiasy puściły, wrota się otworzyły, a ja wszedłem i 
zrozumiałem, że to Trzynasta Brma,  o której istnieniu nie 
miał pojęcia ani Hermes Trismegistos, ani Raymundus Julius, 
ani Albertus Magnus. Była to brama do gwiazd.
   Młodzieniec najwyraźniej tracił zainteresowanie i był 
ciekawy raczej cudzoziemca, którego wprawdzie również uważał 
za oszusta, ale przynajmniej zabawnego. Havel wzruszył 
ramionami i nie prosząc o pozwolenie przysiadł na 
przewróconej, leżącej opodal beczce zakładając nogę na nogę.
   - Stworzyłeś Kamień Filozoficzny? - obojętnie spytał 
chłopak.
   - Kamień to drobnostka, jedynie prolog - odpowiedział 
uczony. - Trzynasta Brama prowadzi do stworzenia Punktu 
Początku.
   Doktor Havel cichutko westchnął. Już się zdecydował: 
poczeka na pomoc z zewnątrz. Sam, choćby posiadał dar wymowy 
spikera plastywizyjnego, nie przekona tych ludzi. Adaptacja 
potrwa długo. I kto wie ilu z nich psychicznie podoła 
przejściu przez przepaść czterech stuleci! Mają głęboko 
zakorzenione przesądy... stosunki społeczne... system 
wartości moralnych. Nie, nie będzie sobie łamać tym głowy. 
Jest przecież fizykiem, umysłem ścisłym. To problem dla 
pedagogów, socjologów, psychologów.
   Alchemik spojrzał na Havla.
   - Wiem, że nie jesteś zwykłym człowiekiem - powiedział 
cicho.
   - Nazwałeś mnie oszustem.
   - Nie... nie jesteś oszustem. To próba, prawda? Jesteś 
Mistrzem, jesteś jednym z Dwunastu, a jedenastu pozostałych 
czeka na twoje rozkazy?
   - Niech ci będzie, stary. jestem Mistrzem.
   Alchemik sięgnął za pazuchę i wyciągnął podniszczony 
skórzany mieszek.
   - Punkt Początku. Jest tutaj.
   Już poprzednio, w trakcie jego przemowy, doktor Havel 
zrozumiał, że ów "Punkt Początku" jest zapewne czymś w 
rodzaju parasyngularności.Czemu takie pojęcie nie mogłoby 
się pojawić w poplątanej, zabobonnej terminologii alchemików? 
Przecież słowo "atom" też ma dwa i pół tysiąca lat.
   Uczony uśmiechnął się do niego i dopiero teraz w pełni 
rozwinęły się wachlarzyki zmarszczek w kącikach jego żywych 
oczu. Delikatnie potrząsnął woreczkiem. Mam go tutaj, 
oznaczał gest alchemika.
   Doktor Havel histerycznie się roześmiał.
   Do stworzenia parasyngularności musiały się połączyć 
potencjały naukowe i techniczne całego świata. Na głębokości 
piętnastu kilometrów pod Mont Blanc wydrążono jamę wielkości 
kilometra sześciennego. Akumulatory elektrowni 
termonuklearnych zasilały kolosa zdolnego rozpętać moce 
trzykrotnie większe niż znane we wszechświecie. Tylko w 
warunkach tego niewyobrażalnego Inferna można przejść z 
poziomu energii na poziom stosunków niekauzalnych, jak już w 
roku 1951 przewidział nieznany profesor gimnazjum w Tallinie 
Tadeusz Prus. Parasyngularność tam powstała, żyła swoim nie 
do końca wyjaśnionym życiem, przejawiała swoje istnienie, 
może niedozwolone, pulsowała, nawiązywała kontakty, którym 
nie stały na przeszkodzie nawet gwiezdne mgławice, a tutaj 
ten brodacz trzyma ją w woreczku na tytoń!
   Śmiał się i śmiał, rozbolał go brzuch, w oczach zalanych 
łzami rozmazał mu się obraz, upadł, ale śmiał się dalej, 
ponieważ nie mógł się nie śmiać. Opadło z niego napięcie, 
wszystkie przerażające doznania ostatnich dni w nim 
eksplodowały, nie potrafił utrzymać moczu, młócił wokół 
siebie rękoma, kopał, walił dłońmi w kamienną posadzkę i się 
śmiał.
   Na młodzieńcu nie zrobiło to większego wrażenia. Często 
bywał gościem w sali tortur, przychodził tak sobie, z 
przyjaciółmi, dla rozrywki, i gwałtowne wybuchy uczuć były 
tu na porządku dziennym. Poświęcił więc uwagę uczonemu i 
jego mieszkowi. Alchemik cofnął się i przycisnął woreczek do 
serca.
   - Co to potrafi? - zainteresował się młodzieniec.
   - Wszystko... i nic - niejasno odpowiedzia mag.
   - Robi złoto?
   - Również.
   Doktor Havel, rzekomy Mistrz, jeden z Dwunastu, bezsilnie 
zwijał się na ziemi w histerycznym ataku. Młodzieniec wstał, 
zatoczył się obchodząc stół, ale w samą porę podparł się 
lewą ręką. Prawą położył na pochwie wielkiego miecza.
   - Pokaż.
   "Panie, pomóż mi" błagały oczy maga, ale bezsuktecznie 
wbijały się w śmiejącego się Havla. Młodzieniec stanął w 
rozkroku i dał do zrozumienia, że miecz nosi nie od parady.
   - Wasza Miłość raczy się odsunąć, eksperyment może być 
niebezpieczny - poprosił uczony z nadzieją, że zyska na 
czasie. Młody szlachcic posłuchał, ale odstąpił tylko pół 
kroku. Alchemik znalazł na półce ołowianą kulę, która, 
odpowiednio rozgrzana, bywała wkładana do ust złoczyńcom, 
którzy dopuścili się kradzieży kur, gęsi i kaczek. Położył 
ją na dłoni i lekko potarł woreczkiem.
   Kula natychmiast się zazłociła.
   - To złoto? - nie dowierzał młodzieniec.
   - Najczystsze.
   - Pokaż!
   - Nie dotykaj, panie. Jest rozpalona.
   Młodzian się skrzywił, sięgnął po złotą kulę, ryknął i 
odskoczył. Oparzył się, aż zasyczało, na chwilę do smrodu 
sali tortur dołączył swąd spalonej skóry.
   - Ostrzegałem - powiedział alchemik z łagodnym uśmiechem. 
Młodzieniec wytrzeszczył na niego oczy. Uczonemu to 
pochlebiło i, licząc na to, że lada chwila Mistrz, jeden z 
Dwunastu, opanuje ten niechlubny swój stan ducha, a może z 
zupełnie innego powodu zadecydował, że pokaże jeszcze jeden 
numer.
   Podszedł do koła tortur, na którym cały czas wisiały 
nędzne szczątki doktora Ivana Trziski, obluzował przekładnię 
i nie bez widocznego obrzydzenia, ale bez widocznego 
wysiłku fizycznego przysunął obie części udręczonego ciała 
do siebie. Potem potarł mieszkiem czoło, serce, pępek i 
przyrodzenie trupa.
   Trup się poruszył.
   Młody szlachcic znowu krzyknął, jeszcze głośniej niż 
poprzednio, gdy się oparzył.
   Doktor Trziska usiadł, potoczył wokół siebie 
nieprzytomnym wzrokiem, a kiedy rozpoznał ponure rekwizyty 
sali tortur, jął rozpaczliwie jęczeć błagając o litość.
   Doktor Havel uspokoił się. Czkając i postękując 
przewrócił się na bok, potem usiadł, a kiedy ujrzał 
ożywionego kolegę zamarł bez oddechu, przestał czkać i 
łzawić, i chyba nawet serce w nim zamarło.
   - Taka jest moc Punktu Początku, Mistrzu, jak ci zapewne 
wiadomo. Czy mogę uznać próbę za skończoną?
   Alchemik ukląkł i złożył głęboki ukłon.
   - Dwanaście bram, dwunastu mistrzów. Jak odkryłem 
Trzynastą. Czy jestem więc... - zaciął się - tym Trzynastym?
   Doktor Trziska przestał jęczeć nie widząc nigdzie swoich 
oprawców, doktor Havel również złapał oddech. Obaj 
przedstawiciele nauki dwudziestego pierwszego wieku nie 
prezentowali się najlepiej. Doktor Trziska był nagi, brudny, 
skatowany, pokryty guzami, siniakami, krwiakami i szramami. 
Doktor Havel, wytarzany w brudzie posadzki, lepki od 
własnego moczu, wyglądał jeszcze gorzej - strasznie, a na 
dodatek komicznie. No, a Jan Mateusz Vohrubka klęczał i 
prosił jak chłopiec, żeby wpuszczono go gdzieś, gdzie go nie 
chcą. Tak rozmyślał w pijanym widzie przedstawiciel władzy 
świeckiej o siedemnastu wiosnach życia, co prawda 
zahartowany wychowaniem i dotychczasowymi przeżyciami, 
których, wierzajcie, nie było mało. "To gnojki" - pomyślał - 
"i nie muszę się ich bać".
   - Daj mi to - powiedział i wyciągnął miecz.
   - Nie - odparł Jan Mateusz Vohrubka. Przycisnął mieszek 
do serca i zamknął oczy. Miecz świsnął, tępo chrupnęło, 
kiedy trafił na szyję, ale ponieważ był to druzgocący cios, 
głowa odskoczyła, aż mistrz katowski mógłby pozazdrościć.
   Korpus jednak nie zwalił się na ziemię, zachował 
poprzednią pozycję.
   Młodzieniec odrzucił miecz, zawahał się, przełknął ślinę, 
ale po chwili się przemógł, podszedł do trupa i z wysiłkiem 
rozwarł palce zaciśnięte na mieszku.
   Doktor Trziska w ogóle nie rozumiał, co się dzieje, ale 
jego towarzysz lepiej się orientował.
   - Lepiej tego nie ruszać - ostrzegł młodego zabójcę, 
który podejrzliwie na niego spojrzał. Doktor Havel wstał i 
podszedł do niego. - Niech mi pan... niech mu pan wróci 
życie. Musi pan to zrobić!
   Szlachcic, dzierżąc w lewej ręce woreczek, niechętnie 
położył wyprostowane ciało na plecy, wyprostował mu nogi i 
przysunął głowę do szyi. Dotknął czoła, okolicy serca, pępka 
i członka, ale nic się nie stało. "Tak to jest z tymi 
szarlatanami" - pomyślał z gniewem Havel. Same szwindle, 
salonowe zabawy. Ale potem sobie uświadomił, że trik z 
reanimacją na pół przerwanego ciała graniczy z cudem. A 
niepowtarzalność jest podstawową zasadą fizyki niekauzalnej, 
podszeptywał mu głos wewnętrzny.
   - Nie da rady - wychrypiał młodziek. - Niech to diabli 
wezmą!
   Zaklął, żeby dodać sobie odwagi. Potem rozwiązał troczek, 
otworzył mieszek i zajrzał do środka.
   Havel uległ ciekawości i również zajrzał.
   Wewnątrz mieszka ziała przepaść, wobec której jama w 
masywach skalnych Mont Blanc była szufladą dziecięcego 
stolika. Była ciemna, a jednak obszerna, przestronnie 
konkretna, jakby wionęło z niej przeczuciem odległości. A w 
środku, chociaż wydawało się to niezrozumiałe, ciemno 
świecił Punkt Początku. W czerni dyszącej przestrzenią 
wydzielała się energia. Havel bezskutecznie przekonywał 
samego siebie, że w woreczku niczego nie ma, że to zwykła 
halucynacja, omam, przywidzenie.
   Nie potrafił oderwać wzroku od tego widoku.
   - To niemożliwe - jęknął młodzieniec i zanim Havel zdążył 
mu przeszkodzić, odwrócił mieszek dnem do góry, nastawiwszy 
pod niego dłoń.
   Czarny diament zabłysnął na dłoni zbrukanej zbrodnią.
   Havlowi zakręciło się w głowie.
   W okamgnieniu młodzieniec się spłaszczył, pozbył się 
jednego wymiaru, został lustrzanym odbiciem kogoś, kto może 
gdzieś kiedyś żył, podobny do wciśniętego między dwie szyby 
kartonowego manekina; zjawa zafalowała w powietrzu, 
powiększyła się, czy może skurczyła - tego Havel nie zdążył 
dostrzec, i w czasie krótszym niż błysk iskry zniknęła.
   Havel usłyszał westchnienie.
   Obejrzał się.
   Jego kolega Trziska stał tam i spoglądał na niego ze 
zdumieniem.
   - Co to było? Co tu się dzieje?
   - Musimy zwiewać... zanim tamci wrócą.
   - Tak nie mogę - zaprotestował Trziska.
   Przez chwilę szperali, aż wreszcie znaleźli jakieś 
odzienie, zapewne zerwane z ciała któregoś z nieszczęśników. 
Trziska wyglądał w nim jak strach na wróble, ale chyba mu to 
nie przeszkadzało. Chciał stąd zniknąć jak najszybciej. 
Zwiać, zwiać stąd, to była jedyna myśl, którą był w tej 
chwili w stanie wyartykułówać. Havel niepokoił kłopotliwy 
chłód w nogawkach, ale zdecydowanie nie miał zamiaru 
odwlekać ucieczki przez taką błahostkę.
   Schody, po których panowie prosto z gospody schodzili do 
sali tortur, na szczęście nie były strzeżone, nie było na 
nich nawet krat czy drzwi i z przerażającego pomieszczenia 
wydostali się bez przygód, które bez wątpienia byłyby 
fatalne w skutkach. Gospoda była pusta, nawet karczmarz 
opuścił swoje strategiczne miejsce przy beczce, stał teraz 
przy wejściu i przyglądał się czemuś, co się działo na 
ulicy. A był to zapewne widok nie byle jaki, ponieważ z 
dworu dobiegał wrzask, wywołujący brzęczenie szyb w oknach. 
Uciekający naukowcy zamarli, kiedy ujrzeli rozłożyste plecy 
karczmarza, ale potem nabrali odwagi, odepchnęli go i nie 
zwracając uwagi na przekleństwa wyśliznęli się na ulicę, 
gdzie szybko zmieszali się z tłumem.
   - Patrz! - krzyknął Havel pokazując na niebo.
   Było niebieskie, tylko ciężkie chmury płynęły po nim jak 
statki z ładunkiem deszczu.
   - Bariera... zniknęła - powiedział Trziska.
   Ludzie krzyczeli, podskakiwali, cieszyli się. Opadła z 
nich groza ostatnich dni i teraz dawali upust radości.
   - Nasi tu będą lada chwila - zauważył Havel. - Chyba
że...
   - Co... chyba że?
   - Chyba że się zdecydowali na jakiś powolny program 
adaptacyjny. Żeby tych biedaków uchronić przed kolejnym 
szokiem, rozumiesz?
   - Jak bym ich... - mruknął Trziska, który najwyraźniej z 
tymi biedakami miał niemiłe doświadczenia, ale nie skończył. 
Zastąpił im drogę sędzia w towarzystwie dwóch halabardników. 
Inni zbrojni kotłowali się ze wszystkich stron.
   - Ja... my... - zaczął Havel, ale sędzia trzasnął w 
powietrze trzymanym w ręku biczem.
   - Ty jesteś tym przyjacielem Mistrza Jana, a ciebie też 
skądś znam - powiedział. - Pewno też z ciebie niezłe ziółko. 
Ale niech wam będzie. Przyjechali żołnierze księcia i pan 
kapitan ogłosił generalną amnestię. Możecie iść, jesteście 
wolni. Macie piekielne szczęście.
   - Skąd przyjechali ci żołnierze? - spytał doktor Havel. 
Wypowiedzenie tych słów kosztowało go wiele trudu, zaczął 
bowiem przeczuwać, co się stało: razem z młodocianym 
wielmożą zniknęła również anomalia czasowa. A oni dwaj 
zostali po tej gorszej stronie już nie istniejącej Bariery!
   Sędzia się uśmiechnął.
   - Skąd by, jak nie z Żatca? No biegnijcie, biegnijcie, 
łaska pańska na pstrym koniu jeździ, jeszcze pan kapitan się 
rozmyśli i powplata was w koło. Biegnijcie, dopóki los wam 
sprzyja!
   Posłuchali i biegli, ale nie do Żatca, ale w odwrotnym 
kierunku, do Pragi, gdzie dotarli po trzydniowej podróży i 
zaraz po przyjściu, na Moście Karola mogli podziwiać powóz 
Jego Cesarskiej Mości Rudolfa II, jadący w stronę Starówki, 
do Żydowskiego Miasta, gdzie Jego Wysokość zamierzał 
odwiedzić mieszkanie uczonego rabina Jehudy Lowe, syna 
Bezalela, gdzie - jak później powiadano - rabin dokonywał 
prób z camera obscura, poprzednikiem aparatu 
fotograficznego. A doktor Havel i doktor Trziska przy tym 
byli, przynajmniej jako widzowie na moście!
   Po prostu mieli szczęście.

Epilog
Żatecka anomalia zniknęła tak samo nieoczekiwanie, jak się 
pojawiła, a jej powstania i zaniku jeszcze nikt przekonująco 
nie wyjaśnił. Dzisiaj już tylko my wiemy, co się w środku 
działo i jakie losy spotkały dwóch obiecujących naukowców, 
Jana Havla i Ivana Trziskę. I również tylko my wiemy, że 
powstanie anomalii absolutnie nie było przypadkowe: przecież 
według praw fizyki niekauzalnej wszystkie parasyngularności 
są ze sobą w kontakcie, bez względu na różnice w czasie i 
przestrzeni.
   Jeśli chodzi o Havla i Trziskę, w foyer Instytutu Fizyki 
Niekauzalnej odsłonięto ich płytę pamiątkową. Jeśli tam 
kiedyś traficie, byłoby miło z waszej strony, gdybyście 
położyli na niej choćby mały kwiatek.
 
                              Przełożyła Joanna Czaplińska






                         ONDREJ NEFF
Autor nie tylko znakomity, ale i płodny, nic więc dziwnego, 
że często gości na naszych łamach ("Fantastyka" nr 5/86, 
12/88, 10/89; "Nowa Fantastyka" nr 6/90).  Opowiadanie 
"Brama numer 13" zdobyło na konwencie "Parcon 90" nagrodę 
Ludvika. Neff zwyciężył tam również w kategorii powieści (za 
"Mesic meho zivota"). Gratulujemy!  
                                                  L.J.


















