Autor: NORMAN SPINRAD
Tytul: Rok myszy

(The Year of the Mouse)

Z "NF" 9/98


   - Nie zadzieraj z Myszą.
   - Nie zadzieraj z Myszą?! Wysyłamy cię pierwszą klasą 
do Kalifornii, umieszczamy w luksusowym hotelu w Anaheim, a 
kiedy ściągamy cię z powrotem, żebyś złożył meldunek o 
sytuacji, raczysz nas zdegenerowanymi taoistycznymi 
mistycyzmami?
   Xian Bai z trudem zapanował nad chęcią poluzowania 
sztywnego kołnierzyka koszuli; po dwóch tygodniach spędzonych w 
południowej Kalifornii, gdzie nawet wysocy rangą urzędnicy 
zjawiali się na ważnych spotkaniach w niezobowiązujących 
strojach, miał wrażenie, że lada chwila się udusi.
   - To nie taoistyczny epigram, tylko dobra rada często 
powtarzana w amerykańskich kręgach finansowych - wyjaśnił. - 
Nie znajdzie się tam nikogo, kto uważałby za rozsądne 
przeciwstawianie się Korporacji Disneya.
   Gdyby wiceminister do spraw kontaktów kulturalnych z zagranicą 
był Długonosym, jego blada twarz z pewnością zrobiłaby się 
purpurowa z wściekłości. Jednak, mimo braku tej cechy 
charakterystycznej dla białej rasy, zdołał dość wyraźnie dać 
wyraz swoim uczuciom, rąbnąwszy pięścią w biurko z taką siłą, 
że filiżanki aż podskoczyły na spodeczkach.
   - A czym, twoim zdaniem, jest Chińska Republika Ludowa?! - 
ryknął. - Jakąś republiką bananową, która siedzi w kieszeni 
Stowarzyszenia Producentów Owoców? Jest nas ponad miliard 
dwieście pięćdziesiąt milionów! Jesteśmy największym i 
najszybciej rozwijającym się rynkiem na świecie! Mamy 
najliczniejszą armię i broń jądrową! To Mysz powinna się dobrze 
zastanowić, czy warto z nami zadzierać! - Pociągnął łyk 
herbaty, uspokoił się nieco i zmierzył Xian Baia pogardliwym 
spojrzeniem. - Mam nadzieję, że dałeś im to jasno do 
zrozumienia?
   - Oczywiście! - odparł bez wahania Xian Bai.
   Jednak jego pewność siebie była mocno naciągana. Dwa 
tygodnie spędzone w Anaheim, podczas których z trudem zdołał 
doprosić się o spotkanie z zastępcą kierownika działu 
marketingu zagranicznego, a szczególnie przebieg i rezultaty tej 
rozmowy, przekonały go, że potęga, o której z taką dumą mówił 
minister, jest fikcją.
   - Bądź realistą, Xian - poradził mu urzędnik. - Strach 
przed Żółtym Zagrożeniem i desantem chińskich wojsk na plaży w 
Orlando odszedł razem z Ronaldem Reaganem. Mielibyście 
zbombardować  "Piratów Mórz Południowych"?
   - Ale Chiny są największym na świecie rynkiem zbytu dóbr 
konsumpcyjnych...
   - ...który szczelnie zamknęliście przed nami od czasu 
awantury o ten film o Dalajlamie. Ovitz wyleciał wtedy z 
roboty, a nas to nieźle trzepnęło po kieszeni, bo przecież 
musiał dostać solidną odprawę. - Zastępca kierownika działu 
marketingu zagranicznego zerknął w górę. - Mówię ci, Michaela 
mało szlag nie trafił. Nie pomogliście sobie tym posunięciem, 
chłopcy.
   - Więc postanowiliście się zemścić kolejnym filmem?
   Amerykanin uśmiechnął się jak Król Lew.
   - Tym lepsza zemsta, im wyższy zysk netto.
   Słudzy Myszy chętnie pozwolili Xian Baiowi uczestniczyć w 
przedpremierowym pokazie "Wielkiego Marszu", choć podczas 
przyjęcia po projekcji (białe wino, dim sum, lo mein i żeberka 
z grilla), jakiś zniesmaczony amerykański dziennikarz narzekał, 
że film należy do klasy B, ponieważ po przedpremierowych 
pokazach filmów klasy A podaje się zazwyczaj homara, kawior i 
szampana.
   Xian Baia niewiele to obchodziło, ponieważ i tak zupełnie 
stacił apetyt. Nic dziwnego, skoro film okazał się animowaną 
wersją heroicznego Długiego Marszu z czasów Rewolucji, 
ociekającą przesłodzoną muzyką, upiększoną infantylną 
choreografią, z lisem w roli Czou En-laia, ichneumonem w roli 
Czang Kaj-szeka zgrają rozradowanych mrówek jako żołnierzami 
Armii Ludowej, a także, o zgrozo, samym przewodniczącym Mao 
pokazanym jako uśmiechnięta, nieco otyła panda.
   - Chyba zdaje pan sobie sprawę, że po premierze tego 
skandalicznego "dzieła" w Stanach Zjednoczonych nasz rynek 
zamknie się całkowicie i niodwołalnie na wszystkie wasze 
produkty? - zapytał Xian Bai zgodnie z otrzymanymi 
instrukcjami.
   - Nie ma sprawy. Jeśli chcecie, możemy zorganizować 
premierę w Chinach.
   - Z pewnością nie przypuszcza pan, że kiedykolwiek 
pokażemy ten film chińskiej publiczności?!
   - Lepiej być w namiocie i sikać na zewnątrz, niż być na 
zewnątrz i sikać do środka, jak powiedział wielki Lyndon 
Johnson.
   - Co to znaczy?
   - To znaczy, że tak czy inaczej wejdziemy jednak na wasz 
rynek, ale wcale nie po to, żeby od razu zgarnąć kupę szmalu. 
"Długi Marsz" kosztował około pięćdziesięciu milionów, na 
promocję wydaliśmy trochę mniej niż drugie tyle, a za prawa do 
rozpowszechniania dostaliśmy już ponad dwieście milionów. 
Zarobiliśmy ponad sto milionów, zanim jeszcze ktokolwiek 
obejrzał film. Założę się, że jeszcze przed Gwiazdką dochody 
tylko ze sprzedaży maskotki Mao wyniosą więcej niż cały budżet 
filmu.
   - Czy... A więc... Zamierzacie sprzedawać przewodniczącego 
Mao jako wypchaną pandę?
   Co prawda Xian Bai uważał się za apolitycznego pragmatyka, 
lecz coś takiego nawet jemu nie mieściło się w głowie.
   - Badania marketingowe wykazały, że dzieciaki oszaleją na 
jego punkcie. Mao jako pluszowa zabawka zdobędzie dziesięć razy 
większą popularność niż jako polityk. - Zastępca kierownika 
działu marketingu zagranicznego pochylił się w stronę gościa. - 
Mamy jeszcze ciekawsze plany, ale musisz mi obiecać, że nie 
piśniesz nikomu ani słowa.
   - Nie mogę podejmować takich zobowiązań.
   Amerykanin wzruszył ramionami.
   - Właściwie, co mi tam; lada chwila i tak wszyscy się 
dowiedzą. No więc postanowiliśmy nie sprzedawać sieciom fast
foodów praw do wykorzystywania wizerunków naszych bohaterów, 
ponieważ sami wchodzimy w ten interes. Co prawda Myszka Miki, 
Kaczor Donald i cała reszta starej ekipy są związani 
długoterminowymi kontraktami, ale Panda Mao...
   - Chyba nie mówi pan poważnie!
   - Tak, tak, wiem co myślisz: głupie posunięcie, rynek jest 
przesycony hamburgerami, pizzami, hot dogami, pieczonymi 
skrzydełkami i licho wie czym jeszcze, ale zapomniałeś o 
jednym. Nikt nie sprzedaje w ten sposób chińskiego żarcia! 
Niedźwiadkowe Pagody we wszystkich centrach handlowych na 
świecie! Panda Mao w każdym supermarkecie! Tylko patrzeć, jak 
stary biedny Ronald McDonald skoczy na łeb ze swoich złotych 
łuków.
   Chociaż Xian Bai przedstawił starannie ocenzurowaną i 
znacznie złagodzoną wersję tej rozmowy, wiceminister do spraw
kontaktów kulturalnych z zagranicą i tak długo nie mógł dojść 
do siebie.
   - Czy oni naprawdę myślą, że ujdzie im płazem taka 
zniewaga wyrządzona Państwu Środka? Jak to możliwe, żeby 
amerykański rząd dopuścił do czegoś takiego? Chyba dałeś im do 
zrozumienia, że nasze sankcje mogą dotknąć również inne 
amerykańskie firmy?
   Xian Bai żałośnie skinął głową.
   - I co?
   Xian Bai westchnął i wbił wzrok w blat biurka.
   - Wystosowali własne ultimatum.
   - Ultimatum? - wykrztusił z niedowierzaniem wiceminister.
   - Chińska Republika Ludowa musi wyrazić zgodę na 
rozpowszechnianie "Długiego Marszu" w liczbie co najmniej 
tysiąca kopii, przekazać nieodpłatnie tereny pod budowę co 
najmniej tysiąca Niedźwiadkowych Pagod oraz trzech Disneylandów 
w Szanghaju, Pekinie i Hongkongu, przyznać całkowite 
zwolnienie od podatków na pięćdziesiąt lat, a także przekazać 
Korporacji Disneya sześćdziesiąt procent wpływów brutto z 
rozpowszechniania filmu, bo w przeciwnym razie...
   - Co?
   - Bo w przeciwnym razie, jak mi powiedziano, Myszka Miki 
zaryczy, Kaczor Donald tupnie, Dumbo wzbije się w powietrze, a 
Wielki Zły Wilk tupnie, chuchnie i domek nam zdmuchnie.

   Początkowo wyglądało to tak, jakby z kilku stron do Chin 
zbliżały się groźne fronty burzowe, ale wkrótce obawy ustąpiły 
miejsca zdumieniu i radości, kiedy rzekome chmury okazały się 
zgrupowaniami setek tysięcy czarnych, identycznych latawców.
   Każdy był podobizną pewnej słynnej na całym świecie myszy.
   Jednak po bliższym przyjrzeniu się stwierdzono, że to 
wcale nie latawce, tylko...
   - Balony! - wykrzyknął wiceminister do spraw kontaktów 
kulturalnych z zagranicą. - Miliony balonów na chińskim niebie!
   - To istotnie zabawne - odparł Xian Bai - chociaż nie 
rozumiem...
   - Zabawne! - zawył wiceminister, sięgnął do kieszeni i 
wydobył sflaczały przedmiot, który najwyraźniej wywoływał w nim 
gwałtowną odrazę. - Po wypuszczeniu powietrza zmniejszają się 
do rozmiarów portfela biedaka. Wystarczy parę dmuchnięć, żeby 
napełnić je ponownie.
   Natychmiast zademonstrował ten nieskomplikowany proces; po 
chwili trzymał w rękach podobiznę słynnej myszy nieco większą 
od piłki futbolowej.
   - Czy zdajesz sobie sprawę, co to jest, ty kretynie? - 
zawarczał.
   Xian Bai z udręką wpatrywał się w balon, lecz nie był w 
stanie dostrzec niczego nadzwyczajnego... No, może z wyjątkiem 
nosa gryzonia, który nie był czarny, lecz srebrzystostalowy i 
wydawał się wypełniony jakimiś elektronicznymi podzespołami.
   - To antena satelitarna, matole! - zawył wiceminister.

   Nawet jeśli duch przewodniczącego Mao niechętnie spogląda 
z góry na ten spektakl, to duch Deng Xiao-pinga z pewnością 
jest zadowolony, myślał Xian Bai, przecinając wstęgę podczas 
uroczystego otwarcia piątej Niedźwiadkowej Pagody. W każdym 
razie ogromna pluszowa Panda Mao uśmiechała się dobrodusznie z 
podium przy głównym wejściu. Bądź co bądź sam wielki Lenin 
powiedział przecież, że nie da się zrobić rewolucji, nie tłukąc 
przy okazji kilku jaj, choć przepisy kulinarne zawarte w "Małej 
Czerwonej Książeczce Pandy Mao" bynajmniej nie nakłaniały do 
rozrzutnego stosowania tego kosztownego surowca.
   Częściowo za karę, a częściowo dlatego, że nie było 
nikogo, kto by się do tego lepiej nadawał, Xian Bai został 
wysłany z powrotem do Anaheim, by ponownie stawić czoło sługom 
Myszy. Tym razem jednak odbył podróż maszyną znacznie mniej 
renomowanego przewoźnika, w klasie turystycznej, zamieszkał w 
obskurnym motelu w Santa Ana, a kiedy wreszcie udało mu się 
pokonać liczne biurokratyczne przeszkody i przebić się na 
najniższy szczebel kierowniczy, został skierowany do wydziału 
prawnego i trafił tam na człowieka o twardym spojrzeniu, 
uzbrojonego w krawat i okulary w stalowych oprawkach.
   - Nie pogwałciliśmy żadnych umów, konwencji ani prawa 
międzynarodowego - oświadczył stanowczo urzędnik. - Balony 
zostały wypuszczone w międzynarodowej przestrzeni powietrznej.
   - I przypadkowo nadleciały nad Chiny?
   Mężczyzna wzruszył ramionami.
   - Ręka boska. Oczywiście możecie wytoczyć proces papieżowi 
- jeśli pan chce, służę wizytówką brata - ale z nami niczego 
nie zwojujecie.
   - Mimo tego, że konwerter anteny odbiera wyłącznie Disney 
Channel, który, oczywiście zupełnie przypadkowo, właśnie teraz 
zaczął nadawać po kantońsku i mandaryńsku?
   - Satelita wisi na obiecie geostacjonarnej, w przestrzeni 
nie podlegającej jurysdykcji żadnego państwa. Mamy prawo 
nadawać co chcemy, w dowolnym języku.
   - Ale obywatele Chin nie mają prawa posiadać 
indywidualnych anten do odbioru programu satelitarnego ani 
oglądać audycji zagranicznych nadawców!
   Prawnik zademonstrował porcelanowy krokodyli uśmiech 
będący niezaprzeczalnym dowodem wysokiego kunsztu zawodowego 
stomatologów z Beverly Hills.
   - To już wasz problem - oznajmił. - Naszym problemem jest 
brak waszej zgody na rozpowszechnianie "Długiego Marszu" w 
Chinach oraz fakt, że bezprawnie zagarniacie większość dochodów 
z funkcjonowania Niedźwiadkowych Pagod. - Uśmiech znikł, ale 
krokodyl pozostał. - Jeśli do dnia światowej premiery filmu 
nasz problem nie zniknie, wasz stanie się znacznie bardziej 
dokuczliwy.
   - Jak to?... - wyjąkał Xian Bai.
   Czy sytuacja mogła się pogorszyć? Przecież i tak nie było 
możliwości skonfiskowania milionów balonowych anten; 
wystarczyło, że pojawiła się milicja, a z anten natychmiast 
spuszczano powietrze, by napełnić je ponownie, jak tylko znikło 
zagrożenie. Setki milionów Chińczyków oglądały transmisje z 
Disneylandów, kreskówki i pełnometrażowe filmy fabularne, 
zapowiedzi "Długiego Marszu", reklamy Niedźwiadkowych Pagod. 
Coraz głośniej wyrażano żądania otwarcia Chin dla sług Myszy, a 
według najnowszych badań już co najmniej czterdzieści jeden 
milionów Chińczyków święcie wierzyło, że przewodniczący Mao 
przyszedł na świat jako czarno-biała panda.
   - Dużo bardziej - potwierdził krokodyl bez uśmiechu. - 
Możemy za darmo oddać czas antenowy Dalajlamie. Możemy 
pokazywać wideoklipy z masakry na placu Tien An Men, z muzyką 
Nine Inch Nails. Możemy puszczać stare filmy z Charlie 
Chanem, a jeśli to wszystko nie da rezultatu, pozostanie nam 
jeszcze broń ostateczna.  
   - To znaczy?
   - Nadamy pierwsze dwadzieścia minut "Długiego Marszu" w 
czasie niekodowanym, resztę zakodujemy, zmusimy Chińczyków do 
kupienia kosztownych dekoderów, a winą obarczymy partię 
komunistyczną. - Uśmiech zjawił się ponownie. - Naprawdę uważa 
pan, że jakikolwiek rząd przetrwa takie trzęsienie ziemi?
   - Nie zadzieraj z Myszą... - westchnął Xian Bai.
   - Dobry pomysł - zgodził się prawnik. - Nawiasem mówiąc, 
za pięć procent od obrotu mógłbym pomóc wam jakoś z tego 
wybrnąć. Ręka rękę myje, jak mówi stare chińskie przysłowie.
   Parę tysięcy lat burzliwej historii nauczyło mieszkańców 
Państwa Środka, że najważniejszy jest rezulat uzyskany po 
ostatecznym obliczeniu wszystkich wpływów i wydatków. Można 
chyba powiedzieć, że to właśnie Chińczycy są autorami takiej 
filozofii życiowej - szczególnie jeśli za jej skutecznością 
przemawiają spore profity.
   Tym klientom Niedźwiadkowych Pagod, którzy mieliby 
problemy z jej zaakceptowaniem, "Mała Czerwona Książeczka Pandy 
Mao" dostarczała nie tylko przepisów kulinarnych i praktycznych 
porad, ale także ideologicznego wytłumaczenia. Bądź co bądź
fast food również jest chińskim wynalazkiem. Dim sum, zupa 
wonton, warzywa smażone z dodatkiem drobno pokrojonego mięsa, 
są znacznie bardziej ekologiczne i pożywniejsze niż hamburgery, 
pizze i rozmaite pieczone części kurczaków. A ponieważ 
składniki są tańsze, zysk jest nieporównanie większy.
   Dzisiaj Chiny, a jutro cały świat, obiecał przewodniczący 
Panda Mao.
   Jakie ma znaczenie, że w "Małej Czerwonej Książeczce Pandy 
Mao" zacytowano bez podawania źródła wypowiedzi Konfucjusza, 
Lao Tse albo nawet samego Buddy? Najważniejsze, że słowa Pandy 
Mao tchną niewzruszoną prawdą.
   Mędrzec mądrze czyni, czyniąc dobro.
   To w zupełności wystarczyło, żeby Xian Bai był zawsze 
uśmiechnięty podczas częstych wizyt w banku.

                              Przełożył Arkadiusz Nakoniecznik

                       NORMAN SPINRAD
   Urodził się w 1940 r. w Nowym Jorku, od dłuższego czasu 
mieszka we Francji. Debiutował w 1963 r. na łamach 
"Astounding Science Fiction"; od tego czasu wydał kilka 
powieści i dwa zbiory opowiadań. W Polsce znany jest przede 
wszystkim jako autor znakomitego i nominowanego do Nebuli 
opowiadania "Coś pięknego" (A Thing of Beauty), 
zamieszczonego w II tomie "Rakietowych szlaków". Czytelnicy 
"Nowej Fantastyki" zapewne pamiętają również inne doskonałe 
utwory Spinrada: "Anioły R" (Carcinoma Angels, "F" 8/87) i 
"Jeździec na pochodni" (Riding the Torch, "F" 2/88).
                                                    (anak)
