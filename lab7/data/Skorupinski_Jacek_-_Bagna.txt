Autor: Jacek Skorupiński
Tytuł: Bagna

Z "NF" 3/91

Bagna są schronieniem ostatecznym. Znajdują tam przystań 
wszystkie istoty, dla których nigdzie nie ma miejsca; są 
bezpiecznym i pewnym kierunkiem ucieczki.
   Bagna wydają się coraz chłodniejsze - ale może to tylko 
istoty na bagnach stają się coraz gorętsze. Wynika z tego, 
że nawet bagna spotkają swój kres. Wtedy nie będzie już 
umysłu. Kiedy oczy zmęczone są światłem, wkraczamy na bagna. 
Tereny wyrwane obszarom pośpiechu i hałasu. Każde życie 
wkracza ostatecznie na bagna, choć nie są one jego 
ostatecznym celem. Światło rozprasza częściowo ciemności na 
bagnach, nie przenikając jednak samego bagna.
   Wszyscy domyślają się, co wyszło z ciepłych bagien. To 
właśnie bagno, poprzez brak swojego określonego kształtu, 
jest najbardziej kreatywne.
   Przedmioty materialne wyłaniają się na bagnach z gęstych 
mgieł. Nieokreślone kształty konkretyzują się na horyzoncie 
zdarzeń w miarę poruszania się w głąb bagien. Zgodnie z 
naszymi wyobrażeniami następuje tam materializacja 
zamglonych obrazów, dając dowód twórczej myśli.
   W ciszy i spokoju na bagnach można usłyszeć dźwięki 
górnej i dolnej granicy. Wysoko w góry niski, basowy, 
destrukcyjny odgłos, jak mruczenie wielkiego kota albo 
ciężkiego bombowca. Nisko nad ziemią wibrujący, przenikliwy 
pisk transmisji, gdy nie słyszymy już własnego serca, tętna, 
ani oddechu. Po dostrojeniu do częstotliwości tej transmisji 
można usłyszeć dowolne głosy.
   Te dźwięki wyznaczają obszar normalności. Normalność 
także istnieje na bagnach, ze względu na ugrzęźliwość 
bagienną. To wszystko, co natychmiast odsuwamy poza własną 
świadomość, jako zbyt obce wzorcom rzeczywistości, staje się 
mentalną substancją bagien. Zwierzęta naszych podświadomości 
żyją na bagnach wolne od społecznych norm kagańca, obroży i 
smyczy. I tak jak zwierzęta narażone są na sidła.
   Prawa fizyki w zetknięciu z powierzchnią bagna załamują 
się i rozszczepiają zupełnie nieprawdopodobnie. Nawet w 
magii panuje tam duża dowolność.
   Duch unoszący się nad bagnami był niegdyś tylko jednym 
słowem, za to słowem zdecydowanie nie do powtórzenia.
   W wiosenne noce rozkwitają na bagnach złote kwiaty 
paproci. Są pod ścisłą ochroną, jako że pasożytując na 
żywych organiznach powodują ich wyobcowanie.
   Za pomocą rytualnego bębna szaman z bagien przesłał 
papieżowi prośbę o błogosławieństwo. Papież odebrał 
przesłanie i uczynił pierwszy ruch. Wtedy wdzięczny szaman 
otworzył przed nim swój umysł. Drugi gest papieża 
przypominał odganianie wściekłego szerszenia.
   Rezydujący na bagnach diabeł jest zmęczony i rozgoryczony 
"Moja legenda dawno mnie przerosła - mawia często - ludzie 
tylko swoje niepowodzenia przypisują złu i diabelstwu. Skoro 
tak, nie będę im pomagał za żadną cenę".
   Diabeł nie spełnia jednak swych pogróżek. Jego altruizm 
każe mu zawsze śpieszyć z pomocą, dlatego niewiele znajduje 
czasu na wypoczynek. Jest wyrozumiałym i wiernym kompanem. 
Na bagnach nikt i nic go nie niepokoi.
   Obszary ciepłych błot mają charakter leczniczy. Ból tam 
powoli ucisza się, opadają emocje aż do zupełnego 
uspokojenia, czemu nie przeszkadzają nawet opary związków 
siarki.
   Kiedy Chrystus przechodził przez bagna, potraktowano go 
tolerancyjnie. Obyło się bez zdrady i kaźni. Po miesiącu 
stosowania leków psychotropowych nie mówił już o miłości, 
dobroci, ani o żadnej innej abstrakcji. Po jego pobycie na 
bagnach nadzwyczajnie rozmnożyły się robaczki świętojańskie.
   Żaba, która pierwsza wyszła z wody na ląd, ma pół 
miliarda lat. Nie zmieniła się przez ten czas. Każdej zimy 
hibernuje w mule na obrzeżach bagien. Latem urągliwie 
rechoce z biologów, którzy mówią o nieodwracalnych zmianach 
w komórkach zamarzających organizmów.
   Żaba praktykuje jogę i twierdzi, że muchy praktycznie nie 
zawierają mięsa, oraz że życie w śluz się obróci. Kaczka 
natomiast twierdzi, że to tylko jaja. Żaba denerwuje się 
wtedy i skrzeczy, że kaczka nie ma głębokiego wglądu w 
bagno, ponieważ nawet zanurzając głowę w szlamie, trzyma 
zawsze kuper na powierzchni.
