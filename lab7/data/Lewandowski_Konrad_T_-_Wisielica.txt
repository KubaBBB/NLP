Autor: Konrad T. Lewandowski
Tytuł: Wisielica

Z "NF" 4/91


Nadesłane na konkurs "Fantastyki'90"

Kamienie, które mijała - porośnięte mchem i połyskujące bielą 
nadłupanych krawędzi, kanciaste i obłe - zdawały się szydzić 
z niej swoją obojętnością. Myślała o tym, a lodowaty skurcz 
chwytał ją za gardło i serce, gwałtownym dreszczem przenikał 
ciało. Tak bardzo chciałaby stać się teraz jednym z 
przydrożnych kamieni. One wiedziały, na pewno musiały to 
wiedzieć, bo ich drwina przybierała na sile, przechodząc z 
wolna w szemrzący, szyderczy rechot. Wyciągnięte leniwie 
przy ścieżce, siedzące wygodnie na wygniecionej darni, 
wszystkie wydawały z siebie ten sam pulsujący szept: 
"Odchodzisz. Ty odchodzisz, my zostajemy. Zostajemy. 
Zostajeeemyyy".
   - Nie! Nieeee! - związane na plecach ramiona wyprężyły 
się nagle i mocno szarpnęły sznurami. Palce zwinęły się w 
pięści. - Nie!!! To nie ja! Nie ja!!! Niewinna! Ja niewinna! 
Proszę!
   Wyrwała się zaskoczonemu pachołkowi i runęła na ziemię 
krzycząc rozdzierająco. Milczący dotychczas tłum zafalował z 
głuchym pomrukiem. Sędziowie w ceremonialnej czerni, 
strażnicy, połyskujący ciemną stalą kolczug i hełmów, 
papuzio kolorowi mieszczanie oraz chłopi w białych 
płótniakach przybyli z okolic Kordy - wszyscy z pośpiechem 
stłoczyli się wokół, by nic nie uronić z interesującego 
widowiska.
   - Puśćcie mnie! To nie ja! Przysięgam! Błagam... - 
uniknęła próbujących przytrzymać ją dłoni i długim wyrzutem 
przypadła do nóg sędziemu Molinie. Ten cofnął się 
wykrzywiając twarz w dziwacznym grymasie.
   Rozpaczliwe jęki przeplatane zapewnieniami o niewinności 
docierały do wszystkich, wywołując gniew albo kpiące 
okrzyki. Sędzia Maron, zadowolony, że skazana dobrze odgrywa 
dla ludu swą rolę, słuchał tego z wyraźną uciechą. Sędzia 
Tares z niesmakiem odwrócił się do stojącego obok kata.
   - Zacny Mefinie - mruknął półgłosem ocierając pot z czoła 
- uciszże nieszczęsną.
   Dobrze wymierzony kopniak przerwał błagalny skowyt w pół 
słowa. Chwilę później ręka nabita węźlastymi mięśniami 
złapała dziewczynę za kark i postawiła na nogi. Kilka 
mocnych uderzeń otwartą dłonią w twarz przywróciło skazanej 
przytomność, po czym ujęli ją pod ramiona dwaj pomocnicy.
   Wznowiono marsz. Szła teraz skulona, z trudem powłócząc 
nogami i potykając się: idący po bokach pachołkowie chwilami 
musieli ją wlec. Bełkotała cicho i niezrozumiale. Krew 
spływająca z rozbitego nosa i warg skapywała na zgrzebną, 
śmiertelną suknię z burego płótna, oraz na drogę prowadzącą 
do szczytu pobliskiego wzgórza.
   Kamienie zniknęły i zamilkły. Wspinaczka, narastający 
przedpołudniowy upał, a teraz jeszcze mdlący, przenikliwy 
ból odpędziły uczucia i myśli. Obojętnie patrzyła na 
strażnika z widłami w ręku, który, gdy byli kilkadziesiąt 
kroków od celu, wysforował do przodu i pośpiesznie 
przerzucił w krzaki szczątki leżące pod szubienicą. Zaraz 
też podążyło tam trzech ludzi z drabiną i sznurem, by 
przygotować nową pętlę. Kat skręcił niespodziewanie w bok i 
odwróciwszy się plecami do tłumu przystanął przy kępie 
zarośli. Sędzia Tares wyciągnął zza pazuchy rulon i 
spróbował podać go Molinowi, ale ten pokręcił przecząco 
głową, więc Tares cofnął się i sam podszedł do Ridy.
   - Ridina, córka rymarza Dedy - przeczytał głośno. Gwar 
głosów umilkł, a kat odwrócił się szybko i dopiął spodnie. - 
Wiosen dziewiętnaście, oskarżona przez czcigodnego pana 
Dekelo...
   Zgaszone oczy Ridy zabłysły nagle nienawiścią. 
Wyprostowała się nieco, uniosła gowę. 
   - Ty ścierwo - dotarło do obu pachołków - będziesz 
zdychał...
   - ...o to, że czarami sprowadziła śmierć na dwoje jego 
dzieci, które rzeczonej w opiekę powierzone były.
   - Nienawidzę. Nienawidzę.
   - Została uznana winną i w imieniu naszego 
najjaśniejszego pana Redrena III, dzierżcy Katimy i króla 
Suminoru, skazana na śmierć na sznurze. Podpisali imionami 
swymi jednomyślnie sędziowie Jego Wysokości: Tares, Maron i 
Molino - ostatni z wymienionych gwałtownie poruszył grdyką.
   - Mistrzu Mefinie, niechaj się wypełni! - Tares zwinął 
papier i odstąpił od Ridy.
   - Nienawidzę.
   Pętla była gotowa. Kat Mefin z Kardy, mistrz cechowy, 
uczeń sławnego Jakuba Katimskiego, sprawnie wszedł do połowy 
drabiny opartej o poprzeczną belkę szubienicy, chwycił 
rozkołysany sznur i sprawdziwszy staranność przygotowanych 
węzłów dał znak czekającym na dole pomocnikom. Podprowadzili 
Ridę, podnieśli ją do góry i z pomocą strażnika postawili na 
trzecim szczeblu. Nie broniła się, była już całkowicie 
bezwolna, tylko jej monotonny szept towarzyszył każdej 
czynności mistrza. Ten zaś po chwili zeskoczył na ziemię i 
stanąwszy z dłonią opartą o drabinę, pytająco popatrzył na 
sędziego Taresa. Odpowiedzią był przyzwalający ruch głowy.
   - Nienawidzę!
   Zatrzeszczał napinany sznur. Drabiny z głuchym łomotem 
uderzyła o ziemię. Mefin pewnym ruchem chwycił wierzgające 
nogi, przytrzymał je i mocno pociągnął w dół. Wśród 
zgromadzonych rozległ się nerwowy śmiech, ktoś splunął, ktoś 
inny zbladł nagle i chwytając się za żołądek z pośpiechem 
ruszył w powrotną drogę.
   Biały jak ściana Molino chłonął wszystko szeroko 
otwartymi oczami.
   Niebawem kat dał znać, że skończone. Zebrani poruszyli 
się i jak fala zaczęli odpływać ze szczytu Szubienicznego 
Wzgórza. Tares zaczekał, aż podejdzie mistrz Mefin, bez 
słowa wręczył mu małą sakiewkę i dołączył do pozostałych.
   Nikt nie obejrzał się już, aby nie zobaczyć twarzy 
patrzącej za odchodzącymi.
   Było południe.

Chmura odsłoniła powoli pełny księżyc, a wtedy skały, krzewy 
i trawy zalśniły szaro-srebrzystym poblaskiem. Zbudziły się 
cienie. Lekki powiew wiatru ożywił je i poruszył. Smugi 
mętnej poświaty rozpełzły się w różne strony, a jedna z 
nich wślizgnęła się pod kępę zarośli wydobywając z mroku 
wpatrzony w przestrzeń oczodół i dwa rzędy matowo 
połyskujących zębów. Jakby onieśmielona liznęła jeszcze 
jakąś kość, po czym cofnęła się tam, skąd przyszła. W ślad 
za cichnącym szmerem łodyg i liści popłynął długi, 
przeciągły skrzyp. To naprężona, konopna lina otarła się o 
suchą belkę, zaś podłużna plama czerni na ziemi ruszyła tam 
i z powrotem. Nowy podmuch i nowy skrzyp. Monotonna, miarowa 
melodia, trwająca od kilkunastu godzin.
   Nagły dysonans przerwał ów posępny rytm. Kolejny, 
zanikający odgłos, zamiast zamrzeć przeszedł w gwałtowny 
trzask. Cień pod szubienicą zadrżał, zafalował i ożył! Ostre 
szarpnięcie zatrzęsło całą konstrukcją. Nogi Ridy 
podkurczyły się i wyprostowały, a ona sama zadygotała jakby 
w nowej agonii. Mięśnie znów napinały się i wiotczały w 
chaotycznych, szalonych zrywach, a piersi raz jeszcze 
podjęły rozpaczliwą walkę o oddech.
   Coś na kształt obłoku księżycowego światła pojawiło się 
tuż nad poprzeczną belką szubienicy, z wolna spłynęło w dół 
i niczym mgła otuliło szamoczącą się postać. Pomiędzy tym 
świetlistym kokonem a lśniącą wysoko na niebie tarczą, na 
moment, niczym smuga srebrnego dymu zabłysł długi i prosty 
snop blasku. Chwilę później kokon przygasł, skurczył się, a 
mleczna poświata pulsując wniknęła w wisielca.
   Wystające spod śmiertelnej sukni bose stopy Ridy 
poruszyły się wolno i wyprężyły tak, jakby chciała dotknąć 
ziemi czubkami palców. Te zaś naprawdę wydłużyły się nieco, 
lecz wtem wygięły wraz z całymi stopani tak mocno i 
nienaturalnie, że aż chrupnęły pękające kości i ścięgna. Z 
tych konwulsyjnie drgających i chrzęszczących brył, 
przypominających pąki upiornych roślin, wykiełkowały nagle 
podobne do haków szpony.
   Po nogach przeszła kolej na dłonie, głowę i resztę ciała. 
Przemiana dopełniła się całkowicie.
   Niebawem na ziemię opadły zerwane z przedramion powrozy i 
strzępy podartej sukni. Potem pazury potwora wczepiły się w 
linę nad łbem dźwigając ciało do góry. Ostre kły szybko 
przegryzły sznur, po czym w ciszy nad Szubienicznym Wzgórzem 
rozległ się łoskot towarzyszący skokowi z niewielkiej 
wysokości. Jeszcze tylko gwałtownie zaszeleściły krzewy 
rosnące na zboczu i już nic nie mąciło spokoju nocy.

Brzask wydobył z granatowego mroku dużą, nieregularną bryłę 
miasteczka Kardy, podzielił ją na gromadę pomniejszych 
konturów i plam, a te pod dotykiem promieni zaczęły zaraz 
uwypuklać się i rozjaśniać, przybierając powoli kształt 
domów, dwu-trzypiętrowych kamienic, obronnych murów, 
wieżyczek i baszt. Główna droga prowadząca do bramy odcięła 
się jasnoszarą smugą na tle zieleni poboczy, a jako ostatni 
wyparował cień z głębi fosy. Zajęczał nienaoliwiony kołowrót 
i płyta zwodzonego mostu zaczęła powoli opadać na drugi 
brzeg. Gdy była o kilka piędzi od obmurowanej czerwonym 
granitem końcówki gościńca, korba musiała wymknąć się z rąk 
rozespanego strażnika i platforma z drewnianych bali 
nabijanych żelaznymi ćwiekami z piekielnym rumorem wyrżnęła 
o kamienie. Brzęk łańcuchów i tępy dudniący łomot przetoczyły 
się po okolicy.
   Na ten odgłos otworzyły się drzwi przydrożnej gospody 
odległej od mostu o parę strzelań z łuku. Wyszedł z niej 
jakiś człowiek. Chwilę postał na ganku, po czym niepewnie, 
na miękkich nogach poczłapał w kierunku bramy. Szedł 
długimi, z rozmachem zakreślanymi zakosami, wyraźnie 
zadowolony, że nikogo nie musi o tej porze wymijać. Nagle 
stanął gwałtownie w połowie drogi i uważnie przypatrzył się 
kształtowi leżącemu w rowie ciągnącym się wzdłuż traktu.
   Jeszcze jeden, dwa kroki. Zdławiony krzyk, zwrot i 
szaleńczy zryw. Potknął się, runął jak długi, wstając przez 
moment biegł na czworakach i znów popędził wrzeszcząc i 
wymachując rękami. W drzwiach gospody zaczepił butem o próg 
i wraz z tumanem pyłu zatrzymał się na najbliższym stole.
   - Gambo, czy ci na rozum padło?! - karczmarz Riken 
odstawił kufel, który właśnie wycierał, i wyszedł zza 
kontuaru. - No, co ty?
   Tamten dysząc ciężko i wyrzucając z siebie pojedyncze, 
niezrozumiałe okrzyki, chwycił karczmarza za rękaw koszuli i 
pociągnął do wyjścia.
   - Kat... Mefin..., p-pomocnik... - wykrztusił dopiero na 
zewnątrz.
   - Gdzie?! - w oczach Rikena błysnęło zrozumienie.
   Odpowiedzią był gest wyciągniętej ręki. Po chwili Riken 
stał już nad rowem. Zbyt wiele podobnych obrazków widział 
przez dwadzieścia kilka lat pracy w karczmie, by tracić czas 
na kontemplację. Skoczył na dół i przypadł do wykręconego 
nienaturalnie ciała kata. Było zimne i sztywne. Przewrócił je 
na bok i zobaczył wielką wyrwę wielkości pięści, na karku, 
tuż poniżej włosów. Lewy policzek trupa naznaczony był 
trzema równoległymi ranami sięgającymi aż do zębów. Riken 
zrozumiał, że nic tu po nim, więc ruszył ku leżącemu o trzy 
kroki dalej pomocnikowi. Ten żył, ale jakieś straszliwe 
uderzenie w głowę obnażyło mu mózg i wyrwało jedno oko razem 
z połową ucha. Nieprzytomny, oddychał nierówno, tocząc 
różową pianę. Widać miał na dodatek strzaskane żebra.
   Podłużny cień padł na dno rowu.
   - Gambo, po straże! Szybko! - krzyknął karczmarz nie 
patrząc za siebie.
   Cień zniknął, a Riken ostrożnie zajął się rannym. Ułożył 
go najpierw w wygodniejszej pozycji i zabrał się za 
podwiązywanie żeber. Za moment odkrył, że odłamki niektórych 
kości poprzebijały ciało i wylazły pod kaftan.
   Na drodze zadudniły kroki wielu ludzi i szczęknęło 
żelazo.
   - Riki, co z nim? - rozległ się głos starego dowódcy 
straży przy głównej bramie, dziesiętnika Tadina.
   - Nic z tego - karczmarz wstał i wytarł w fartuch 
zakrwawione dłonie. - Jemu już nic nie pomoże.
   - A mistrz Mefin?
   - Co najmniej od dwóch czy trzech godzin.
   Tadin wskoczył do rowu i zbliżył się do pomocnika kata.
   - Niech to zaraza - mruknął półgłosem, a zaraz krzyknął: 
- Hej wy tam! Dajcie tu płaszcz i dwie włócznie! I bierzcie 
go, tylko uważać! - Cofnął się, aby zrobić miejsce 
żołnierzom i stanął obok Rikena.
   - Jak sądzisz, kto to zrobił? - zapytał.
   Karczmarz spojrzał na niego zamyślony.
   - Nie kto, tylko co. Pamiętasz strzygę Liret piętnaście 
lat temu?
   Dziesiętnik zbladł i z niepokojem popatrzył na najbliższe 
krzaki.
   - Skąd ci to przyszło do głowy? - głos mu drżał.
   - Twarz mistrza - odpowiedział powoli Riken - na policzku 
ma ślad od pazurów, a poza tym coś mu przegryzło kark.
   - Ale strzygi wywlekają bebechy. A ci tutaj...
   - Więc było to coś podobnego, tylko że o odmiennych 
zwyczajach.
   Tadin szybko odwrócił się do stojących na gościńcu 
żołnierzy.
   - Wy dwaj! - pokazał. - Natychmiast zawiadomić sędziego 
Taresa!
   - Panie, a co z onym nieborakiem? - odezwał się jeden z 
tych, którzy położyli rannego na prowizorycznych noszach.
   - Nieście go do mnie, do gospody - polecił Riken.
   Po kilkudziesięciu krokach cichy, przeciągły jęk nagle 
poruszył idących.
   - Na Reha! - zawołał Radin. - Toż on się budzi! Stójcie! 
- Pośpiesznie pochylił się nad zmasakrowaną twarzą.
   - Człowieku, mów, co się stało!
   Otwarte oko nieruchomo patrzyło w niebo.
   - Nie słyszy cię - mruknął karczmarz, ale również 
przybliżył ucho do ust konającego.
   Zsiniałe wargi poruszyły się. Zrazu bezgłośnie.
   - Wisielic... - szept był cichy jak szum deszczu za 
ścianą - ...to ona..., wi... sie... lic... ooo.
   - Koniec. Po wszystkim - Riken sięgnął i to jedyne, 
zgłasłe już oko przykrył powieką.
   - Rozumiesz coś? - Tadin uniósł dłonie do góry.
   Karczmarz skinął głową.
   - Wisielic... wisielica. Prawda, jest coś takiego. Różne 
rzeczy słyszy się przy szynkwasie - powiedział zadumany i 
nagle ożywił się. - Trzeba sprawdzić na Szubienicznym 
Wzgórzu!
   - Rida?
   - Właśnie, wyślij tam kogoś.
   - Tak, zaraz - Tadin dotknął czoła jakby opędzał się od 
natłoku myśli. - Hej, czterech do mnie.
   - Panie, mamy nieść?
   - Już nie trzeba. Zostawcie tu, z boku - Riken nawet nie 
spojrzał na pytającego.
   Odtąd nikt nie odezwał się aż do przybycia sędziów. 
Przyszli wszyscy trzej; spokojny jak zawsze Tares, 
pyszałkowaty Maron i roztrzęsiony, spocony Molino. W 
milczeniu wysłuchali Tadina i karczmarza.
   "Skrzywdzona niewinność, gdy nienawiść skazi, przeciwny 
naturze może wydać owoc" - zacytował półgłosem, na wpół do 
siebie Tares.
   - Co to jest?! Co ty bredzisz?! - syknął z furią Maron. - 
Oszalałeś?
   - To stary poemat o wszystkim, co nadnaturalne. "Prawo 
Onego". Czytałeś? Nie... Tak myślałem. Mówiąc prosto: 
wydaliśmy niesprawiedliwy wyrok! Posłaliśmy na sznur 
niewinną.
   - A skąd wiesz, że to ona? Gdzie dowód?!
   - Dowód? O, zaraz to rozstrzygniemy. Widzę, że wracają 
już strażnicy, których wysłał zacny Tadin.
   Żołnierze nadbiegli zziajani, wyraźnie wzburzeni. Widać 
było, iż gnali na łeb na szyję.
   - Nie ma trupa, nie ma! - wykrzyczał łapiąc oddech 
pierwszy z nich.
   - I szmaty na ziemi podarte! - dodał inny.
   Molino zsiniał, poruszył wargami jak ryba i wydawało się, 
że zaraz porazi go apopleksja.
   - Spójrz, panie! - strażnik wyciągnął dłoń w stronę 
Taresa. Sznur odcięty od szubienicznej belki trzymał tak, 
aby jego dwa końce były tuż obok siebie. Kontrast pomiędzy 
jednym - równo przyciętym ostrzem sztyletu, a drugim - 
postrzępionym i lepkim od śluzu, był aż nadto wymowny.
   - Przegryziony - wyjaśnił niepotrzebnie.
   Tares bez słowa odwrócił się i ruszył szybkim krokiem w 
kierunku miasta. Dwaj pozostali sędziowie natychmiast 
podążyli za nim.
   - I co teraz, co teraz?! - wybuchnął Maron.
   - Będzie się mścić - odparł Tares z nieludzkim spokojem. 
- Mafinowi odpłaciła tak samo szybką śmiercią, jaką on jej 
zadał. Chyba nawet nie poczuł, kiedy mu skoczyła na plecy.
   - A ten chłopak? - cynizm Taresa sprawił, że Maron zaczął 
myśleć logicznie.
   - Przypadek, zwyczajnie się napatoczył.
   - Przez was to!!! Wszystko przez was!! Zmusiliście mnie! 
A ja wiedziałem! Czułem, że to nie ona! To wy mi kazaliście 
podpisać ten przeklęty wyrok! Wyyy!!! - rozwrzeszczał się 
histerycznie Molino.
   Tares skoczył do niego, chwycił za kaftan i z całej siły 
potrząsnął.
   - Opamiętaj się ty! Cożeś myślał, że wolno ci naszą 
niepewność tłumowi przed oczy wywlekać?! Zresztą prawo jest 
jeszcze i jeśli ja i Maron o jej winie byliśmy pewni, to i 
ty jako trzeci z nami winieneś się zgodzić! Jest tak, czy 
nie?
   - Jest, ale...
   - To swoje "ale" powiedz tamtej, jeśli ciebie wysłuchać 
teraz zechce.
   - Czekajcie no - odezwał się Molino. - Trzeba by rychło 
wieści rozesłać i tępicieli sprowadzić. Aha! I pana Dekelo o 
wszystkim uwiadomić.
   - Tak. Tylko że oprócz tego jest jeszcze sprawiedliwość - 
powiedział Tares cicho i już tylko do siebie.
   Wieść o tym, co zaszło, błyskawicznie obiegła miasto. 
Mieszanina strachu, ciekawości i współczucia dla Ridy niczym 
lotny opar wypełniła uliczki i domy i zakrzepła w pełne 
napięcia oczekiwanie.
   Było znowu południe.

O Rida!
   Nieuchwytny, bezpostaciowy, ale raniący jak cierń zew 
przenikał falami cały jego umysł, utrzymując go na 
pograniczu szaleństwa. Przejmujący ból. Kiedy odpływał, 
zostawiał po sobie czarną pustkę, a gdy wracał, to mimo iż 
fizycznie nie istniał, był gorszy niż dotyk rozpalonego 
żelaza. Ta bezcielsność sprawiała, że chwilami doprowadzony 
do szału chwytał się za łeb z usilnym pragnieniem, aby 
rozerwać sobie czaszkę, wyciągnąć mózg i wycisnąć z niego 
obłędne cierpienie. Chciał wyć, miotać się, tłuc głową o 
ścianę, ale zamiast tego brał kubek i wypijał następną 
miarkę gorzały. Nic już nie dawało się określić, nazwać, czy 
wytłumaczyć, tylko beznadziejność i poczucie 
nieodwracalności trwały tu, w tej ponurej otchłani, w którą 
bez przerwy spadał. Nowe hausty piekącego płynu nie 
zmniejszały udręki, aż do chwili, gdy kolejny łyk sprawił, że 
wielki i ciężki młot spadł wreszcie i rozgniótł wszelkie 
uczucia.
   Potem wszystko zaczynało się od początku i powtarzało jak 
ruch karuzeli. Czas i miejsce przestały mieć znaczenie. 
Rozpłynęła się rzeczywistość, a w końcu w spranym okowitą 
mózgu nie zostało już żadnej myśli. Zasnął.
   - Mino, chcesz może mleka? Jest kwaśne - nagle 
zobaczył nad sobą pucołowatą twarz szynkarza Hety.
   Zaskoczony spokojem i ciszą, która teraz zapadła w jego 
duszy, powoli jakby bojąc się ją zmącić, przyjął kubek i 
wypił. Mleko wydawało się nie mieć smaku, ale pragnienie 
przynajmniej na chwilę znikło.
   - Na Reha - odezwał się Heto odbierając naczynie. - W 
życiu nie widziałem, by ktoś tak chlał. Już dwa razy 
sprawdzałem, czy żyjesz!
   Równie zdumiony jak i ucieszony niespodziewaną ulgą 
wyprostował się i oparł plecami o ścianę.
   - Ile czasu? - zapytał ostrożnie.
   - Trzy dni - odrzekł Heto, a widząc osłupienie rozmówcy 
dodał pośpiesznie: - No, może bez kilku godzin. Przyszedłeś 
tu zaraz, jak się sąd skończył.
   - A pieniądze? 
   Karczmarz obejrzał się i zerknął na wiszącą nad szynkwasem 
tablicę.
   - Na razie jeszcze to ja jestem ci trochę dłużny. Koniec 
końców nie tak łatwo jest przepić siedem sztuk złota.
   - To nalej.
   - Daj spokój! Lepiej coś zjedz.
   - Odczep się, Heto! Nie twoja rzecz! - warknął.
   - Niby nie, ale skoroś taki mocny, to lepiej weź się w 
garść! Ale, ale... ty przecież nic nie wiesz!
   - A co mam wiedzieć?!
   - Mefin i jego pomocnik nie żyją.
   Wielkie pięści Mina zacisnęły się, aż zatrzeszczały 
palce.
   - Jak to!?
   - Po robocie poszli pić pod miasto do Rikena. No wiesz, 
wcześniej to oni zawsze przychodzili do mnie, ale teraz 
Mefin widać wolał nie wchodzić ci w oczy.
   - I miał rację! - wycedził przez zęby Mino.
   - No właśnie, więc dlatego tam. A wyszli gdzieś tak w 
środku nocy.
   - Po co? Przecież brama zamknięta!
   - A bo ja tam wiem! - rozeźlił się nagle Heto. - Widać 
mieli jakiś interes do siebie. Nic mi do tego! A rano...
   I popłynęła opowieść, w trakcie której oczy Mina otwierały 
się coraz szerzej i szerzej. Z takim napięciem wsłuchał się 
w słowa karczmarza, że gdyby ktoś wszedł i przeszkodził im 
teraz, to z miejsca wyleciałby za drzwi na zbity pysk łbem w 
bruk ulicy.
   - Więc żyje - wyszeptał, gdy zamilkł Heto.
   - Co żyje? - nie pojął szynkarz.
   - Ridka, Ridka żyje! - wykrzyknął i zaczął krążyć po 
izbie.
   - Człowieku, szalonyś?! Co ty gadasz?!!
   Mino zatrzymał się i popatrzył przytomniej.
   - Nieważne - powiedział powoli. - Daj coś jeść!
   - No chyba że - burknął Heto i zabrał się za krojenie 
kiełbasy do jajecznicy.
   - Konia mi trzeba i jadła na drogę - rzekł Mino z pełnymi 
ustami pół godziny później.
   - A gdzie cię niesie?
   - Do Katimy. I to dziś jeszcze ruszam!
   - Do stolicy - powtórzył cicho Heto. - Będzie trzeba 
liczyć pięć dni. Tego, co mi dałeś, na to za mało! - chciał 
o coś zapytać, ale zrezygnował.
   Mino sięgnął do kieszeni, wyjął z niej duży, złoty 
pierścień z migoczącym w nim sennie kocim okiem i podał go 
karczmarzowi.
   - Po ojcu. Teraz wystarczy?
   - Aż nadto!
   - No to jak wrócę, wykupię. Szykuj, co trza!
   Zanim minęła godzina, uliczne brukowce zaiskrzyły pod 
żelazem podków spiętego ostrogami rumaka. Mino popędził jak 
burza nie oglądając się na nikogo. Z łoskotem i szczękiem 
przeleciał przez wąskie przestrzenie między kamieniczkami, a 
ludzie umykali spod kopyt jego wierzchowca niczym króliki. 
Zadudniły jeszcze belki zwodzonego mostu, po czym gwałtowny 
tętent ścichł wytłumiony przez zbity grunt gościńca. 
Młodzieniec uśmiechnął się mijając na poboczu traktu grupę 
dyskutujących mieszczan, dalej zostawił za sobą karczmę 
Rikena i razem z obłokiem kurzu pomknął w stronę lasu 
rosnącego na horyzoncie.
   Dzikie uniesienie i radość szybko doprowadziły do wrzenia 
krew, a pęd powietrza rozwiał mu włosy i chłodził rozpalone 
ciało wdzierając się pod rozchełstaną koszulę. Pulsujące 
rytmicznie sploty końskich mięśni, które czuł pod sobą, 
sprawiły, że wciągnął go i pochłonął nieodparty żywioł, 
śpiew, hymn siły i mocy. Czuł to wszystkimi nerwami, każdym 
drgnieniem myśli, uczuć i woli. Ona żyła!!! Żyła! Nieważne, 
w jakiej postaci! Nieważne gdzie! Za jedno to! Uprosi pomocy 
i pójdzie po nią choćby na samo dno piekła! Zabierze, 
wykradnie stamtąd i nie odda już swej miłości pod żaden sąd! 
Żaden kat ani prawo go nie powstrzyma. Dość tego! Dość! 
Kocham, kocham! O Rida! Rida! Ridka!!!

Maszerowali przez korytarze pałacu króla Redrena 
mijając kolumny z różowego marmuru, komnaty o hebanowych 
drzwiach, kryształowe świeczniki wiszące u wysmukłych 
sklepień i misternie rzeźbione krużganki, przy których te w 
kardyjskim ratuszu wyglądały jak kurze grzędy obsrane przez 
gołębie. Przewodnik Mina, młody oficer z odznakami setnika, 
oraz dwaj towarzyszący im gwardziści nie odezwali się ani 
słowem od czasu, gdy opuścili wartownię. Mino z każdą chwilą 
czuł się coraz bardziej nieswojo i głupio. W brudnym 
płaszczu i zakurzonych butach, w porównaniu z tamtymi w 
wypolerowanych do blasku pancerzach i w ogóle wymuskanymi w 
każdym calu, on wyglądał jak drobny złodziejaszek złapany na 
gorącym uczynku i prowadzony pod pręgierz. Najgorsze było, 
że damy w wykwintnych strojach i wyperfumowani dworacy, 
których napotykali, odnosili takie samo wrażenie.
   Na szczęście wszystko skończyło się pod jednymi z 
hebanowych drzwi. Oficer zapukał i weszli.
   - Pani, to jest człowiek z Kardy, który się chciał z tobą 
widzieć.
    Dziękuję, Zefio, możesz odejść.
   Żołnierze oddali ukłon, pozostawiając Mina w wyłożonej 
barwnymi, jedwabnymi draperiami komnacie, zupełnie 
zagubionego, z gębą wyciągniętą jak u tępego, 
prowincjonalnego barana, niezdolnego wykrztusić pół słowa. 
Po prostu zatkało go! Zawsze wyobrażał ją sobie jako kobietę 
co najmniej stateczną, no może jeszcze nie starą, a już na 
pewno nie piękną.
   Tymczasem na sofie siedziała dziewczyna mniej więcej 
w jego wieku, w krótkiej, skórzanej sukni stylizowanej na 
zbroję, spod której wystawały zgrabne i piekielnie 
długie nogi w rzemiennych sandałach. Po jej ramionach spływały 
pofałdowane rękawki błękitnej tuniki, a splecione dłonie 
opierała o udo. Na palcach i nadgarstkach nie miała żadnych 
pierścieni ani bransolet, zaś sięgające pleców złociste 
włosy obejmowała na czole tylko prosta, srebrna obręcz 
podtrzymująca zieloną, finezyjnie rżniętą w chryzoprazie 
przyłbicę, albo raczej woalkę przysłaniającą twarz od czubka 
nosa do brwi.
   - Na imię mam Irian - rozległ się dźwięczny głos. - 
Dowodzę gwardią pałacową Jego Wysokości, a ty panie, kim 
jesteś?! - złamała etykietę nie mogąc doczekać się 
stosownego zachowania z jego strony.
   Wziął głęboki oddech.
   - Mino Dergo z Kardy, szlachetnie urodzony...
   - No tak, zapomniałam dodać; ja jestem z urodzenia 
chłopką.
   Zmieszał się i bąknął coś bez sensu.
   - Już dobrze - wstała, podeszła do stołu, nalała wina i 
podała mu kubek. - Usiądź, panie, i mów, z czym przybywasz.
   - Pani - upił niewielki łyk. - Miałem... znaczy mam 
jeszcze, chyba... dziewczynę, narzeczoną. Rida jej na imię - 
mówił pośpiesznie, rwąc słowa i zdania, mieszając zdarzenia, 
byle prędzej dobrnąć do końca. Irian usiadła znowu i uważnie 
na niego patrząc słuchała w milczeniu.
   - Lecz czego chcesz ode mnie? - zapytała, gdy skończył. - 
Co ja mam zrobić?
   Przez chwilę zbierał się na odwagę.
   - Słyszałem pieśni, bajania. Ty, pani...
   - Co o mnie gadają? - przerwała ostro.
   - Że byłaś strzygą! - wyrzucił z siebie. - Że gdy byłaś 
dzieckiem, rzucono na ciebie urok i umarłaś. Że wyszłaś z 
grobu. A potem potrafiłaś sprzeciwić się swojej naturze i w 
nagrodę za to odzyskałaś życie w ludzkiej postaci.
   - To nie całkiem tak. Ale niech będzie - dziewczyna 
złagodniała.
   - Powiadają, że masz pamiątkę - spojrzał na nią.
   - Tak - sięgnęła do czoła i uniosła do góry zieloną 
osłonę. - Oto ona!
   Był przygotowany na ten widok, a jednak wzdrygnął się 
mimo woli; jej oczy były jaskrawoczerwone o jakimś 
szczególnym, jakby perłowym połysku.
   - I dlatego nazywają cię Różanooką.
   - To prawda - cofnęła dłonie i opadająca woalka zamieniła 
z powrotem czerwień na brąz.
   - Więc pomóż mi, proszę! Skoro mogłaś ty, pani, to i może 
udać się Ridzie. Tylko ty wiesz, jak to uczynić!
   Zapadło przejmujące milczenie. Irian podniosła się i 
zaczęła chodzić po komnacie. Pełna powagi cisza, przerywana 
tylko lekkim szelestem jej kroków sprawiła, że Mino nie 
ważył się głośniej odetchnąć.
   - Dobrze - odrzekła nagle. - Pomogę ci.
   Fala ulgi przyprawiła go o zawrót gowy.
   - Ale nie mogę opuścić pałacu bez zgody Jego Wysokości, 
ani też zostawić żołnierzy bez rozkazów. Musisz zaczekać.
   Skinął twierdząco.
   - A zatem - klasnęła w dłonie i zza purpurowej kotary 
wybiegła młoda służebna. - Heliko, ja wychodzę, a ty zajmij 
się naszym gościem - zawiesiła głos, z ukosa spojrzała na 
Mina. - Zdobądź też dla niego trochę ciepłej wody i świeże 
odzienie... - dodała, po czym wyszła nie oglądając się już 
na nieszczęśnika, którego policzki i uszy nagle 
poczerwieniały.
   Wróciła po trzech godzinach; wszystko zostało załatwione 
i mogli szykować się do wyjazdu. Resztę dnia spędzili 
omawiając sprawy związane z podróżą, a następnego ranka 
spotkali się przy zachodniej bramie Katimy.
   - Witaj, szalony kochanku! - zawołała na powitanie. 
Wyglądała jeszcze ciekawiej niż wczoraj. Miała na sobie długi, 
ciemnozielony płaszcz, dobrze pasujący do jej nieodłącznej, 
chryzoprazowej woalki. Spod płaszcza pobłyskiwała stal 
kolczugi. Jednakże na tej plecionce z żelaznych ogniw 
kończyło się całe uzbrojenie Irian. Nie miała nawet 
sztyletu. Z głowy osłoniętej tylko wstęgą srebra zamiast 
hełmem włosy swobodnie spływały na ramiona, zaś wodze 
trzymały ręce nagie od łokci, przy których kończyły się 
rękawy. Doprawdy,był to niezwykły strój jak na wodza 
kilkuset starannie dobranych, najlepiej wyćwiczonych i 
uzbrojonych żołnierzy w państwie Suminoru.
   - Ruszajmy - odpowiedział z lekkim uśmiechem.
   Jakiś czas jechali w milczeniu.
   - Powiedz, pani - odezwał się Mino. - Słyszałem, że twój 
ojciec był kotołakiem?
   - Przybrany ojciec - poprawiła. - Ten, który mnie 
spłodził, był zwykłym człowiekiem, smolarzem. Jego 
dostojność kapitan Ksin Fergo, kotołak na służbie króla - na 
chwilę popadła w zadumę - dowodził gwardią w czasie, kiedy 
uznał mnie za swą córkę. To po nim otrzymałam ten urząd.
   - A on?
   - Odszedł - popatrzyła gdzieś w przestrzeń.
   - A dlaczego ty, pani? - spróbował zatrzeć poprzednie, 
niezręczne pytanie.
   - To kaprys Jego Wysokości - odparła. - Król uznał, że 
dobrze jest mieć dowódców straży o nadnaturalnym 
pochodzeniu, bo jak stale powtarza, nad wyraz uspokajająco 
wpływa to na wszelkich spiskowców.

Karda wyglądała tak samo jak zawsze. Pozornie przez dwa 
tygodnie, które upłynęły od wyjazdu Mina, nic się nie 
zmieniło. Ludzie żwawo kręcili się po ulicach, rozmawiali, 
handlowali, kłócili się, a jeśli przerywali swoje zajęcia, 
aby odpowiedzieć na pozdrowienie Mina albo ze zdumieniem 
popatrzeć na Irian, to była w tym tylko zwykła ciekawość 
mieszkańców małego miasteczka. Życie toczyło się tu w rytmie 
niezmiennym od wieków i nawet niezwykłe wydarzenie nie 
zdołało naruszyć jego zewnętrznego porządku. Natomiast tego, 
o czym mówiono lub nie, tego, co kryło się głębiej, nie 
mogły już dostrzec oczy postronnego obserwatora.
   - Chyba biorą mnie za twoją nową kobietę - powiedziała 
Irian, kiedy zatrzymali się przed gospodą Heta.
   - Tacy są - odparł z goryczą Mino zeskakując na ziemię. - 
Wiadomo, chłopak młody, popił, odżałował i... znalazł nową. 
Zwykła to rzecz i gadać nie ma o czym. Rychło zapomną 
całkiem, że ze mną i Ridą coś było.
   - Witamy!!! Witamy czcigodnych państwa - karczmarz 
zamilkł nagle na widok Mina. - Tyś to?
   - A ja, ja - odburknął ponuro. - Prowadź do środka.
   Wybrali stół w najodleglejszym kącie izby, a Heto 
nieproszony, sam z siebie przyniósł dwa kufle piwa.
   - Zaczekaj! - Mino przytrzymał go za rękaw, kiedy chciał 
odejść. - Siadaj i mówże, co z Ridą?!
   - A bo to cię jeszcze obchodzi? - Gospodarz zerknął na 
siedzącą bez ruchu Irian.
   - Tak, jeszcze!
   Sposępniał i skrzywił się z niechęcią.
   - Tares i Maron do piachu.
   Fala gorąca przeszła przez skronie i policzki młodzieńca.
   - Mów!
   - Marona sprawiła w noc po twoim wyjeździe. Bronić się 
chciał, pachołków i służbę uzbroił. W domu okiennice i drzwi 
sztabami zawarli, ale przepatrzyli małe okienko w wychodku. 
Tam na niego czekała.
   - Widział ją kto?
   - Nie, ale ci, co sędziego widzieli, podobno rzygali jak 
koty. Cały był we krwi, mózgu i własnych gównach - wziął 
głębszy oddech. - Ona ciszej od ducha przychodzi. Tak samo 
nikt nic nie spostrzegł, kiedy Taresa naszła. Ten zaś jakby 
na nią czekał. Sługi odprawił, wszystko otwarte było. Albo 
oszalał, albo taki ci był sprawiedliwy.
   - Na Reha! - Mino zadrżał z wrażenia.
   - A potem dopadła pana Dekelo.
   - To i Dekelo też trup?! - wykrzyknął zdumiony.
   - Gdzie tam trup - karczmarz splunął pod stół. - Jeszcze 
gorzej! Język mu wywlokła, resztę twarzy razem z oczami 
pazurami wydarła. Dotąd leży z taką wyrwą od czoła do 
gardła, że obłędu na sam widok można dostać i 
zdycha dokładnie tak, jak mu to pod szubienicą przyobiecała.
   - A Molino?
   - Ten cały, bo cięgiem w sądzie siedzi zawarowanym na 
wszystkie skoble. Ale od strachu to rozum mu się ze szczętem 
pomieszał. Nikogo nie wpuszcza, a żarcie mu pode drzwi 
przynoszą. Tylko wtedy otwiera i stąd znać, że żywy.
   - Innym ona nie szkodzi?
   - A dajże mi wreszcie pokój! - wybuchnął. - Na co mi o 
niej gadać?! Żeby i do mnie przyszła? Starczy! - wstał 
gwałtownie i odszedł obsłużyć przybyłego przed chwilą 
mieszczanina.
   Irian trąciła w ramię patrzącego za gospodarzem Mina.
   - Nic z tego nie będzie - powiedziała cicho.
   - Jak to? - zbladł jak ściana.
   - Zbyt wiele krwi, zła. Zasmakowało jej zabijanie.
   - Ale ty - droga zbliżyła ich do siebie na tyle, 
że zdążyli przyjąć formę mniej oficjalną. - Ale ty przecież 
też zabijałaś! - wyszeptał z pasją. - Czyż nie?!
   - Jednego tępiciela, tak - skinęła głową. - Tylko, że to 
on polował na mnie, a nie na odwrót.
   - A za co?
   - Za nic, strzygi zabija się dlatego, że są.
   - Naprawdę nie zrobiłaś nic wcześniej? Nie mściłaś się?
   - Nie miałam na kim. Ludzie z mojej wsi spalili żywcem tę
wiedźmę, zanim...
   - A widzisz! - syknął triumfalnie. - Ridy nikt nie 
wyręczył!
   - Może masz rację.
   - Posłuchaj! - wpadł jej w słowo. - Byłem z nią, byliśmy 
razem. Dla nas nawet w nocy nie zachodziło słońce, róże 
miały tylko powab i zapach, nie ciernie. Ja nie wiem, ale 
wtedy nie chodziłem po ziemi, ja chyba unosiłem się ponad 
nią! Możesz to pojąć? Tak było! Moja matka i ojciec nie żyją 
od lat. Pożar. Ona była dla mnie wszystkim! Nieważne, że z 
niższego stanu. Nie mam krewnych, którzy by się mogli 
sprzeciwić! Spotykaliśmy się, szykowałem już złoto dla 
świętcy, żeby dał ślub, ona się zgodziła, kochała mnie! 
Zawsze kiedy pytałem, okazywało się, że czuła to samo co ja. 
Rozumiesz?! Byliśmy dla siebie stworzeni! Potwierdzał to 
każdy dzień, każda chwila z nią! Zresztą. Nie wiem, jak ci 
to mówić. Jej oczy mówiły wszystko! Mam ją teraz zostawić? 
Ją, jakby połowę mnie? Kiedy Dekelo oskarżył, że ona te 
dzieciaki. A to przecież nie ona! Pewnie on sam, bydlak. 
Zawsze je miał za śmieci! Zabawił się po swojemu. Potem sąd. 
Trzeba mi było porozwalać łby sędziom, katu, Dekelo, nawet 
całemu miastu i zabrać ją! A ja poszedłem się zapić! Zamiast 
ratować! Teraz mam jeszcze szansę! - przerwał, spojrzał 
przytomniej. - Czy jeżeli stanę przed nią i przekonam ją, by 
z dobrej woli zaniechała zemsty i darowała Molinie życie... 
Czy wtedy będzie można odczynić urok?
   - Jeżeli przekonasz - powtórzyła Irian. - Tak, wówczas z 
pomocą jakiegoś wielkiego maga, być może, uda się tego 
dokonać.
   Poderwał się na równe nogi.
   - Więc idźmy do Moliny!
   - Zaczekaj. A jeśli cię zapomniała?
   - Nie! Niewiele wiem o potworach, ale to na pewno, że 
najgłębsze i najmocniejsze uczucia nietknięte przechodzą 
przez śmierć i Przemianę.
   - Tak było ze mną. - Zamyśliła się.
   - Więc i z Ridą też! Muszę tylko obudzić, przypomnieć 
jej. Ona przecież za życia miłowała mnie ponad wszystko!
   - Rzecz w tym, abyś zdążył to zrobić. Inaczej skończysz 
jak tamci. - Wstała i rzuciła na stół drobną monetę. - 
Chodźmy!

Dopiero po kwadransie walenia w okute drzwi, kiedy zaczynali 
już zastanawiać się nad sposobem ich wyważenia, z wnętrza 
wielkiego, zamkniętego na głucho budynku ze sczerniałego 
kamienia dobiegł szmer.
   - Od-dejdź stąd, odej-dź, ja niewinny... nie chciałem cię 
zabić - rozległ się żałosny, piskliwy bełkot, przypominający 
skomlenie psa.
   Mino i jego towarzyszka popatrzyli po sobie bezradnie. 
Gdyby Irian odezwała się teraz, mogłaby swoim kobiecym głosem 
spłoszyć sędziego na dobre. Gdyby zaś Mino powiedział swoje 
imię, to chociaż z innego powodu, skutek byłby pewnie ten 
sam.
   - Ja wiem, że jesteś niewinny! - zaświtała mu nagle 
właściwa myśl. - I dlatego przyszedłem ci pomóc!
   - Ktoś t-ty?
   - Mino Dergo! Przychodzę, boś nie chciał jej śmierci! - 
dodał pośpiesznie.
   Odpowiedzią był cichy, nerwowy chichot.
   - P-prawda to? - usłyszeli za moment.
   - Szczera prawda! Przyszliśmy uwolnić cię od niej!
   - J-jjacy m-my?
   - Jest tu ze mną sławna czarownica - wyjaśnił Mino modląc 
się w duchu, by stary nie przypomniał sobie przypadkiem 
jakiejś legendy o Irian, w której byłaby mowa o jej zielonej 
woalce. - Ona cię obroni!
   Zapadła głucha, denerwująca cisza, po czym wreszcie 
szczęknęła zasuwa.
   - A prawda t-to? - rozległo się znowu.
   - Prawda, święta prawda! - powtórzył Mino. - Przysięgam! 
   Ciężkie drzwi uchyliły się w końcu i w ciemnej szparze 
zabłysły rozbiegane oczy obłąkanego człowieka.
   - Wpuść nas. Ona już nie będzie cię prześladować.
   - D-dobrze.
   Ledwie weszli, Molino szaleńczym rzutem całego ciała 
naparł gwałtownie na uchwyty od skobli i z piekielnym 
rumorem zatrzasnął wejście, jakby tuż przed nosem kogoś 
trzeciego. Załomotały przesuwane z impetem rygle.
   - Hę? - po chwili chuda, pokryta szczeciniastym zarostem 
twarz sędziego wykrzywiła się w migoczącym blasku łojowej 
świecy.
   - Prowadź! Będziemy czekać.
   Nie oglądając się, ruszył posłusznie przed siebie i 
zniknął za zakrętem korytarza. Zaskrzypiały drewniane 
schody. W tym momencie Irian pochyliła się nagle, z 
niewiarygodną szybkością zzuła sandały i błyskawicznie, na 
palcach odbiegła w bok. Mino nie patrząc na nią, poszedł za 
sędzią starając się robić jak najwięcej hałasu. Ona 
powróciła za chwilę i zrównała z nim tak nagle i cicho, że aż 
się przestraszył.
   - Poluzowałam skobel przy okiennicy - szepnęła dopinając 
w marszu rzemienne paski.
   Czekający na górze Molino nie domyślił się niczego. 
Zaprowadził ich do pozbawionej okien komnaty, w której 
trzymano przestępców tuż przed rozpoczęciem procesu. Mino 
popatrzył w górę. Tam. Na drugim piętrze była sala, w której 
zapadł wyrok.
   Usiedli na prostych ławach ciągnących się wzdłuż ścian.
Mino i Irian ciasno, jedno obok drugiego, a sędzia po 
drugiej stronie. Wszyscy znieruchomieli, lecz ogromne 
cienie, powołane do życia przez płomień świecy falowały, 
pełzały i drgały w rytm ciszy panującej tu, w tym posępnym, 
drugim co do wielkości, po ratuszu, gmachu w mieście Kardzie 
- małej stolicy wielkiego Kaladenu - prowincji Suminoru. W 
kraju, w którym demony i ludzie od kilkunastu wieków toczyli 
ze sobą nie kończącą się śmiertelną walkę czasami tylko 
próbując żyć obok siebie w zgodzie.
   Trwali.
   Świeca z wolna przemieniła się w pełgający nieśmiało 
ogarek, a ten zaś, po którymś z niemrawych rozbłysków stał 
się świecącą w mroku czerwoną plamką. Ciemność jednak nie 
zapadła. Przez szpary w masywnych okiennicach korytarza, a 
stamtąd przez otwarte drzwi zaczęło wsączać się do komnaty 
światło delikatne jak pajęcza sieć. Było już po pełni, ale 
blasku nadłamanej tarczy księżyca starczało jednak dla oczu 
przywykłych do wielogodzinnego czuwania i dla potwora 
pełnego mocy po niedawnej Przemianie.
   - Jest - tchnęła Irian Minowi w ucho. - Czuję ją.
   - Jak? - cichsze niż szept pytanie pozostało bez 
odpowiedzi.
   - Idzie.
   Wytężył słuch aż do granic możliwości, ale dopiero po 
długiej, bardzo długiej chwili usłyszał tylko jeden 
stłumiony stuk, gdzieś na dole.
   - Nyyyyeeeee!!! - Molino z przeraźliwym wrzaskiem zerwał 
się z miejsca i jak zwolniona sprężyna skoczył do wyjścia.
   - Za nim! - krzyknęła Irian.
   Nie zdążyli. Ciemność spadła na nich z łomotem, a w zamku 
zazgrzytał klucz. Mino z desperacką furią uderzył barkiem w 
zamknięte drzwi. Raz, drugi. Mdlący ból rozszedł się po jego 
wnętrznościach. 
   - Nie mogę.
   Odepchnęła go.
   - Odejdź!
   Krótki, głośny huk, a potem przeciągły trzask rozrywanego 
drewna. Fala bladego światła, a w niej skulona na progu 
Irian.
   - Jak ty!?
   - Nie pytaj! - wysyczała dziwnie zmienionym głosem. - 
Idź, bo nie zdążysz. Szybko!!!
   Nie oglądając się, z jedną myślą tłukącą się po głowie, 
pognał przed siebie na złamanie karku.
   - Prosto! W prawo! Droga?! Droga! Którędy? Tam! Teraz 
schody! Bieg! Jeszcze kawałek! To te wąskie drzwi!
   Wpadł do izby rozpraw bocznym wejściem - tym dla 
przestępców. Ona wracała tu głównymi drzwiami. Molino 
wpatrzony w gęsty cień za ich progiem, w ogóle nie 
spostrzegł obecności Mina.
   - Za co?! Za coooo. Nie mnie! To oniiii!!! - zawodzący 
szloch rozniósł się echem po sali.
   Drobna i szczupła, ale jakby zlepiona ze zbitych węzłów 
mięśni i ścięgien sylwetka wychynęła bezszelestnie z mroku. 
Płynnie i szybko, chyba lewitując tuż nad podłogą ruszyła w 
kierunku sędziego.
   - Rida!
   Potwór zwolnił, a jego łeb z krótkim, obłym pyskiem, 
wykrzywionym w upiornym uśmiechu przekręcił się w stronę 
Mina i zastygł w pozie charakterystycznej dla wisielca z 
przerwanym kręgosłupem. Nieruchome, sinawo świecące ślepia 
patrzyły jednak gdzieś ponad ramieniem młodzieńca - na coś 
ze
jego plecami. Ale on tego nie spostrzegł.
   - Poznała mnie! - radosna myśl zabłysła w zdrętwiałym za 
zgrozy i wstrętu umyśle. Zrobił krok w przód.
   - TYY!!! Tyyyyy!!! - w obłąkańczym, histerycznym wrzasku 
Moliny zabrzmiała furia. Dygocząc na całym ciele cofał się w 
stronę drzwi za sędziowskim stołem, prowadzących do pokoju 
narad.
   - Ty ścierwooo! - zawył rozdzierająco. - Zabiję cię! 
Zabijęęę! - rzucił się do ucieczki.
   Wisielica niczym olbrzymi, czarny nietoperz pomknęła za 
nim.
   - Ridka! Ridka, nie!!! - Mino zabiegł jej drogę.
   Charkotliwy świst jak z krtani duszonego człowieka. 
Czarna obroża z zaciśniętej wisielczej pętli i zwisający z 
niej postrzępiony kawałek sznura. KŁY!!! Odruchowo osłonił 
twarz przedramieniem, zanim dosięgły ją zamykające się 
szczęki. Przeszywający ból od nadgarstka do łokcia. A potem 
na gardle młodzieńca zacisnęły się szpony z taką siłą, że 
oddech i krzyk urwały się w jednej chwili. Pod czaszką 
zadudniły potężne młoty, zaś przed oczami zawirowały 
gwałtownie ciemne płaty. Gdzieś obok buchnął wściekły, gadzi 
syk i zanim stracił przytomność, pomiędzy sobą a Ridą 
zobaczył łeb strzygi.
   To była Irian! Z impetem wystrzelonego z katapulty 
pocisku wpadła na wisielicę i oderwała jej kosmate łapy od 
szyi Mina, który uwolniony, bezwładnie zwalił się na 
podłogę. Ułamek chwili później oba potwory sczepione z sobą 
pyskami, z piekielnym wizgiem runęły na rzędy drewnianych 
ław druzgocząc je, łamiąc i rozrzucając.
   Ich siły i moc były równe. Wprawdzie paszcza strzygi była 
większa i szersza, ale mocniejsze pazury wisielicy z 
łatwością rozdarły chroniącą Irian kolczugę i dosięgły 
ciała. Bryzgnęła pierwsza krew, lecz podwójny, szaleńczo 
miotający się kłąb nie zwolnił ani na moment. Dalej toczył 
się z wściekłym łomotem i trzaskiem w pogrążonej w półmroku 
sali.
   Zażarta walka wydawała się nie mieć końca. Poturbowany 
Mino przyszedł już do siebie i trupio blady, wsparty na 
łokciu zdrowej, prawej ręki patrzył na to wszystko tępym 
wzrokiem, pełnym rozpaczy i niedowierzania.
   Wreszcie doświadczenie i rozumny spryt Irian wzięły górę 
nad żywiołową furią i nienawiścią Ridy. Strzyga zwolniła 
uścisk szczęk wypuszczając z nich zmiażdżony pysk tamtej i 
zwinnie wyślizgnęła się z jej uchwytu siadając na wisielicy 
okrakiem. Błysnęły i spadły uniesione do góry szpony. 
Bełkotliwy charkot Ridy ścichł nagle, a ona sama legła 
sparaliżowana. - Celnie wbite w serce pazury pokrewnej 
istoty podziałały jak osikowy kołek lub srebrne ostrze.
   Ale to jeszcze nie było wszystko. Należało dokończyć 
dzieła. Irian już spokojniej pochyliła się i wydarła 
upiorzycy to przekłute przed chwilą źródło siły i życia, po 
czym rozszarpała je na kawałki.
   Jaskrawa poświata na krótki moment rozjaśniła 
całą salę. To uwolnione światło księżyca wydzieliło się z 
trupa, aby zaraz rozproszyć się po kątach i zgasnąć. U stóp 
strzygi pozostały tylko pokaleczone zwłoki młodej dziewczyny 
z oznakami kilkunastodniowego rozkładu.
   Irian odczekała, aż znikną rany pokrywające jej ciało. W 
przypadku istoty nadnaturalnej, jeśli nie były śmiertelne, 
goiły się niemal natychmiast. Po chwili otoczyła ją łagodna, 
mieniąca się mgiełka. Wracała do ludzkiej postaci. To był 
przywilej, ukrywana w najgłębszej tajemnicy przed 
wszystkimi, z wyjątkiem króla i przybranej matki, nagroda za 
to, że pięć lat wcześniej stanęła w obronie mieszkańców 
Katimy. Wbrew instynktowi, wiedziona wspomnieniami 
zachowanymi z okresu, gdy jeszcze żyła, zabiła napastującą 
ich inną strzygę. W myśl niezbadanych praw rządzących 
światem demonów i ludzi mogła od tej pory czerpać siłę nie 
tylko z księżyca, ale i ze słońca, oraz wedle swej woli 
swobodnie przechodzić z postaci w postać. Teraz jej 
tajemnicę znał także Mino.
   Szybkim krokiem, wycierając chustą palce, które przed 
momentem były szponami, podeszła do leżącego bez ruchu Mina. 
Wpatrzony w ścianę bezwiednie poruszał wargami.
   - Nie przebudziłem jej. Nie przebudziłem. Nie udało się.
   - Nie miałeś czego w niej budzić! - odrzekła Irian oschle 
i twardo.
   Spojrzał na nią zdumiony.
   - Przecież kochałem ją. Tak, kochałem. Dlaczego?
   - W tym cały kłopot - powiedziała z naciskiem - że do 
takiej miłości, jak ta twoja, Rida nie była wcale potrzebna.
   - Coo...? - głos uwiązł mu w naruszonej krtani. - Co 
tyy... m-mówisz?
   - Żebyś na przyszłość, żywe czy martwe dziewki zostawił w 
spokoju! Ryj je w kamieniu albo w spiżu. Te łatwiej i 
lepiej wezmą kształt, który dla nich wymyślisz. Może być, że 
od tego wielkim artystą zostaniesz, a guzów na łbie i sińców 
na szyi to na pewno mniej zbierzesz. No ruszże się! Wstawaj! 
- zawołała szorstko, ale w jej głosie brzmiały teraz 
ciepłe tony.
   Pochyliła się i nie bacząc, że jej pełne piersi wysunęły 
się spod strzępów kolczugi, objęła go i pomogła stanąć na 
nogi. Usiedli na jednej z ocalałych ław.
   - Masz szczęście - ostrożnie podwinęła mu rozszarpany i 
nasiąknięty krwią rękaw bluzy.
   Nie zareagował. Nawet nie syknął z bólu, kiedy 
obwiązywała ranę.
   - Kości i mięśnie całe, tylko ci płat skóry wydarła. 
Będzie duża blizna, ale to nic strasznego - wstała.
   - Gdzi-ie... idzie-esz? - jakby dopiero teraz ocknął się 
z zamroczenia.
   Irian zatrzymała się w drzwiach, którymi uciekł sędzia.
   - Trzeba przecież odszukać Molinę!
   - Woo-oal-ka! - wychrypiał pośpiesznie.
   - Dzięki! - Czerwone oczy spojrzały z wdzięcznością. 
Cofnęłał się, odnalazła leżącą pod ścianą chryzoprazową 
osłonę i wyszła.
   Wróciła prawie natychmiast.
   - Wynośmy się stąd! - krzyknęła. - Prędzej! To stary 
dureń!
   - Co z nim?
   - On się powiesił!

wrzesień 1990
                                 Konrad T. Lewandowski

                    KONRAD T. LEWANDOWSKI
W Klubie Twórców w warszawskiej "Stodole" znany jako 
"Przewodas". Baran urodzony 1 kwietnia 1966 r. w Warszawie. 
Student Inżynierii Chemicznej i Procesowej Politechniki 
Warszawskiej (IV rok), mieszka w Warszawie, najbardziej lubi 
zaskakiwać. Pisze od pięciu lat, przede wszystkim 
scenariusze komiksów (grafika Jarosław Musiał), które nie 
ukazały się dotąd z powodu niedotrzymania umów przez 
wydawnictwo "Alma Press". Uprawia publicystykę w 
miesięczniku "Sfinks". W wydawnictwie "ORBITA" ukaże się w 
tym roku pierwsza powieść KTL - "Ksin".
   W opowiadaniu "Wisielica", będącym podsumowaniem 
miłosnych perypetii autora, znajdziecie Państwo Irian, 
bohaterkę powieści "Ksin" i realia przedstawionego w tej 
książce świata Suminoru.  
                                                    (mp)

