Homilia  Życie owocne  (1)

 

...abyście szli i owoc przynosili....  to jedno z najważniejszych zdań Ewangelii, które wyznacza nam cel: aby nasze życie było owocne. I to będzie główny temat tegorocznych homilii; tegorocznych, to znaczy jakoś tak  się  nam wszystkim składa, że wraz z rokiem akademickim a nie tym kalendarzowym zaczynamy nasze prace.

Życie owocne; życie, które mamy prowadzić rozważnie, mądrze, ufni Bogu.

Generalnie rzecz biorąc, tak przekładając to na mniej religijny język, chciałbym rozmawiać o etyce. Ale chciałbym uniknąć, (bo homilia to nie wykład), chciałbym uniknąć wszelkiego belferstwa w ramach tych naszych rozważań. 

 Zacznę więc tak: Uderzyło mnie zdanie w jednej powieści Georgea Orwella (Rok 1984); Po pięćdziesiątce każdy człowiek ma twarz taką, na jaką sobie zasłużył. Wszystkim, którzy znajdują się powyżej tego progu, daję to do przemyślenia, jak również tym wszystkim, którzy się znajdują poniżej tego progu, ale którzy niechybnie staną także wobec tej próby.

Przyjmując bardzo fundamentalne i ważne założenia filozofii dialogu możemy posunąć dalej  i zapytać jak poznać  po pięćdziesiątce, czy przed pięćdziesiątką, jaką mam twarz? I mówiliśmy już o tym nie raz; błędem jest wpatrywanie się w lustro, bowiem prawda o twojej twarzy najwierniej odbija się w twarzy drugiego człowieka; ten, na którego patrzysz, powie ci więcej o tobie niż wydedukujesz to z lusterka.

 

I teraz chciałbym zaproponować doświadczenie bardziej już socjologiczne, to znaczy zapytać o to, w jakiej sytuacji przystępujemy do tych rozważań na temat życia owocnego? jak żyć owocnie w Polsce w 2002 roku, po bez mała 13 latach niepodległości, kiedy wzięliśmy, naprawdę wzięliśmy w swoje ręce los kraju? Jednak tutaj trzeba przytoczyć znakomite powiedzenie Putina (ja nie jestem jego zwolennikiem, ale to mu się udało); powiedział tak: Chcieliśmy dobrze, ale wyszło jak zawsze.

 

Możemy sobie tak żartować, ale sprawa jest dramatyczna i dlatego chciałbym wam przeczytać fragment eseju, który znalazłem w dzisiejszej Gazecie Świątecznej  (dodatek Wyborczej),  tekst Doroty Masłowskiej. To ona wydała książeczkę Wojna polsko  ruska pod flagą biało-czerwoną; tegoroczna maturzystka obecnie jest studentką I roku psychologii. Książka narobiła dużo szumu; ja nie będę o książce mówił, bo to jest próba oddania opisu jakiegoś takiego kontr kulturowego fragmentu życia młodzieżowego, natomiast wydaje mi się, że to, co napisała w formie refleksji nad swoim pokoleniem jest dla nas ważne, zarówno dla członków tego pokolenia, czy nieco starszych, czyli tak do pięćdziesiątki, jak i powyżej pięćdziesiątki, przy założeniu  tam odbija się coś z nas.

Pisze tak:  Jesteśmy pierwszym pokoleniem, któremu wykupiono kolonie w raju. Nie dostaliśmy w użytkowanie świata, dostaliśmy wielką, powszechna jadalnię. Szkolono nas i przystosowywano do sięgania, brania, jedzenia, klepania się po brzuchu. Żadnych naturalnych wrogów, żadnych dzikich zwierząt, nic, co stawiałoby nam opór. Wojna, Holokaust i śmierć to tytuły gier komputerowych, napisy na koszulkach, obcojęzyczne fanaberie spikerów telewizyjnych.

A czasami siedzimy i wzdychamy: Jezu, niech wreszcie przyjdzie jakaś wojna. Niech to wszystko wreszcie wybuchnie. Niech będzie po co żyć.

Ja to tak widzę, wygląda dość ponuro, puste, żywiące się brokatem, nakręcone w konwencji teledysku, przekupne, łatwe. Pustka przyjmuje wartości coraz bardziej graniczne, bo o ile jeszcze nie dawno zdawało mi się, że mieliśmy gdzie uciec, coś powiedzieć, coś zrobić, to teraz okazuje się, że nic z tego nie będzie. I coraz bardziej nic z tego nie jest, coraz bardziej nie jesteśmy, tylko wysyłamy esemesy i robi nam się zdjęcia (....) A jednocześnie jestem przekonana, że i ten pęcherz z wodą zaczyna pękać.

 

Tekst oczywiście z lekka histeryczny, ale......, spójrzmy na niego jak na oblicze pokolenia, pokolenia nic jak się nazywają i na pokolenie rodziców  nas, tych po pięćdziesiątce. Czy możemy przyjąć tę zasadę hermeneutyczną, że oni odbijają nasze twarze? 

 

Bardzo ciekawe badania socjologiczne potwierdzają tezę, że twarze dzieci ukazują prawdę  o twarzy swoich rodziców. Badania nad tak zwanym satanizmem dzieci  ukazały ukryty satanizm rodziców, którzy spokojnie kolaborowali z komunistyczną władzą, uważając, że ze złem trzeba się ułożyć i że to jest praktyczne, bo zło jest silniejsze od dobra i dlatego trzeba się z nim układać. No to dzieci poszły dalej i powiedziały, że w takim razie, jeżeli Bozia jest taka bezradna i taka tylko kościółkowa, no to trzeba się ułożyć z Panem Ciemności  bo to on ma władzę i siłę. 

 

Co przekazaliśmy naszym młodym? radosne wejście w świat durnej konsumpcji?  Masłowska zresztą nie jest  naiwna i wie, że młodzi też są oczywiście winni, choć oczywiście w tej chwili nie o to chodzi, byśmy się wzajemnie obarczali winami. Pytajmy raczej o to, gdzie jesteśmy? jacy jesteśmy? jakie są owoce naszego życia? Jak mamy oceniać siebie, jeżeli nasze życie, nas ludzi wierzących, jakże często jest słabo owocne, jakby niewidoczne w tkance życia społecznego, indywidualnego, w naszych rodzinach, w miejscach pracy, uczelniach. 

To nie jest problem tylko wieszania krzyży w miejscach publicznych  to za łatwe! To jest problem tego, co się dzieje między mną i tobą, bo tu, w tej międzyludzkiej przestrzeni urzeczywistnia się Ewangelia, nie na ścianie. Między mną a tobą. Mogę z nożem w zębach bronić wartości chrześcijańskich i to nie jest żadna obrona, bo obroną jest odłożenie noża i świadczenie swoim życiem.

 

Życie owocne....życie owocne w sensie ewangelicznym, ale też w sensie ludzkim.

Pozwólcie po tym straszliwym tekście Masłowskiej, straszliwym, chociaż przenikliwym i w jakimś sensie dotkliwym, przeczytam zupełnie coś innego, z drugiej strony historii, taki mały tekst wielkiego nauczyciela Europy  Sokratesa.

 

Nie dbam wcale o to, o co się troszczy większość ludzi, o sprawy pieniężne, o zarząd dóbr, o rzeczy strategii, publiczne sukcesy oratorskie, urzędy, frakcje polityczne. Nie na tę drogę wszedłem(...), lecz na tę, na której każdemu z was z osobna wyświadczam największe dobro, próbując go skłonić, by mniej się troszczył o to, co ma, niż o to czym jest, żeby stać się jak najdoskonalszym i najmądrzejszym.

 

Czy ten tekst starego Sokratesa to jest taka ramota, z cyklu tych, którymi się męczy studentów filozofii, robi się z tego kolokwia?, czy to są słowa, które z niemniejszą wagą  że tak powiem  uderzają nas?, podobnie jak ten rozdygotany tekst tegorocznej maturzystki, tylko inaczej, spokojniej, potężniej. Ostatecznie wciąż o to samo chodzi  nie o to, co się ma, ale czym się jest. 

Fromm to potem długo powtarzał, Marcel, Ojciec święty, ale to już jest u Sokratesa, ale rozróżnienie tych dwu linii życia  na być i mieć jest stare, ale wciąż aktualne. Bo popatrzcie, czy nie jest ciągle tak, że większość ludzi troszczy się o sprawy pieniężne, zarząd dóbr, strategie, publiczne sukcesy, frakcje polityczne itd.? Z ludzkim życiem nie jest tak, że ono się kumuluje i że z każdym pokoleniem jest lepsze. Jeżeli prawdą jest to co mówi Talmud, że gdy umiera człowiek, to umiera cały świat, to można powiedzieć i to, że gdy rodzi się człowiek, to rodzi się cały świat i w każdym z nas historia świata toczy się od nowa. W takim razie, stajemy jak Sokrates i wielu innych przed tym samym problemem  jak żyć, by życie było owocne i gdzie znaleźć sposób na to?

 

Chciałbym w naszych rozważaniach nie poprzestawać na teorii, tylko będziemy próbowali wspólnie poszukiwać rozwiązań różnych, bardzo trudnych sytuacji życiowych. Ale, by te sytuacje życiowe rozwiązywać, czy rzucić na to jakieś światło, potrzebne są narzędzia.

Potrzebne są narzędzia opisu, analizy, poszukiwanie odpowiedzi na pytanie: co to jest sumienie, co to znaczy głos sumienia, czy nie mylimy głosu sumienia z poczuciem winy. To nie jest to samo; poczucie winy, to jest świadomość, że nie spełniam czyichś oczekiwań, a oczekiwania są bardzo różne. Każdy czegoś innego chce ode mnie. Gdybym kierował się tym, iż mam spełniać oczekiwania innych ludzi wokół mnie, prawdopodobnie dawno już bym był obiektem zainteresowania wytrawnych psychiatrów i każdy z nas  jak żyć, by nie zwariować (w tym znaczeniu). Potrzebne są nam narzędzia; potrzebne nam jest jakieś głębsze zrozumienie. Człowiek - kim jest?, kiedy kierować się rozumem, a kiedy sercem?, co to znaczy serce? Mnóstwo takich spraw, mnóstwo takich zagadnień....

 

Dlatego, bardzo serdecznie was proszę, byśmy współtworzyli te nasze rozważanie; a współtworzenie polegałoby na tym, byście przynosili propozycje tematów, o których mielibyśmy rozmawiać. Przez najbliższy miesiąc, półtora miesiąca przed każda Mszą świętą, będzie tutaj wystawiony koszyczek i każdy na karteczce wrzuci ten bolący kawałek samego siebie  bo tak bym to nazwał; nie jakiś teoretyczny problem, który gdzieś tam zasłyszeliśmy, tylko ten bolący kawałek samego siebie  co cię boli, z czym nie możesz sobie dać rady. To nie znaczy, że ja z wszystkim sobie dam radę, tylko, że będziemy sobie wspólnie starali się pomóc.

 

I niech to będzie nasza wspólna refleksja, ale i wspólna praca, bowiem przychodzimy tu po to, by bardziej być, a nie po to by więcej wiedzieć. 

Homilia  Sztuka życia owocnego (2)

 

Gdy przygotowując się do tej Mszy świętej rozmawialiśmy o dzisiejszej Ewangelii, ktoś powstawił pytanie o to,  jak można mówić o miłosiernym Bogu, który jednocześnie, jak by się wydawało, tak okrutnie postąpił zabijając tych pierwszych, którzy nie przyszli, a teraz wyrzuca tego, który nie zechciał przywdziać szaty godowej? Nie, to chyba nie jest zaprzeczenie miłosierdziu; to jest tylko zwrócenie uwagi na to, że nie wolno łaski Bożej traktować jako łaski łatwej. To jest określenie bardzo mi odpowiadające, które wprowadził do teologii współczesnej Dietrich Bonhoeffer  wielki teolog, a przede wszystkim świadek wiary, który został zamordowany na kilka dni przed końcem wojny przez hitlerowców. Był protestantem; protestanci większy nacisk kładą na łaskę niż uczynki i dlatego właśnie do nich mówił. Słuchajcie, oczywiście jesteśmy zbawieni przez łaskę, ale nie wolno wam (czy nam) traktować łaski jako coś taniego. Myślę, że takim odpowiednikiem taniej łaski dla nas może być takie zbyt lekkomyślne przyjmowanie tej przecież fundamentalnej prawdy o Bożym miłosierdziu.

 

Dlatego też (tak teraz widzę, że chyba jakieś natchnienie wpłynęło na mnie), byśmy z cyklu tych homilii tegorocznych, postawili sobie pytanie o drogi życia owocnego; jak żyć, by życie nasze było owocne?, albowiem to jest nasza odpowiedź na wielki dar Bożego miłosierdzia. Wtedy to Boże miłosierdzie nie będzie miało charakteru laski taniej  takiej kołotkowej abolicji.  Będzie darem, który dany jest człowiekowi odpowiedzialnemu, czyli temu, który jest zdolny odpowiedzieć na ten dar swoim życiem. W jaki sposób?  życiem owocnym.

 

Odpowiadając na prośbę kogoś z was, chciałbym dzisiaj krótko, (bo są jeszcze dwa chrzty, musimy się zmieścić, dzieci muszą wytrzymać), chciałbym krotko zwrócić uwagę na to, co znaczy to drugie przykazanie Nie będziesz wzywał imienia Pana Boga Twego do czczych rzeczy.

 

Po pierwsze  dlaczego nie będziesz wzywał? - Dlatego, że jest to imię święte. I chyba z wielkim szacunkiem musimy podejść do tej tradycji mojżeszowej, która nie pozwala wymieniać imienia Boga  Jahwe, bowiem to imię jest święte. Gdy była jeszcze świątynia, raz w roku tylko arcykapłan składając specjalną ofiarę, mógł wypowiedzieć to imię. Święte  to znaczy zupełnie inne, święte  to znaczy niedotykalne, święte  to znaczy znajdujące się poza jakąś granicą naszej, tu doczesności.

 

W jaki sposób możemy splamić świętość tego imienia? Na różne sposoby. Po pierwsze wtedy, gdy zaczynamy imię Boże używać dla potwierdzenia swoich własnych dążeń, swoich własnych planów. Tak mogło się dziać i dzieje się, niestety czasami w sferze polityki. Ktoś chciałby się schować za imię Boże. Proszę mnie dobrze rozumieć  ja nie jestem przeciwny temu, by imię Boże rozbrzmiewało również w sferze publicznej; nie jestem zwolennikiem  że tak powiem - zamykania wierzących i wiary do zakrystii, albowiem wierzący są również i na ulicy, wierzący są wszędzie i mają prawo wyrażać swoją wiarę, swoje poglądy. Ale co innego jest, jakby obecność imienia Bożego w sferze publicznej, a co innego chowanie się za nie, obnoszenie się nim.

Myślę, że to, co najbardziej istotne jest w tym przykazaniu tzn. nie wolno ci ryć na pasach twego wojska słów: Gott mit uns, bo to jest obelga. Z Boga czynisz narzędzie walki z innym. Nie wolno tego robić! Jest obrazą imienia Bożego, przecież tego samego imienia we wszystkich religiach monoteistycznych, ostatecznie, jeżeli w Jego imię wsiadasz do samolotu pasażerskiego, by rozwalić budynek w N.Y. Terroryzm w imię Allacha  to jest to też imię tego samego Boga  jest obrazą Jego i obrazą drugiego przykazania. Nie będziesz Boga Twego używał  imienia....., bo to nie jest narzędzie, które możesz wziąć, żeby użyć; to jest imię, przed którym masz klęknąć, bo jest święte i Jemu masz służyć, a nie posługiwać się Nim. To jest pierwszy wymiar.

 

Druga sprawa. Przeciwieństwem świętości  jak sądzę  jest nie tyle sfera świeckości, lecz banał.Tam, gdzie w życiu człowieka, czy w życiu społeczeństwa ginie wymiar świętości, tego, co jest ponad i niedotykalne, wtedy nieuchronnie następuje banalizacja życia i wszystkiego, co z tym życiem jest związane - banalizacja miłości, śmierci, ojcostwa, macierzyństwa. Wszystko zaczyna się gdzieś gromadzić w sferze takiej somatycznej tylko, w której żyjemy, poruszamy się, pobieramy i wydalamy. Tak zaczyna wyglądać ten, jakby zapis życia.

I w tym mieści się również banalizacja imienia Bożego.

Jezus, Maria  powiedział, przestraszywszy się.

Wymyśl coś innego, mądrzejszego. Nie używać w sposób banalny tego imienia, bo to prowadzi rzeczywiście do banalizacji tego Bożego imienia. Oczywiście, ta banalizacja nie ma, jakby tego ciężaru, tego ciężaru, co owo posługiwanie się świadome posługiwanie się imieniem Bożym do złych albo mało ważnych rzeczy. Ale być może jest skutkiem tamtego, głębszego nadużycia imienia Bożego, jakiegoś potanienia Boga; i prosiłbym, byśmy wszyscy zrobili sobie rachunek sumienia z tego jak używam imienia Bożego, czy to imię Boga, Jezusa, Maryi, świętych ma dla mnie tę niebanalną wagę świętości, czegoś, czemu służę, ale czym się nie posługuję? i czy nie nazbyt lekceważąco wprowadzam w sferę banalnej codzienności, a to zawsze nosi w sobie grozę tego, że zbanalizuję moją relację do Pana Boga.

 

Teraz może kilka uwag o imieniu chrzcielnym.

Imię wybieracie wy  rodzice. Chrzest nie jest nadaniem imienia, ale niewątpliwie w tym momencie chrztu, gdy woda obmyje główki waszych córek, a czoła ich zostaną namaszczone krzyżem świętym, w ten tajemniczy sposób, jakby Bóg dotknie duszy waszych małych, nazwie, wypowie nad nimi ich własne imię. 

Bo każdy człowiek ma swoje imię u Boga, każdy ma inne.

To imię jest jednocześnie zadaniem postawionym człowiekowi, bowiem Bóg powołuje człowieka do życia stawiając mu jakieś zadanie  i to jest to imię, które ma zaowocować; to imię - zadanie  to jest to dobro, które Bóg mu daje, to dobro, które Bóg chce, aby przez Marię-Magdalenę, czy Kaję-Alicję przyszło na świat  przez nie, ale od Boga.

I to jest właśnie to imię, po to, by każdy z nas, ale też i te dziewczynki, co mają dzisiaj być ochrzczone, mogły usłyszeć te słowa, które są w Apokalipsie:Zwycięzcy dam biały kamyk, a na kamyku wypisane imię nowe, którego nikt nie zna oprócz tego, kto je otrzymuje.
Homilia  Rosarium Virginis Mariae (1)
 

Chyba we wtorek zadzwonił do mnie dziennikarz z Tygodnika: Co ojciec sądzi o nowym Liście apostolskim Papieża? A ja, duże uszy i duże oczy, bo nic nie wiem. ...A, o różańcu, podobno zmiana w różańcu? Zaglądam do Internetu, a tam informacje: Rewolucja w Kościele!, Rewolucja różańcowa!

Podniecenie wśród dziennikarzy. Zawsze myślałem, że rewolucja to albo francuska, albo listopadowa, czy październikowa  tak to było?, a tu się okazuje, że w różańcu. Żarty, żartami. Chciałbym podzielić się z wami  dziś i może w następną jeszcze niedzielę dlatego, że wydaje mi się, że ten dokument Rosarium Virginis Mariae jest rzeczywiście bardzo ważny. Dlaczego? 

Dlatego, że jest ukonkretyzowaniem wezwania, które Papież do nas skierował w tym Liście- przesłaniu na początek nowego millennium Novo millennio ineunte. Papież powiedział niejako hasło, niejako na najbliższe lata naszej wspólnej pracy w Kościele ma być duc in altum, czyli wypłyń na głębię; innymi słowy  troską Papieża jest to, żeby wszystkie wspólnoty chrześcijańskie  stały się w głębszym stopniu wspólnotami modlitwy; mówi bowiem Papież o tym, iż niewątpliwie da się odczuć  to jest zjawisko takie rzeczywiście globalizujące (jeden z wypadków globalizacji, która dotyczy przecież nie tylko ekonomii, ale kultury)  głód duchowości  jakby nie rozumieć tego terminu, który jest nieco niejednoznaczny. Czasami, niektórzy bojąc się powiedzieć religia, mówią duchowość , bo to tak głębiej wygląda i niekoniecznie musi oznaczać kultu składanego osobowemu Jedynemu Bogu.

Tym nie mniej, faktem jest, że ten głód duchowości narasta  tak jak gdyby ten materialistyczny, ateistyczny paradygmat kultury gdzieś odchodził, a pojawiają jakieś takie nowe głody. Myślą Papieża jest  - to jest wielka sprawa  że my chrześcijanie, my dzieci Kościoła katolickiego na ten głód musimy odpowiedzieć.

I taką odpowiedzią, jedyną na pewno z wielu odpowiedzi papieskich, jest wezwanie - czy nie wezwanie, właśnie, - jest ten List apostolski o różańcu. Powiedziałem wezwanie i ugryzłem się zaraz w mój księży język dlatego, że my właśnie wzywamy, zachęcamy, a nie mówimy jak się modlić.

A przecież bardzo wielu z nas czuje się bezradnych , no bo tak mówić ten różaniec, klepać te zdrowaśki?  przecież to tak się kojarzy i często tak bywa. Sam na własnej skórze tego doświadczyłem, gdy pewna czcigodna dama przyszła do mnie, wyrażając pretensję, że za szybko odprawiłem Mszę święta, gdy ona  jeszcze nie zdążyła różańca odmówić. I mieliśmy z ową damą krótką duszpasterską pyskówkę, o tym co należy robić różańcem w czasie Mszy świętej.

Ale, właśnie, mówimy  mówcie, i co dalej......

To jest pierwszy dokument, naprawdę chyba, papieski, w którym jest  że tak powiem  dokładna instrukcja, która oczywiście musi być potem rozpracowana, obgadana, czyli to właśnie, co teraz robimy. 

Jakie są podstawowe założenia, które Papież chce nam przekazać?

Po pierwsze  Różaniec jest modlitwą chrystocentryczną.

Czcicieli Matki Bożej, którzy by się na mnie teraz obrazili, uspakajam  to nie znaczy, że Papież zdecydował, że teraz Matkę Boską przesuwamy do kącika. Nie umniejsza jej roli tylko pokazuje, zresztą za Pawłem VI i innymi papieżami i znakomitymi świętymi, że różaniec jest modlitwą chrystocentryczną, którą odmawiamy razem z Maryją. Innymi słowy  orientacja przestrzenna różańca jest taka  nie do Maryi, tylko z Maryją do Chrystusa.

Bardzo wyraźnie Papież o tym w kilku momentach wspomina. Przywołuje fragment z ewangelii świętego Łukasza, który jest bez mała  można powiedzieć  ewangeliczną definicją różańca; podsumowując dzieje dziecięctwa Jezusa, pisze Łukasz: ....a Maryja zachowywała wszystkie te sprawy i rozważała je w swoim sercu.

Zachowywać i rozważać te sprawy;  te sprawy  tutaj greckie słowo jest bardzo bogate, mieniące się znaczeniem, znaczy zarówno  wydarzenia jak i słowa, a więc wszystko, czego doświadczyła będąc matką i opiekunką małego Jezusa. I to jest właśnie nic innego  różaniec  razem z Maryją rozważać i zachowywać wszystkie te sprawy. Różaniec  modlitwą chrystocentryczną.

 

Dalej  różaniec modlitwą kontemplacyjną  to także bardzo ważne. Przywołuje wręcz Papież Pawła VI  Jeśli brak kontemplacji, różaniec upodabnia się do ciała bez duszy i zachodzi niebezpieczeństwo, że odmawianie stanie się bezmyślnym powtarzaniem formuł oraz, że będzie w sprzeczności z upomnieniem Chrystusa, który powiedział: Na modlitwie nie bądźcie gadatliwi jak poganie. Oni myślą, że przez wzgląd na swe wielomówstwo będą wysłuchani.

Tylko czym jest w takim razie różaniec?

Znowu pada to bardzo ważne stwierdzenie: streszczenie Ewangelii;  jest streszczeniem Ewangelii, bowiem w kontemplację obrazu Jezusa nie możemy wejść inaczej, niż wchodząc przez modlitwę w aktualną z Nim relację. To Duch Święty sprawia, że wpatrujemy się jak w zwierciadle w Jego twarz, słuchając słów Ewangelii. Kontemplacja bowiem, wywodzi się od patrzenia, wpatrywania się.

 

Jest taki klasztor dominikański we Florencji San Marco, który jest swoistym przewodnikiem różańcowym, albowiem Fra Giovanni da Fiesole, zwany Fra Angelico - dominikanin namalował każdemu bratu tajemnicę różańcową w celi  Narodzenie, Przemienienie, Zmartwychwstanie i na każdym z tych obrazów klęczą i  wpatrują się święty Dominik, a często święta Katarzyna, czasami Matka Najświętsza,.

Gdy chodziłem po tym klasztorze to zrozumiałem, co to znaczy zmiana tajemnic różańca; teraz  poszczególne grupy wymieniają rozważanie tajemnic; wtedy znaczyło, że bracia zamieniali się celami, prawda?, całe pół roku mieszkał pod Przemienieniem Pańskim, a teraz dostał Narodzenie Pana Jezusa  i wpatrywał się. 

 

Papież pod koniec Listu, gdy daje bardzo precyzyjną metodologię modlitwy różańcowej, zwraca uwagę na jedną rzecz (kilka rzeczy, ale na jedną szczególnie ważną). Modlitwa typu różańcowego nie jest tylko własnością katolików; coś bardzo zbliżonego do różańca mają muzułmanie, którzy mają taki sznurek, na którym są paciorki i odmawiają 99 imion Allacha, bo to setne będzie wypowiedziane w niebie  bowiem znane jest tylko Bogu. Znamy dalekowschodnie mantrowanie. Prawosławne odmawianie modlitwy Jezusowej wielokroć tysięcy razy powtarzanie Jezu Chryste, Synu Boga żywego  zmiłuj się nad nami, modlitwa pielgrzyma  (niedawno ukazało się wznowienie tej książeczki w naszej oficynie W drodze)  znakomita modlitwa pielgrzyma, itd....

 

Temu towarzyszy  obraz  wizualizacja. Psychologowie czasem w rozmaitych zabiegach terapeutycznych każą dokonać wizualizacji  wystawienia sobie, ( - to piękne staropolskie powiedzenie o wyobraźni wystaw sobie waszmość, czyli wyobraź sobie.)

Papież przypomina  tak, trzeba wpatrywać się...

O tym porozmawiamy jeszcze następnym razem, ale dzisiaj chciałbym powiedzieć dlaczego Papież wprowadził pięć nowych tajemnic do rozważania, czyli czwartą cząstkę różańca  tajemnice światła.

Mówi tak: jeżeli prawdą jest, a jest to prawdą, że różaniec jest modlitwą chrystocentryczną, to dlaczego kończymy pierwszą cząstkę na dzieciństwie,  a zaczynamy od razu od męki i tajemnic bolesnych? A co pomiędzy? Co  z tymi trzema latami publicznej działalności?    

I dlatego Papież mówi  wprowadźmy tych pięć nowych, bardzo ważnych tajemnic.

- Chrzest Jezusa w Jordanie, czyli początek misji nauczania

- Objawienie mocy mesjańskiej na weselu w Kanie Galilejskiej, a to był  pierwszy znak, który uczynił Jezus; dalej

- głoszenie Królestwa Bożego i wezwanie do nawrócenia; pierwsze słowa, które Jezus mówił: Nawracajcie się i uwierzcie w Ewangelię

- czwarta tajemnica  Przemienienie na Górze Tabor  cudowna, wspaniała tajemnica;  wielcy, pobożni malarze ikon pisali (bo ikony się pisze, nie maluje), pisali te ikony, na których jest przemienione oblicze i światłość Taboru

- i wreszcie  ustanowienie Eucharystii.

 

Z tym, że z tekstu papieskiego wyraźnie wynika, że nie musimy się tak literalnie trzymać tych akurat wymienionych tajemnic, i że ze  względów duszpasterskich, albo osobistej pobożności możemy rozważyć inną tajemnicę  np. głoszenie Królestwa Bożego; to przecież możesz sobie wziąć całe Kazanie na Górze, które jest streszczeniem tego i rozważyć sobie, co znaczy  budować dom na skale. Innymi słowy, chodzi o to, żeby w jeszcze bardziej wyraźny sposób związać naszą lekturę Pisma Świętego, szczególnie Ewangelię, z modlitwą odmawianą razem z Maryją.

 

A więc, żadna rewolucja różańcowa (chociaż Dominikanie będą musieli nosić teraz dłuższe różańce o pięć dziesiątek; jak to zrobimy, to nie wiem;  niech  się nasz Generał męczy z tym). Ale rewolucja to nie jest, natomiast chyba rzeczywiście otwarcie, choć otwarcie które będzie żywe i prawdziwe, jeżeli nie poprzestaniemy na tym, że znowu się wzruszymy, że Ojciec Święty, kochany, nasz napisał coś tam jeszcze, tylko  rzeczywiście zabierzemy się do roboty.

Bo z nauczaniem Papieża to jest tak, że taki wielki olbrzym, prorok przyjdzie, powie coś i to może zawisnąć w powietrzu, jeżeli mrówki nie rozprowadzą tego po całym lesie. I myślę, że taka będzie nasza robota na dwunastkach  tak roznosić po całym lesie naszego życia ten bardzo solidny pokarm.

Homilia  Tajemnica Chrystusa  tajemnicą człowieka (Rosarium 2)
 

Kochać Boga  to oczywiście modlitwa, to żywy wyraz wiary, łączności z Bogiem. Dlatego dzisiaj chciałbym podzielić się z wami w drugą lekturą Listu Ojca Świętego o różańcu. 

Wydaje mi się istotne, by zwrócić uwagę na sprawę bardzo ciekawą, na to, co on nazywa metodologią modlitwy, tzn. w jaki sposób korzystać z tej modlitwy.

Oczywiście Jan Paweł II nie byłby sobą, gdyby nie zwrócił uwagę na to  jedno ze zdań, zdanie, czy myśl, która  sądzę  jest jedną z kluczy jego pontyfikatu tzn.  W tajemnicy Chrystusa jest ukryta tajemnica człowieka. A więc w różańcu, w medytacyjnym różańcu otwieramy się również i my na Boga. Ucząc się  mówi  kontemplując Jego narodziny, uczymy się sakralnego charakteru życia  wszystkie te tajemnice Jego życia, uczymy się siebie. 

 

Ale też bardzo ważna rzecz  różaniec jest spełnieniem też i tego fragmentu Psalmu, wersetu z Psalmu (Ps 55), który mówi: ....zrzuć swą troskę na Pana, a On cię podtrzyma.... ...zrzucić troskę na Pana  jakże często czujemy się przygniecieni jakimś jarzmem trudnych doświadczeń, bólu, jakiegoś niespełnienia  ...zrzuć troskę na Pana...

I tu przeczytam dwa zdania, które wyraźnie wskazują, że ten List był pisany osobiście, piórem Jana Pawła.

Po  dwudziestu czterech latach (pontyfikatu), rozważając nad doświadczeniami, których nie zabrakło mi również przy sprawowaniu posługi Piotrowej, czuję że powinienem powtórzyć zapewnienie, które jest niejako gorącym wezwaniem skierowanym do wszystkich, aby osobiście tego doświadczyli: tak, różaniec naprawdę pulsuje życiem ludzkim, by  zharmonizować je z rytmem życia Bożego w radosnej komunii Trójcy Przenajświętszej, co jest przeznaczeniem i głębokim pragnieniem całego naszego istnienia.

 

W trudnych momentach brał za różaniec, medytował różaniec, bowiem pulsuje rytmem życia  - boskiego i ludzkiego, włączając nas w komunię, we wspólnotę Trójcy Przenajświętszej.

 

Teraz  ...co jest przeznaczeniem i pragnieniem...

Przeznaczenie i pragnienie....

Nie bójmy się słowa przeznaczenie; przeznaczenie bowiem, to jest nie determinacja Boga, który odbiera nam wolność, ale przeznaczenie to jest wskazanie celu  przeznaczyć do czegoś; przeznaczył  czego my doświadczamy w tym, co już mówiłem na początku Mszy świętej  ...Stworzyłeś nas dla siebie Panie i niespokojne jest serce moje....

A więc została zarysowana podstawowa antropologia różańca  człowiek religijny staje wobec tajemnic życia Jezusa.

 

A teraz  w jakim celu?

Bardzo ciekawe słowo tutaj pada  różaniec drogą przyswajania tajemnicy.

Długo zastanawiałem się nad tym słówkiem przyswajania  cóż by to miało znaczyć? Bo można to powiedzieć- oswajać. Oswajać  to coś niedobrego, jeżeli chodzi o te duchowe wartości; oswajać   to znaczy, no, to się nie widzi; coś oswojonego to już się nie widzi; oswoić się z różańcem  to jakby klepać ten różaniec; to chyba nie o to chodzi. Papież to rozszerza: Różaniec proponuje charakterystyczną metodę medytacji tajemnic Chrystusa ze swej natury sprzyjającą ich przyswajaniu. Przyswajać, czyli otwierać się  tak, by one stawały się także i tajemnicą mojego życia. Kto chce  iść za mną, niech naśladuje mnie...

A więc przyswajanie oznacza naśladowanie, czyli pójście w ślady, czyli żyć tak jak.....bowiem, medytacja chrześcijańska nie jest celem samym w sobie;  najwyższa mistyka nie jest celem samym w sobie; celem jest zawsze Jezus Chrystus  to wejście w radosną komunię Trójcy Przenajświętszej.

A więc jakaś metoda medytacji, która sprzyja przyswajaniu, czyli otwieraniu się na te tajemnice, aby one stały się także tajemnicami mojego życia, na moją miarę, na miarę mojej miłości.

 

Ale metoda  metoda oparta jest na powtarzaniu.

Tutaj Papież mówi: Czasami odmawiamy różaniec, wtedy gdy go tak bezmyślnie powtarzamy i czasami sprawia to wrażenie słów znużonej miłości  on mówi. Myślę, że nie tylko ta pobożna osoba przysypia w czasie tej modlitwy, ale i Pan Bóg może przysnąć w  czasie tej modlitwy, prawda?, które są słowami znużonej miłości.

Tutaj takie prowokacyjne zdanie Papież mówi: Ale przecież miłość, jeżeli kocha, to nieustannie chce by powtarzać to słowo i przywołuje 21 rozdział świętego Jana, gdy Chrystus trzykrotnie pyta Piotra: Piotrze, kochasz mnie ?  Jakby coraz natarczywiej chce od niego, któremu chce powierzyć coś bardzo ważnego, chce usłyszeć to słowo miłości. I tutaj takie ładne zdanie: By zrozumieć różaniec, trzeba wejść w dynamikę psychologiczną właściwą miłości. Wejść w dynamikę psychologiczną właściwą miłości  więc to jest bardzo istotny element owej metodologii powtarzania, która ma sprzyjać przyswajaniu tajemnic, ale która czerpie swoją moc z tego, że nie są to słowa znużonej miłości, ale dynamika psychologiczna właściwa miłości.

 

Nie powinno dziwić, że więź z Chrystusem może być nawiązywana również przy pomocy jakiejś konkretnej metody. I tutaj Papież odwołuje się do starej tradycja zarówno Wschodu jak i Zachodu chrześcijańskiego  ( a wspomniałem w poprzednią niedzielę także i inne tradycje religijne  hinduizm, buddyzm, szczególnie tybetański, ale także islam)  oba te Kościoły znają formy, metody, które polegają na nieustannym, bardzo długim powtarzaniu. To się wiąże często z rytmem oddechu, który sprzyja wytrwałości w wznoszeniu próśb  i pewnej fizycznej konsystencji, by Chrystus stał się tchnieniem, duszą i wszystkim.

Mnich wschodni, który nieustannie się modli, powtarzając na przykład Kyrie Elejson wiele tysięcy razy dziennie przy każdej pracy, powtarza te słowa, żeby ta modlitwa niejako fizycznie go przepełniła.

Wiem, że u wielu z was w tej chwili powstaje jakiś opór, bo ja taki opór też bardzo długo miałem, dlatego, że my wszyscy jesteśmy porażeni takim kartezjańskim dualizmem  rzecz duchowa nie styka się niczym z rzeczą rozciągłą, czyli sprawa modlitwy jest sprawą duszy, a ciało mamy sztywne jak nieboszczyki zupełnie. Przecież my jesteśmy... jakie były awantury gdy wprowadzano liturgiczne reformy soborowe i trzeba było wstawać, klękać itd. Ludzie krzyczeli: niby odnowa, a tu gimnastykę nam robią w kościele, dlaczego sobie nie mogę przyciupnąć tam gdzieś z boczku i  różaniec odmówić spokojnie, nikt mi nie będzie przeszkadzał, prawda? Inny przykład- w niektórych wspólnotach ludzie praktykuje się rozłożenie rąk w czasie modlitwy Ojcze nasz.  Rozmawiałem z jedną grupą uczestniczących w naszych dwunastkach i mówią - ojcze, nie proponuj tego, bo nikt tego nie zrobi; bo my mamy łapki tak tutaj, prawda, złożone  boimy się fizyczności modlitwy.

A Papież, który nie jest kartezjaninem, przypomina nam, że przecież stara mądrość odwiecznych tradycji religijnych mówi  o tym, że człowiek ma się modlić cały! Tak! , łącznie z oddechem, nie trzeba naprawdę chodzić od razu na Jogę, prawda? (chociaż dowiedziałem się na sympozjum mertonowskim, że ma się ukazać w Polsce taka książeczka  Modlitwa Jezusowa a joga; modlitwa  Jezusowa to jest właśnie to nieustanne powtarzanie Jezu Chryste, Synu Boga żywego, zmiłuj się nad nami  i podobno sensowna; jak przeczytam, to wam opowiem, a jak będzie dobra, to polecę).

Ale chodzi mi ciągle o tę ideę, na którą bardzo mocno kładzie nacisk Papież, właśnie  nie bójmy się pewnej fizyczności modlitwy, nie bójmy się  powtarzania, które sprzyja wytrwałości w zanoszeniu próśb, i jak mówi: Zapewnia niemal fizyczną konsystencję pragnieniu, aby Chrystus stał się dla życia tchnieniem, duszą i wszystkim. A my?.... gdzieś to mamy, ale tak jakby tylko w cząstce naszego mózgu. To jest dobra metoda  mówi Papież  ale trzeba ją ulepszać i tutaj Papież jeszcze raz odwołuje się (już o tym mówiłem), że na całym świecie, w Europie, również na zachodzie, w Ameryce, nowa jakaś pojawia się tendencja, gdzie ludzie szukają jakiś atrakcyjnych form modlitwy, czy nowych form duchowości, czy tradycji kontemplacyjnych; często ludzie  powiada  starają się skorzystać z elementów pozytywnych, których można się nauczyć poza obszarem doświadczenia chrześcijańskiego,  ale  powiada  musimy się nauczyć lepiej wykorzystać to, co jest tradycją także naszą i korzystać z tych technik  jak mówi Papież  o charakterze psychofizycznym, opartych na powtarzaniu i symbolice. 

Różaniec  czytam dalej - należy do tej ogólnej panoramy fenomenologii religii, ale ma swe własne cechy charakterystyczne, które odpowiadają typowym wymogom specyfiki chrześcijaństwa.

No, strasznie gęsty jest ten List; w takim razie odłożę dalszą cześć na następną niedzielę, bo już nie ma czasu. Zwrócę tylko uwagę na jedną rzecz  to też jest bardzo często powtarzane w tych rożnych nowych szkołach duchowości  wizualizacja  wystaw sobie waćpan... - jak to się mówiło dawniej, czyli wyobraź, stań wobec; i Papież wręcz poleca  jak się da  bardzo dobrze by było przy odmawianiu dalej tajemnicy, stanąć wobec ikony, która ją przedstawia.

 

Ale w takim razie o tym porozmawiamy już później. Bardzo zachęcam was, gdyby ktoś znalazł ten dokument papieski, do osobistej lektury, ale też i do odwagi do praktykowania tej metody

Homilia  Różaniec (3)

 

Dokończymy dzisiaj nasze medytacje różańcowe, związane z różańcowym listem Ojca Świętego. Sądzę bowiem, że te uwagi, które on uczynił, z którymi się z nami podzielił, ta cała metodologia modlitwy, stanowią dla nas bardzo ważny zbiór wskazań praktycznych w naszej pracy nad przemianą, odnową naszej osobistej modlitwy.

Ważne jest samo nastawienie i podejście do modlitwy różańcowej, bowiem tkwi w niej wiele niebezpieczeństw i zasadzek. Gdybyśmy bowiem niewystarczająco skoncentrowali się tzn. ukierunkowali nasze myślenie, nadali bieg naszym myślom stanowi naszego ducha, to wtedy różaniec, tak jak każda inna modlitwa może być po prostu bezowocny.

Znalazłem taką wartą zapamiętania uwagę wielkiego pisarza starochrześcijańskiego, greckiego  Ewagriusza z Pontu z IV wieku, który powiedział: Ci, którzy w czasie modlitwy gromadzą w sobie urazy i smutki, podobni są do czerpiących wodę po to, aby wlać ją do dziurawego dzbana.

Myślę, że ta uwaga może być rozjaśniająca dla nas wszystkich, którzy czasami mamy poczucie, że nasze modlitwy są nieowocne, że pozostajemy nie wysłuchani, że mamy puste ręce. Jeżeli gromadzisz w sobie wszystkie urazy i smutki, to zostaniesz z pustym dzbanem  wody życia w tobie nie będzie. 

Już wspominałem w poprzedniej homilii, że metoda różańcowa jest jakby dwubiegunową, posługuje się medytacją, zaś rytm myślenia wyznaczony jest powtarzanymi słowami miłości zwróconymi do Boga i Matki Najświętszej. Ale te słowa wyznaczają tylko rytm, pozwalający pełniej, bardziej zwięźle zorganizować się i skupić naszemu myśleniu.

Tutaj przestroga - bardzo łatwo różaniec (na to Papież zwraca uwagę), może stać się amuletem, który niejako samą swoją materialnością miałby nam zabezpieczyć kontakt z Bogiem, czy zabezpieczyć realizację naszych pragnień, stąd konieczny jest jakby stale dopływ nowej energii, nowej wody, która wciąż dopływa i nadaje nowe życie.

 

I w ten sposób, tym właśnie Papież uzasadnia również i wprowadzenie tego nowego cyklu tajemnic, ta nowa seria  - mysteria lucis  które to wprowadzenie rozbudował   jak to ładnie mówi  pewnymi sugestiami, dotyczącymi odmawiania różańca.

Myślę, że bardzo ważne też i czytanie tego tekstu w sposób bardzo otwarty i prosty jako pewną propozycję.

Dochodzą do mnie jakieś niepokojące wieści, że niektórzy księża nie pozwalają odmawiać tych tajemnic, bo to dopiero jak Komisja Episkopatu uchwali, a biskup miejscowy poda....; 

Ale nie o to chodzi, prawda? Chodzi  o coś głębszego, nie możemy tego Listu czytać w takim legalistycznym, faryzejskim stylu; Papież pisze dzieląc się z nami pewnymi sugestiami dotyczące odmawiania różańca; to jest po prostu stary, doświadczony człowiek, który dzieli się z nami swoim doświadczeniem.

To nie jest zbiór przepisów, z którego potem biedni studenci teologii będą musieli zdawać egzaminy. To jest coś znacznie głębszego i poważniejszego  właśnie  owo podzielenie się duchowym doświadczeniem.

 

Pamiętajmy, że duchowy sens różańca Papież zdefiniował jako przyswajanie tajemnicy, czynienia jej swoją nie w sensie własności, tylko na sposób miłości, tak jak mówię o kimś, kogo kocham, że jest mój. Przyswajanie  tzn. wchodzenie w nią i w tym sensie jest rzeczą ciekawą, Papież proponuje np., o ile jest możliwe ukazanie przedstawiające ją  tę tajemnicę  ikony. W nauczaniu Jana Pawła można cały czas, w różnych tekstach jakby wsłuchać się w taką nutę głębokiego szacunku, a powiedziałbym czasami i fascynacji, duchowością chrześcijańskiego wschodu. Stąd to wspomnienie o ikonie, stąd to wspomnienie, które również i w tym Liście różańcowym jest o modlitwie Jezusowej, która całymi wiekami, aż dotąd dla duchowości chrześcijańskiego Wschodu, stanowi bardzo ważną taką metodologię nauki  nauki modlitwy.     

 

W metodologii różańca ważny jest obraz, ale też i słowo; tekst biblijny trzeba przeczytać, choć jedno zdanie, bowiem odczytać to zdanie, jako to, które jest skierowane do mnie. My często popełniamy ten błąd w duchowej lekturze Pisma Świętego, że czytamy tekst, który mówi o czymś. Rzadko czytamy ten tekst jako ten, który mówi do mnie. Nie tylko o czymś, ale i do mnie. I jeżeli przyjąć te papieską metodologię różańca, że to jest przyswajanie tajemnicy, to znaczy, że taka krótka lektura jednego zdania związanego z daną tajemnicą wziętego z Ewangelii czy z innych tekstów Starego i Nowego Testamentu pozwalających  właśnie  przyswoić sobie tę tajemnicę. Wtedy będzie również i różaniec modlitwą biblijną, będzie formą lectio divina, czyli boskiej lektury, przyswajaniem boskiego znaczenia tekstu, który zamieszkał w ludzkim słowie, aby tym ludzkim brzmieniem prowadzić nas do odmętu tajemnicy Bożej.

 

A więc, znowu  wzbogacenie. Pamiętajmy, to jest bardzo ważne dlatego, że jednym z błędów zupełnie fundamentalnych, który robimy przy modlitwie, to jest to, że chcąc się skupić, koncentrujemy się na tym, co nam przeszkadza i chcemy to odpędzić a całe nasze skupienie polega na tym, by biegać jak Wojski z  łapką na muchy i chcemy wszystkie rozproszenia wytłuc, prawda?  I cała dziesiątka nam przeleci takim gonieniem, podczas gdy niech sobie te muchy biegają, natomiast skoncentrujmy się na tym, co jest fundamentalnym obrazem i przekazywaną przez ten obraz treścią.  Skupić się bowiem trzeba na czymś a my naszej uwadze nie dajemy pokarmu, nie dajemy treści, które byłyby tak silne, że dla całej naszej struktury psychicznej i duchowej stanowiłyby  siłą rzeczy  tak mocną treść, że się skoncentruję. 

Gdy coś cię naprawdę interesuje, nie masz roztargnień; gdy coś ciekawego pokazują w telewizorze, to nawet się tobie zupa spali. Ciekawe, że na ogół przy modlitwie nic  się nie pali w domu. Być może, że pomiędzy tym odczytaniem fragmentu biblijnego a wejściem w kolejne odmawianie dziesiątki, konieczna jest taka chwila skupienia, aby uchwycić i nazwać co jest w tej chwili dla mnie ważne, jaki rys tej tajemnicy w tej chwili do mnie przemówił. Każda z tych tajemnic  jest niesłychanie bogata.

 

Odmawiając Ojcze nasz, przed każdą z tych tajemnic,  uświadamiamy sobie, wobec Kogo stoimy. Odmawiając Zdrowaś Mario, uświadamiamy sobie, z Kim stajemy wobec Ojca. Mówiąc  Zdrowaś Maria, wypowiadamy najpierw te słowa, które wypowiedział Archanioł Gabriel (pierwsza część tej modlitwy  to tekst jak najbardziej biblijny) i potem słowa wypowiedziane przez świętą Elżbietę - Zdrowaś Maryjo, łaski pełna, Pan z Tobą....  słowa Archanioła. Elżbieta  Błogosławiona jesteś miedzy niewiastami i błogosławiony owoc żywota Twojego  Jezus.

I tutaj, może dla niektórych będzie gorsząca, dla niektórych ciekawa propozycja Papieża, którą zresztą już przedstawił Paweł VI, gdy miał okazję mówić o różańcu, że  oto, przy okazji odmawiania różańca, w bardzo wielu ośrodkach modlitewnych wprowadzono coś takiego, że po słowie Jezus, wypowiada się kilka słów streszczających tajemnicę: Zdrowaś Maryjo, łaski pełna, Pan z Tobą, błogosławiona jesteś miedzy niewiastami i błogosławiony owoc żywota Twojego  Jezus, którego adorowali pasterze i mędrcy. I potem  Święta Maryjo (......) i znowu -, którego adorowali pasterze i mędrcy.

Podobno, (kilka razy tylko to próbowałem z jakąś grupą ), podobno bardzo to ułatwia w utrzymaniu uwagi w  mocnym a nie nerwicowym napięciu. To jest takie ciągle sprowadzanie tej rzeki czy strumienia myśli do  głównego nurtu, o który chodzi w czasie wielkiej, trudnej pracy, jaką jest modlitwa różańcowa. 

 

I wreszcie Chwała Ojcu , które zamyka; bardzo podoba mi się to podsumowanie papieskie tego Chwała Ojcu, że to jest jakby przedsmak przyszłej kontemplacji Taboru. Znowu  ciekawe  Tabor, który jest tak fascynujący dla tych, którzy piszą ikony i w ogóle dla duchowości wschodu  tajemnica przemienienia, że mówiąc Chwała Ojcu, jesteśmy jak ci uczniowie, którzy na Taborze mówili: Dobrze, że tu jesteśmy  radość, radość z tego, że było nam dane być przy tej tajemnicy, przy Chrystusie, razem z Matką Najświętszą.

 

Będzie na pewno jeszcze okazja, żeby tak, czy inaczej wracać do tych bardzo prostych i dlatego głębokich myśli, które Papież zawarł w tym Różańcowym Liście.

Myślę, że udało nam się znaleźć myśli, które nie tylko pozwolą nam pogłębić naszą modlitwę różańcową, czy może dla niektórych  wręcz na nowo odnaleźć i wejść w ten różańcowy styl modlitwy kontemplacyjnej. Ale również i  dla każdej innej formy naszej modlitwy, będzie to ważne i pożyteczne. 

Homilia  ....poznacie prawdę, a prawda was wyzwoli....(J 8, 32)

 

Coś za dużo nie przychodzi karteczek z propozycjami tych homilii z cyklu którego zaproponowałem w tym roku  sztuka życia owocnego, ale parę przyszło i wśród nich, ciekawe, że powtarzał się wątek wolności .

Jak to jest z tą wolnością? Próbujemy pozmagać się z tym tematem, bowiem, gdy myślałem właśnie o tej homilii, przypomniały mi się słowa zapisane przez Gombrowicza w Dzienniku, który w 50 latach znalazł się w Argentynie i myśląc o sytuacji w Polsce, powiadał: (....) Polacy byli zupełnie nie przygotowani na sytuację powojenną;  marksizm spadł na nich jak worek na koguty i nie wiedzą, co z tym zrobić....

Nieco złośliwie pomyślałem o sobie i o was, że spadła na nas wolność, też trochę jak worek na koguty i nie bardzo wiemy, co z tym zrobić. Ale ogromnie uprościlibyśmy sprawę, gdyby wolność rozpatrywać tylko i wyłącznie w kategoriach wolności politycznej, czy społecznej i gospodarczej. Wolność bowiem jest takim bardzo wyraźnym znamieniem charakteryzującym człowieka; jest czymś, co sprawia,  że jestem człowiekiem.

Bardzo pięknie wyraził to już we wczesnych latach chrześcijaństwa święty Grzegorz z Nyssy. Powiadał tak: wszystko co podlega przemianie, a człowiek nieustannie się zmienia,  jakby rodziło się wciąż na nowo; ale te narodziny nie są wynikiem działania jakiegoś zewnętrznego skutku; są skutkiem wolnego wyboru i w ten sposób, my jesteśmy swoimi własnymi rodzicami. To ładne: esteśmy swoimi własnymi rodzicami; samodzielnie stwarzamy samych siebie i poprzez nasze wybory nadajemy sobie kształt naszego życia. Rodzice dali nam zaczątek  życia, ale kształt tego życia, to my sami rodzimy  sami jesteśmy swoimi rodzicami.

 

To ładna i głęboka myśl, która mówi o tym, że jesteśmy wolni. Ale pytanie: Jak mam się stawać sobą, w jaki sposób? Czy Ewangelia i mądrość ludzka mówią coś o tym?, czy wolność jest najwyższą wartością? 

Czytamy w Ewangelii świętego Jana:...poznacie prawdę, a prawda was wyzwoli  znaczy  wolność jest nam dana i zadana jednocześnie. Bardzo łatwo może człowiek te wolność utracić wtedy, gdy zapomina, że jest twórcą swego życia, że jest swym własnym rodzicem i pozwala, aby wszystko z zewnątrz kształtowało go  jego myślenie, wyobrażanie, działanie.

Socjologowie wyróżniają ludzi wewnątrz- i zewnątrz- sterownych. Zewnątrz-sterowny to taki, który ma czujki nastawione na to, czego się od niego oczekuje, czy skąd zagraża mu niebezpieczeństwo i nieustannie tylko dostosowuje się do tego, co z zewnątrz go opisuje. Wewnątrz sterowny  to właśnie chyba znaczy ten wolny. Wolność bowiem, aby zaistniała w człowieku, musi być wyzwolona  to jest bardzo wielka prawda. Wolność muszę w sobie samodzielnie wyzwolić  to jest jedno z tych zadań, które mi się stawia, abym mógł rzeczywiście stwarzać samego siebie.

 

Jakie są warunki tego, bym rzeczywiście mógł stwarzać siebie, kształtować siebie? Trzeba najpierw wyraźnie odpowiedzieć na pytanie, czy wolność jest najwyższą wartością?  Nie jest najwyższą wartością; ma bowiem służyć prawdzie i dobru, ale jest wartością podstawową, która warunkuje jakiekolwiek urzeczywistnianie innych wartości. Bez wolności nie jest możliwe ludzkie życie  ludzkie, jako ludzkie.

Papież, gdy rozważał to powiedzenia Pana Jezusa poznacie prawdę, a prawda was wyzwoli, powiada, w tym jest zawarte wymaganie i przestroga. Wymaganie rzetelnego stosunku do prawdy jako warunku rzetelnej wolności. Wolność bowiem, sama z siebie, nie jest usprawiedliwiona; wolność usprawiedliwia się  przez wolne czyny, które wiodą do dobra. W tym jest wyraźna myśl, że wtedy, gdy podejmę wolność odpowiedzialną, wtedy moja wolność będzie usprawiedliwiona, bowiem ona służy temu budowaniu czegoś więcej....Nie my bowiem zaczęliśmy świat, i nie ja jestem absolutnym podmiotem, który o wszystkim dowolnie musi stanowić; jestem w świecie już zastanym i w tym świecie, także wobec drugiego człowieka, wobec innych ludzi - mam urzeczywistniać moją wolność. 

Toż przecież najbardziej radykalny liberał powie, że granicą mojej wolności jest wolność drugiego człowieka  najprostsza prawda, którą spotykam. Czy moja wolność miałaby polegać na tym, że wszystko, cokolwiek spotykam w życiu  ludzie, rzeczy, wartości, działania  wszystko to miałby być żer, okazja aby sobie to podporządkować?  Nie! Wolność musi być wyzwolona, musi być wyzwolona z tego, co w niej jest pazernego i niszczącego. Granicą wolności jest wolność drugiego człowieka.

 

Ale to za mało. Niewątpliwa granicą wolności jest nie tylko wolność, ale także i dobro drugiego człowieka. W tym sensie nie tylko Papież, ale większość, mistrzów poważnego myślenia mówi; ..wolność jest prawdziwie dojrzała, jeżeli jest związana z odpowiedzialnością, z podjęciem odpowiedzialności, tak w życiu osobistym, jak i społecznym....

 

Ale dzisiaj skoncentrujmy się na jednym wymiarze  my o nim bardzo zapominamy  o wymiarze wewnętrznej wolności. Ktoś powiedział (Bergson?)  być wolnym, to brać w posiadanie samego siebie; być wolnym  to stanowić o sobie.To prowadzi nas nie tylko do chrześcijańskich źródeł myślenia, ale to prowadzi do wielkiej myśli humanistycznej, która narodziła się także w Grecji, zaczynając w ogóle od Sokratesa. Ten mędrzec chodził i głosił, że każdy musi w swoim życiu zaprowadzić ład  enkrateia  jak on to nazywał  to jest panowanie nad sobą, stan w którym potrafię utrzymać w ryzach moje impulsy i namiętności, także niechęć do znoszenia bólu. Panować nad sobą  to tyle, co być panem samego siebie.

 

Chyba ten wątek wielkiej, humanistycznej przecież, bo nie tylko religijnej tradycji gdzieś nam umknął także i w sferze pedagogicznej. Pamiętam, że zasada tzw. socjalistycznego wychowania zawsze polegała na tym, by człowiek był zdolny do współżycia w kolektywie; do tego się wychowywało, żeby odpowiednio był dostosowany do tego. Myślę, że nie na tym polega wychowanie - na zdolności współbycia w kolektywie. Wychowanie, to przede wszystkim, samowychowanie siebie do wewnętrznej wolności. Dla Sokratesa wolny jest ten, kto jest panem samego siebie, który bierze w posiadanie samego siebie, swoje namiętności, pożądania, lęki, strachy. 

Często jesteśmy bezradni i łatamy dziury naszej wolności farmaceutykami, które tłumią nasze lęki, przygłuszają obawy, podnoszą nastrój. Jesteśmy dość kalecy i Bogiem, a prawdą, można by narysować portret tzw. współczesnego człowieka, jako kogoś, który wspiera się na rozlicznych kulach, albowiem jakby już nie jest zdolny do tego, by nieść swoje życie z tą dumną, sokratejską eleuterią. 

Ktoś powie  to nie życiowe, to nie realne, no, może gdzieś tam kiedyś było, to nie dostosowane do naszego czasu, w którym my musimy być elastyczni, szybko reagować; w związku z tym musimy mieć wyostrzoną uwagę, przede wszystkim na to, skąd grozi niebezpieczeństwo i gdzie mam odpowiedzieć atakiem. Naiwnie wierzę, że naprawdę,  eleuteria  ta wewnętrzna wolność jest zadaniem, które staje przed każdym z nas.

Oczywiście rozpatrujemy to nie tylko przez odniesienie do kochanego Sokratesa, do którego Erazm z Rotterdamu modlił się: Święty Sokratesie, módl się za nami. Nie zachęcam w tej chwili do  modlitwy do Sokratesa, tym nie mniej zachęcam do refleksji humanistycznej i dojrzałej  czy nie za mało mówimy o wolności wewnętrznej, czy w procesie tego stawania się sobą, niezależnie od tego, czy masz 13, czy 80 lat (my ciągle stajemy się), nie powinniśmy z większą uwagą zatroszczyć się o wolność wewnętrzną.

Tylko bowiem dojrzałość, prawdziwa dojrzałość, owocność życia ukazuje się ludziom, którzy ową wewnętrzną wolność przynajmniej starają się osiągnąć i przynajmniej pracują nad tym; bez tego jesteśmy wewnętrznie puści a siłą rzeczy natura nie znosi  pustki; w nas, którzy nie potrafimy zagospodarować tej wewnętrznej wolności, włazi mnóstwo innych spraw, które ciągną nas na wszystkie strony.

Bardzo taka prosta rzecz  na czym polega cała mądrość, czy spryt psychologiczny reklamy  na tym, aby utrzymać nas na poziomie rozmaitych zachcianek, czyli utrzymać nas na poziomie infantylnym. Bo ciągle nam się wmawia, że coś nam jest potrzebne, a Sokrates powiedział: ...im mniej potrzebuję, tym bardziej jestem boski, albowiem bogowie nic nie potrzebują... Może trzeba nam coś z tej dumy, gdy nam pokazują tę prawdziwą pastę do zębów, albo coś tam innego o przepięknym zapachu.

 

Oczywiście, to jest śmieszne, ale tylko trochę śmieszne  jak w tej naszej sytuacji być wolnym?

Ten, który jest wolny wewnętrznie, będzie wolny zawsze i wszędzie i nikt mu tej wolności i godności nie odbierze. ...poznacie prawdę, a prawda was wyzwoli...

Homilia  - Z cyklu: Sztuka życia owocnego -  Dobro wspólne
 

Krótki komentarz do zakończenia dzisiejszej Ewangelii  to będzie przejście do naszej dzisiejszej homilii. Ten płacz i zgrzytanie zębów, to piekło  to są te groźne fragmenty, tylko musimy je dobrze czytać. Piekło nie jest stanem, na które Bóg skazuje człowieka; człowiek sam się skazuje! I nie jest tak jak napisał Jean Paul Sartre, że piekło to inni. To fałsz. Piekło to absolutna samotność.

W dwóch ostatnich dniach brałem udział w spotkaniu psychiatrów i psychologów, którzy leczą schizofrenię. To bardzo złożony i szeroki problem, nie o tym chciałbym mówić. Chcę tylko powiedzieć, podzielić się wrażeniem, które na mnie zrobiła wypowiedź jednej z pacjentek, która powiedziała, ze w wyniku narastania w pewnym momencie choroby, to, co najstraszniejsze, co przeżywała, to było absolutne poczucie samotności i niemożności nawiązania jakiegokolwiek kontaktu z innymi ludźmi. I ona już wie, że piekło, to jest taka ciemna samotność. Tylko, że  powiedziała  gdzieś zupełnie na dnie mojej samotności, taki maleńki dzwoneczek cały czas mi przypominał słowa psalmu, że ....Choćbym przechodził ciemną doliną, zła się nie ulęknę, bo Ty jesteś ze mną...

....bo Ty jesteś ze mną... Tak, jeżeli piekło  czy tutaj, czy tam (nie wiadomo)  to samotność, to wcale nie znaczy, że jesteś skazany na siebie  na siebie (jakoś) fałszywego. 

 

Mówiliśmy w poprzednim rozważaniu o tej starej mądrości nie tylko biblijnej, ale i filozoficznej, mówiącej o tym, że rozwój człowieka, to jakby branie w posiadanie samego siebie, czyli zdobywanie wolności, tego stanowienia o sobie, tej greckiej, dumnej, sokratejskiej eleuterii; ale tę mądrość masz urzeczywistnić nie w piekle samotności, tylko wobec drugiego i wobec my.

 

Jednym z najstarszych tekstów chrześcijańskich przypisywanych prawdopodobnie uczniowi apostolskiemu  Barnabie, jest taki (przypomniany z resztą w tym Katechizmie Jana Pawła II) tekst: Zamknięci w sobie samych, nie żyjecie jedynie dla siebie, w przekonaniu, że jesteście już usprawiedliwieni, ale gromadząc się razem, szukajcie tego, co pożyteczne dla wszystkich.

Przestrzeń bowiem mojego życia nie jest tylko (także i tego, które ma być owocne), nie jest tylko przestrzenią mojej wewnętrznej wolności, bo z tą wolnością mam coś zrobić; to jest tylko przesłanka do jakiegoś działania, warunek do jakiegokolwiek działania; ale wszystko, co staje przed nami, to jest tym talentem, tym zadaniem, tym zadaniem do zrobienia. 

W takim razie i ten drugi i to my, które tworzymy, my  rodziny, my  narody jest ukierunkowane ku czemuś, co zarówno starożytna filozofia jak i nauka Kościoła nazywa dobrem wspólnym. Dobro wspólne.

 

Bowiem wspólnota ludzka nie jest prostą sumą jednostek  to, co pomiędzy nami jest, to nie jest jeden plus jeden plus jeden. Nie jesteśmy prostą sumą zbiorowiska, bowiem pomiędzy nami są relacje; ja, to nie tylko jestem ja; w pewnym sensie w definicję ja, wchodzi  ty, wchodzi  - my. Jestem, uczestniczę przez rozmaite relacje w życiu innych ludzi  na dobre i na złe i wtedy, gdy w tę międzyludzką przestrzeń wprowadzam kłamstwo, fałsz, oszustwo, czy też wprowadzam jasność, prawdę, otwartość.

 

Dobro wspólne  tak mówi katolicka nauka społeczna  to suma warunków życia społecznego, które poszczególnym członkom jak i wspólnocie pozwala pełniej i łatwiej osiągnąć doskonałość  warunki, które pozwalają na rozwój osoby; osoba bowiem, zawsze jest pierwsza. Mówiąc o dobru wspólnym, nie mamy na myśli żadnego katolickiego totalitaryzmu, któryby powiadał, że dobro wspólne jest nad wszystkim, a ktoś tam jeden definiuje to dobro, a wszyscy musimy się temu podporządkować. 

Bóg nazywa każdego człowieka jego własnym imieniem i zna najlepiej tajemnicę każdego serca; każdy człowiek jest jakoś całym światem. Talmud pięknie mówi, że gdy umiera człowiek, to ginie cały świat  to prawda.  Stąd żadna z relacji społecznych, w której żyjemy - czy rodzina, czy naród, nie może być wyniesiona ponad człowieka, ale natomiast powinna służyć temu, by człowiek bardziej był.

 

Lepiej to rozumiemy na przykładzie tej małej wspólnoty, jaką jest rodzina. To każdy z nas wie, co to znaczy  rodzice wiedzą jaką mają powinność wobec dzieci, aby one bardziej były. Co to znaczy, gdy przenosimy to na szerszy kontekst społeczny?

Chcę powiedzieć, że ogromną krzywdę robimy sobie teraz wspólnie, jakby milknąc w tej rozmowie, w dyskursie o tym, że wartości etyczne mają krążyć nie tylko we mnie, czy w relacji tej łatwej, prostej, oczywistej, do drugiego człowieka, ale w tej przestrzeni społecznej, w tej międzyludzkiej przestrzeni, w której komunikujemy się, żyjemy, jesteśmy.

 

Myślę, że podstawowy kryzys w tej chwili w Polsce nie jest ekonomiczny, nie jest polityczny, tylko to jest kryzys moralny; kryzys moralny. Kryzys tego, że tracimy dla siebie nawzajem zaufanie, że sobie nie ufamy, że coraz  mniej liczy się  nie wiem  słowo, powinność, przysięga. 

Gdy rozmawiam z przygotowującymi się do małżeństwa, zwracam uwagę na to, że gdy wypowiadają te słowa przysięgi ... ślubuje ci miłość, wierność, uczciwość małżeńską oraz, że cię nie opuszczę aż do śmierci ..., to nie mówimy o tym, że tak długo jak będę żył; do śmierci  to znaczy, że życie moje stawiam w zastaw za te słowa, że gotów jestem życiem zapłacić za to, by słowa tego dotrzymać, bowiem ty powierzasz mi siebie, powierzasz mi swoją nadzieję, powierzasz mi swoją przyszłość, odsłaniasz się, odsłaniasz się w swej bezbronności.

 

Życie społeczne, życie wspólne nie może polegać na tym, że wszyscy mamy maski pancerne,  czas zabezpieczeni przed wszystkimi; życie ludzkie jest możliwe wtedy, gdy jest możliwa wymiana ufności, wymiana nadziei. 

Wczoraj błogosławiłem związek małżeński, powiedziałem, że strasznie was kocham, bo chyba wy jesteście jedyni teraz tutaj w tym kościele, którzy mają nadzieję; no bo trzeba mieć nadzieje, żeby teraz założyć rodzinę, prawda?

A wszyscy przecież jesteśmy tacy poranieni, tacy wycofani, tacy zrozpaczeni; jęczymy, narzekamy. Przecież gdzie się zbierze trzech Polaków, tam będzie 40 pretensji, a partii jeszcze więcej i wszyscy mamy wszystkim za złe; dlaczego?  dlatego, że gdzieś nam ginie zaufanie. Jeżeli obrzucamy się w tych środkach masowego rażenia (czy przekazu),obrzucamy się nieustannie - hm..... z katolickimi często na  czele - obrzucamy się błotem, posądzamy o zdradę, o wszystko.....Gdzie ma być katolicki głos w twoim domu?, jeżeli on sieje nieufność, rozpacz, odbiera nadzieję, pobudza wszystkie instynkty, które budzą ludzi do kłótni.

 

Papież pisze w jednej z Encyklik: Uczciwość w kontaktach między rządzącymi i rządzonymi, jawność administracji publicznej, bezstronność w rozstrzyganiu spraw publicznych, sprawiedliwe i uczciwe wykorzystywanie pieniędzy publicznych, odrzucanie niegodziwych metod zdobywania, utrzymywania i poszerzania władzy...  to możemy, ten katalog każdy wyśpiewać; ale ważne jest dalej: ...., gdy zasady te nie są przestrzegane, zanika sam fundament politycznego współistnienia, a całe życie społeczne wystawiane jest stopniowo na ryzyko, zagrożenie i rozkład.

Myślę, że jest to precyzyjna definicja stanu ducha wspólnoty Polaków teraz. ...wystawiane jest stopniowo...  Papież jest kochany i ostrożny; stopniowo  więc może jeszcze nie zawaliło się wszystko zupełnie, ale stopniowo już zaczyna  ryzyko, zagrożenie i rozkład.

 

Co jest największym zagrożeniem demokracji?

Papież powiedział: Groźne jest sprzymierzenie się demokracji z relatywizmem etycznym. Demokracja, aby istniała musi mieć mocny kościec moralny i wynikający z tego kościec prawny, żeby wszyscy wiedzieli, co, jak, kiedy się rozstrzyga; ale prawo, jeżeli za nim nie będzie kośćca moralnego, czyli tego, co stanowi o fundamentalnej zdolności zaufania ludziom, ( że jak pożyczę, to zwrócą.....że, no, w ogóle w tych wszystkich tych relacjach), jeżeli zanika zaufanie i wynikająca z tego jakoś nadzieja społeczna, to rzeczywiście, wszystko gdzieś ginie; demokracja połączona z relatywizmem etycznym.

Papież w tym roku, kilka dni temu powtórzył to w Parlamencie włoskim; to oszaleli Włosi z radości, że ktoś tam coś takiego powiedział, bo oni też mają te same problemy; nie tylko my mamy przywilej głupoty w życiu społecznym.

 

Historia uczy, że demokracja bez wartości łatwo się przemienia w jawny lub zakamuflowany totalitaryzm.

 

Zło naszego narzekania zasadza się w tym, że za tym narzekaniem nie idzie podejmowanie jakiejkolwiek odpowiedzialności i że zawsze narzekanie kończy się wyciągnięciem łapki i wskazaniem na przeciwnika, na wroga...., a ja mam czysty ornacik - dzieciątka od pierwszej Komunii, same niewiniątka z łapką tak (wskazując na drugiego).

Odpowiedzialność  to ja sobie zadaję pytanie: Może ja tego sukna, którym jest Rzeczypospolita, to ja tak może nie targam całego, ale ...parę nitek  zawsze można; zawsze można..... no, tyle, jakie mam łapki, no....ale...., co z tego, że ja tyle, a oni ile?!!!  Oni ile ! ( bo ci oni ciągle jeszcze żyją)

Odpowiedzialność za prawdę, rzetelność, uczciwość  w tych relacjach międzyludzkich, które możemy....I dalej  drugie: uczestnictwo. Uczestnictwo  nie mówię - od razu w życiu politycznym. 

 

Słuchajcie, ile jest ogromnych obszarów życia społecznego w Polsce, które można zagospodarować. Są najrozmaitsze organizacje pozarządowe; słyszę czasami jeszcze radio dwójka, czy trójka tam coś nada ciekawego  o siłaczce  takim stowarzyszeniu, które po prostu działa w tych najbardziej opuszczonych PGR ach, próbując przywracać tym ludziom nadzieję, żeby przestali siedzieć każdy w swojej chałupie i pić; żeby przynajmniej te dzieci ocalić. I okazuje się, że można, że można! Wieś cała ożyła, bo ktoś wymyślił, że można zrobić święto kapusty; i zrobili święto kapusty i byli niesłychanie szczęśliwi, że potrafią coś zrobić. No, oczywiście, przecież nie od razu musisz wybudować nie wiem co, ale to, że połączyło ich  święto kapusty to wspaniałe. Daję taki banalny przykładzik, ale wiecie ten banał jest dużo więcej warty, niż tysiące przemówień sejmowych, które są pustosłowiem i tylko pokazywaniem się, żeby zdobyć sławę.

Uczestnictwo  na dole. Do Polski przyjeżdża, do Krakowa Jean Vanier, jeden z animatorów, twórców ruchu Arki, która jest wspólnotą ludzi chorych i zdrowych; chorych tzw. muminków, którzy mają trudności w kontaktach z innymi ludźmi itd. Ile dzieje się też, teraz w Polsce, w takich właśnie sprawach; jak naprawdę na tej konferencji, o której wam wspominałem, naprawdę jak wspaniale rozwija się mnóstwo inicjatyw, zmierzających ku pomaganiu ludziom chorym na schizofrenię, na takie inne rzeczy.... 

Dlaczego my oglądamy te durne wiadomości, słuchamy jakiś dzienników, które cały czas tylko kraczą, jęczą itd., dlaczego nie ma takiej fali, która informuje o tym, co się dzieje w Polsce naprawdę dobrego i wspaniałego, a dzieje się wiele! Uwierzcie w siebie Polacy!!! Przestańmy słuchać tych , którzy kłamią i okłamują nas, żeby zniszczyć naszą nadzieję, zniszczyć naszą energię, naszą zdolność do tego, żeby budować tkankę społeczną od dołu, odbudowywać zaufanie, odbudowywać nadzieję!

 

Bez tego, bez tej odpowiedzialności etycznej nie będziemy mieli możliwości życia owocnego, bo życie owocne, to nie jest zakopanie ze strachu tego talentu, tylko pomnażanie go. Czekać na Pana nie można wytężając tylko wzrok, bo trzeba mieć ręce pełne roboty, takiej bardzo konkretnej roboty dla dobra człowieka.

Homilia  Jakie jest Królestwo Jezusa Chrystusa? 
 

Pomówmy o tym, jakie jest Królestwo Jezusa Chrystusa.

Jezus odpowiadając Piłatowi, powiedział, że Królestwo moje nie jest z tego świata. To trzeba dobrze zrozumieć; to nie znaczy, że moje Królestwo jest nie z tej ziemi; nie o to chodzi, że przynależy do jakiejś zupełnie innej, duchowej  by nie powiedzieć gorzej  wirtualnej rzeczywistości. To Królestwo jest z tej ziemi, ale nie rządzi się prawami tego świata i od razu daje Jezus argument Piłatowi; argument, który odsłania bardzo fundamentalny rys Jego Królestwa: Gdyby Królestwo moje było z tego świata, słudzy moi biliby się, abym nie został wydany...  Tak, jak każdy normalny człowiek zaatakowany, broni się. A Jezus, gdy porywczy Piotr w swej prostoduszności wyciągnął miecz, mówi: Schowaj miecz (...) kto mieczem wojuje, ten od miecza ginie... W takim razie  Królestwo moje nie jest z tego świata  nie kieruje się prawami tego świata.

 

A jakie są prawa tego świata?

Próbujmy zbudować taki model, posługując się odsłonięciem pewnego mechanizmu. Dokładnie wiemy jak bardzo naszym życiem, jako ludzi, kieruje potrzeba, pożądanie zawładnięcia rzeczami, ludźmi, jak bardzo mocne jest w nas pragnienie posiadania, które nas umacnia.

Ale zauważcie  to pożądanie, czy potrzeba, nie realizuje się tylko w relacji  - ja  rzecz; chodzi bowiem jeszcze (weźmy to pod uwagę w tym modelu, który budujemy), jeszcze jest - inny, który też tego samego chce. I oto powstaje pomiędzy ludźmi sytuacja rywalizacji. Ktoś powiedział, że bardzo dobrze ten rys naszych relacji oddaje mechanizm licytacji, gdzie w miarę tego jak ten drugi, mój konkurent podbija cenę,  we mnie wzbiera także wola posiadania Ja mu pokażę!. Ja ci pokażę!.

Jesteśmy uwikłani, jesteśmy uwikłani w walkę, w której (budujemy ten model dalej), każdy jest przeciwnikiem każdego. Zwierzęta mają instynktownie wbudowany mechanizm, który pozwala jakby wyhamować tę agresję; wilk pokonanego rywala nie dobija; wystarczy, że on złoży mu hołd, uzna jego wielkość. Powiedziano, że to ludzie i szczury mają ten smutny przywilej, że zabija podobnego do siebie, przez co wyzwala w sobie jakieś i zaspakaja pragnienie zemsty.

 

Ale co ludzi wymyślili, żeby się nie wymordować do końca? 

Otóż wymyślili bardzo interesujący mechanizm, który został wprowadzony w życie.

Oto bardzo skuteczne okazało się takie oto postępowanie   nie będziemy wszyscy przeciw wszystkim, ale ciężar naszej winny zwalimy na jednego: to on jest winien i wtedy cała nasza agresja zostaje skierowana na tego jednego; on staje się kozłem ofiarnym, na którego zrzucamy wszystkie nasze winy.

Z tradycji Starego Testamentu znamy mechanizm kozła ofiarnego; raz do roku arcykapłan w takiej magicznomodlitewnej formie zrzucał grzechy całego ludu na kozła, który został wygnany na pustynię  tam, gdzie mieszkał zły duch; wszystkie grzechy poszły do diabła, a my mamy czyste  rączki. Grecy byli bardziej okrutni; gdy na miasto spadła klęska  to znaczy, że bogowie się pogniewali; a skoro bogowie się zagniewali to trzeba znaleźć winnego. Nie poszukiwano autentycznie winnego, który coś zrobił; tego winnego dekretowano arbitralnie i najczęściej był to jakiś biedak, jakiś przybysz; zwalano na niego te grzechy i najczęściej zabijano. Ciekawe  nazywano go pharmakos  tzn. lekarstwo. Ludzie znaleźli lekarstwo na nieszczęście i grzech, zwalając na jednego.

 

Popatrzcie, pozornie Jezus przecież też był takim kozłem ofiarnym. Powiedziane bowiem było, że lepiej, żeby jeden człowiek zginął za naród, niż wszyscy mieliby zginąć. Dlaczego? Skąd ta agresja na Niego? Jezus bowiem od samego początku głoszenia Ewangelii głosił zdecydowany protest przeciwko temu mechanizmowi zwalania na jednego całej tej ciemnej, mrocznej, morderczej strony życia. Macie żyć inaczej  mówił  ....Jeżeli dobrze czynicie tylko tym, którzy wam dobrze czynią, jaka będzie dla was wdzięczność ? - i grzesznicy tak czynią...

Oto logika dzieci tego świata: jestem dobry dla tych, którzy są dla mnie dobrzy, ale gdy mi kto nastąpi na odcisk, albo co innego uczyni, no,  już ja mu pokażę  to dzieci tego świata uznają za normalne. A Jezus mówi  (..) i grzesznicy tak czynią... ; wy macie inaczej żyć.

Jezus nie przyjmuje reguł gry, które na tym quasiteoretycznym modelu pokazałem; mówi, że trzeba postąpować zupełnie inaczej, kierować się w życiu zupełnie inna logiką, innym zupełnie myśleniem. Zabili Jezusa, bo nie mogli pojednać się bez zabijania, a Jezus, kierujący się zupełnie innymi prawidłami życia, nie stawiając oporu złu, zdemaskował mechanizm przemocy, zdemaskował mechanizm, który szuka ratunku przez obarczenie kogoś innego, najczęściej niewinnego, obarczeniem go i zwaleniem na niego całej złości.

 

....Nikt nie ma większej miłości, gdy swoje życie oddaje za przyjaciół....

A Jezus dał życie  to święty Paweł mówi  nie tylko za przyjaciół, ale dał życie także za tych, którzy byli Jego nieprzyjaciółmi, bo wszyscy byliśmy nieprzyjaciółmi Boga ( w sensie, że żyliśmy oderwani od tego Przymierza, do którego byliśmy powołani). Ewangelia  można tak też ją odczytać  jest wielkim wyzwaniem rzuconym w twarz ludzkości kierującej się przemocą, gwałtem, nienawiścią; obnaża mechanizm, który każe zwalać na kozła ofiarnego, nie przyjmując na siebie odpowiedzialności za zło, które się czyni. 

Jezus nie umarł dlatego, że Jego śmierć była potrzebna Ojcu; umarł za nas i dla nas, żeby obnażyć piekielny mechanizm przemocy, który dotychczas, do czasów Jego rządził. Niezwykłość Ewangelii i tego Królestwa, które On głosi polega na tym, że Bóg pochyla się nad tym, co ten świat odrzucił; ten świat bowiem kieruje się logiką siły, przemocy i gwałtu. A On pochylił się nad tym, co ułomne, brzydkie, skrzywione. To jest logika Jego Królestwa, to jest logika, która ukazuje całą wielkość i wspaniałość Boga.

 

Czy my  chrześcijanie stosujemy się do tego prawa Królestwa, które odkłada miecz, by w życiu kierować się rzeczywiście miłością? Czy w tym wielkim rachunku sumienia, które Ojciec Święty przeprowadził wraz z całym Kościołem  w 2000 roku, nie było również i rachunku sumienia  za to, jak byliśmy niewierni?  my chrześcijanie  od góry do dołu, w ilu momentach zdradzaliśmy naszego Pana, który swą potęgę i władzę pokazał  jak mówi teologia  sub contrario  to znaczy w zupełnie innej postaci; uniżył się, aby nad podźwignąć i przemienić. 

Spróbujmy, na każdy dzień, coraz pełniej starać się zrozumieć, co znaczy, że Jego Królestwo nie jest z tego świata.

   
Homilia  - ...zważono cię na wadze i okazałeś się zbyt lekki
 

            Wątek czuwania i niespodziewanego przyjścia, czy jakiejś interwencji Bożej jest stale obecny na kartach Pisma Świętego.

            Otwórzmy Księgę Daniela  starotestamentową księgę proroczą. 

I oto znajdujemy się w sali, w której odbywa się uczta króla Baltazara. A Baltazar zdobył (a dokładniej: poprzednicy jego zdobyli) świątynię jerozolimską; zabrali złote i srebrne naczynia, które służyły do kultu Bożego, a teraz król, jego możnowładcy, żony i nałożnice piją z tych właśnie kielichów. I nagle ukazują się palce ręki ludzkiej(?) i pisały na ścianie tajemnicze słowa.

Twarz króla  przeczytam fragment księgi Daniela   zmieniła się, myśli jego napełniły się przerażeniem, jego stawy biodrowe uległy rozluźnieniu, a kolana jego uderzały jedno o drugie. Bardzo malowniczy opis tego straszliwego strachu, który ogarnął raptem; nie wiadomo skąd tajemnicza ręka pisze wyrok na ścianie. I proszą Daniela, który jeden umiał objaśniać tajemnice; i mówi Daniel: Baltazarze, to kara Boga za to, że używałeś świętych naczyń do niecnych twych celów. Zaś słowa napisane na ścianie znaczą: Mene  Bóg obliczył twoje panowanie i wyznaczył ci kres. Tekel  zważono cię na wadze i okazałeś się zbyt lekki.

            

            Chciałbym, byśmy zgłębili nieco to wyrażenie zważyłem cię na wadze i okazałeś się zbyt lekki. Zło sprawia, że człowiek jest lekki; to dobro nadaje mu tę szlachetną posturę, że dobrze wypada na wadze.

To jest stare myślenie, starożytne; już Egipcjanie  znamy takie rysunki z piramid, gdzie indziej  gdzie Ozyrys na wadze kładzie na jednej szali serce zmarłego w jakiejś urnie, a na drugiej kładzie posążek bogini Sprawiedliwości i Prawdy, i okazuje się, co jest w twoim sercu, czy nie okazujesz się zbyt lekki . Starożytne tablice nagrobne, chrześcijańskie też, bardzo często przedstawiały duszę, która jest ważona na wadze. W obrazach, szczególnie tych średniowiecznych obrazach przedstawiających sąd ostateczny, choćby ten Memlinga  w Gdańsku  święty Michał Archanioł z wagą w ręku; ma ważyć ludzkie dusze.

Hiob, gdy oskarżony został przez swych rzekomych przyjaciół, że przyczyną jego cierpienia jest grzech, który popełnił, odwołuje się do Boga i mówi:...niech zważy mnie bardzo dokładnie, a pozna mnie, że jestem niewinny...

Synowie ludzcy  to z Psalmu  są tylko jak tchnienie, synowie mężów  kłamliwi; na wadze w górę się wznoszą; wszyscy razem są lżejsi niż tchnienie....

...lżejsi niż tchnienie...

 

            Jacy jesteśmy?

            To przyjście, które mamy uważnie i czujnie oczekiwać oznacza, że cały czas mamy być gotowi, bowiem waga ma ukazać jaki jestem w całym moim życiu. To nie o to tylko chodzi, żeby w tym samym dokładnie momencie być gotowym, mieć otwarte drzwi, bo za tymi drzwiami stoisz Ty z całym swoim życiem i ono będzie zważone.

Te starobiblijne obrazy... Bardzo łatwo nam, gdy mówimy o tych bardzo odległych czasach, o tych wspaniałych ucztach i straszliwej ręce, która wypisuje słowa sądu na ścianie, przenieść się jakby wyobraźnią, prawie że w świat fantazji literatury.

A jak to się ma do naszego życia? Pozwólcie, że przypomnę wam sztukę teatralną, bardzo życiową, którą na pewno albo w teatrze, albo w teatrze TV oglądaliście  Rewizora Gogola.  

Uderzyło mnie, że w jednej z książek wielkiego teologa prawosławnego  Pawła Evdokimova wyczytałem, że to nie jest taka sobie obyczajowa opowieść, o śmiesznym prowincjonalnym miasteczku rosyjskim 30-tych latach XIX wieku; to jest opowieść apokaliptyczna, eschatologiczna. To jest opowieść o tym, jak na ludzi w pewnym momencie przychodzi potrzask i wtedy się oni okazują, jakimi są. I ci, którzy grają na scenie i ci, którzy śmieją się z tych, którzy grają.

Pamiętamy treść sztuki Gogola  rozchodzi się fałszywa plotka o tym, że jakoby ma przyjechać rewizor; Horodniczy, czyli zarządca tego miasteczka bierze kogoś innego  Chlestakowa za owego rewizora, no i wtedy się wszystko okazuje; obnaża się głupotę, nieuczciwość, donosicielstwo, pochlebstwa; panienki się stroją, no bo to okazja, prawda?, pani Horodniczowa też się przygotowuje na bardzo uroczystą wizytę i czyni rewizorowi pewne awanse....

Jaka nędza ludzka....

A potem wszyscy którzy to oglądają się śmieją! Ale Horodniczy mówi: z czego się śmiejecie? Sami z siebie się śmiejecie 

 

            Mój Boże, żeby ten sąd nie polegał na tym, że my wszyscy wybuchniemy śmiechem nad sobą, ale to byłby taki śmiech jakże często żałosny, bolesny.

Gogol odmalowując tę nędzę ludzką powiedział, że chodzi mu, gdy patrzy na ludzi, chce zrozumieć duszę, a nie ubranie. To piękne zrozumieć duszę, a nie ubranie  zrozumieć to, co się kryje gdzieś w ludzkim sercu, które będzie postawione na wadze, a na tej drugiej nie będzie sprawiedliwości i prawdy, tylko będzie sprawiedliwość i miłosierdzie, które razem są prawdą.

            

Kiedy? Dzień Pański jest jak złodziej; nie wiesz kiedy przyjdzie...,

To znaczy, że przyjdzie teraz; jeżeli nie wiesz kiedy, to znaczy, że przyjdzie teraz. Pamiętaj więc, jak wziąłeś i usłyszałeś, strzeż tego i nawróć się! Jeśli więc czuwać nie będziesz, przyjdę jak złodziej, i nie poznasz, o której godzinie przyjdę do ciebie.

Bo przyjdę właśnie teraz.

 

            Co znaczy to wezwanie adwentowe uważajcie i czuwajcie? . Uważajcie  to znaczy niech twoje sumienie będzie przy każdym twoim czynie; nie pozwól sobie na momenty, godziny, czy dni bezmyślne, wyprane z refleksji. Miarą duchowego życia człowieka jest zdolność do uważnej obecności wobec tego wszystkiego, co ci niesie życie i wobec tych wszystkich, których ci niesie życie.

            Uważna, czujna obecność.

            Czuwać  to znaczy być przytomnym; a przytomność to obecność, to świadomość, że On jest, naprawdę, nieustannie obecny wobec nas. Przytomność przed Bogiem  to nasza świadomość, która nam towarzyszy, że Ten, który przyjdzie jak złodziej, już teraz jest przy mnie bardziej  jak zapewnia święty Augustyn - we mnie, niż ja sam przy sobie jestem obecny.

            Czuwajcie i bądźcie uważni....
Homilia  Sumienie (1) 

  

Wśród różnych tematów, które  do tego koszyka przed ołtarzem trafiają z prośbą o jego rozważenia powtarzała się kilkakrotnie prośba o homilię o sumieniu. 

Chyba adwentowy czas czuwania i wsłuchiwania się w głos Pana, jest bardzo dobrym czasem, by przynajmniej w dwóch spotkaniach o sumieniu porozmawiać. Bowiem jest to jeden z najważniejszych - że tak powiem  narzędzi pracy wewnętrznej umożliwiających dorastanie do życia owocnego. Niewątpliwie człowiek, którego życie jest owocne, jest człowiekiem sumienia. 

            

             Od wieków, niezależnie od kultury, panowało przekonanie, iż człowiek w swoim postępowaniu nie może tylko liczyć się z własną korzyścią, z przyjemnością, władzą, ale także z jakimś prawem, które jest w nim i ponad nim, choć to prawo odczytuje w sobie. 

Istnieje bardzo piękny tekst świętego Pawła, zapisany w Liście do Rzymian. Zwracam waszą uwagę na ten tekst, ponieważ wśród postawionych mi pytań było i takie : czym ma się w życiu kierować człowiek niewierzący?, odpowiedź  jest prosta  sumieniem. ( Owszem, istnieje problem wychowania sumienia  to za tydzień o tym porozmawiamy; najpierw, najważniejsze jest byśmy dobrze, usadowili miejsce sumienia w naszym życiu). Przeczytam więc dwa zdania świętego Pawła, bo jest to bardzo ważne  to jest z 2 rozdziału Listu do Rzymian: ( 2, 14-16) 

....Bo gdy poganie, którzy Prawa nie mają (Prawa Tory, przyniesionej na Synaju) , idąc za naturą, czynią to, co Prawo nakazuje, chociaż Prawa nie mają, sami dla siebie SA Prawem.  Wykazują oni, że treść Prawa wypisana jest w ich sercach, gdy jednocześnie ich  sumienie staje jako świadek, a mianowicie ich myśli na przemian ich oskarżające lub uniewinniające... 

A więc  pisze Paweł   treść prawa  to co najbardziej fundamentalne, czyli układ umożliwiający orientację w życiu, wpisana jest w sercu każdego człowieka. Niejako naturalnie, idąc za naturą, ludzie czynią to, co Prawo nakazuje. W tym sensie, i tylko w tym sensie człowiek dla siebie jest Prawem: bowiem z własnego serca czerpie informacje, czy wskazówkę, co czynić a czego unikać. Bóg bowiem stwarzając człowieka dał mu jakiś układ orientacyjny w świecie wartości po to, by człowiek mógł poruszać się w tym świecie. Nam nie tylko jest potrzebny układ orientacyjny, pozwalający poruszać się w przestrzeni fizycznej, ale również układ orientacyjny w przestrzeni wartości  przestrzeni dobra i zła . I tym jest właśnie sumienie.Krótko: sumienie jest aktem rozpoznania moralnej wartości czynu; rozpoznania dokonanego w konkretnych bardzo okolicznościach. 

            Czym jest sumienie? Czasami słyszymy, że jest to głos Boga we mnie, głos, który do mnie mówi w moim wnętrzu; myślę, że to bardzo jest trafne, tylko że czasami niepraktyczne.  Dlatego niepraktyczne? Dlatego, że nie wiemy jak mamy  ten głos rozsądzić i ocenić. Co zrobić z ludźmi, którzy mają trudności psychiczne i słyszą na raz trzy, cztery głosy?, albo rozdarci; jak wtedy wychować to sumienie, żeby było pewne i prawdziwe? 

Wydaje mi się, że bardzo rozsądną odpowiedzią jest odpowiedź świętego Tomasza z Akwinu, który mówi, że sumienie nie jest żadnym naszym dodatkowym organem, żadnym głosem tylko że jest to akt rozumu praktycznego. Co to jest rozum praktyczny?, bo brzmi to nieco , hm... teoretycznie.  A jest to po prostu zdrowy rozsądek. To jest to, co każe ci szybko, zdecydowanie działać np. w sytuacji niebezpiecznej. 

Jesteś nauczycielem, nauczycielką, jesteś z grupą dzieci w górach; robi się burza, zamiast wpaść w panikę, biegać, uciekać, wrzeszczeć ratunku, po prostu zabezpieczasz dzieci, trzeźwo, spokojnie, zbierając je w jakimś miejscu, w którym wiesz, że jest bezpieczne, nie pod drzewem, jak jest burza. Rozum praktyczny to jest ten, który wie, co zrobić w tej chwili, i to jest bardzo realna sprawność, bardzo potrzebna człowiekowi, bez której nie umiemy sobie często dać rady w życiu. 

  

            Wydaje mi się, że to, co powiedział właśnie Tomasz, że  to jest akt rozumu praktycznego, czyli sumienie jest wtedy, kiedy myślę, ale myślę nie teoretycznie, tylko bardzo praktycznie o tym, czy to jest słuszne, co mam zrobić, czy nie i osądzam to. 

To jest bardzo ważne, dlatego, że często mylimy głos sumienia (parę razy o tym mówiłem, ale myślę, że ciągle trzeba to powtarzać), mylimy głos sumienia z poczuciem winy. Poczucie winy nie zawsze dobrze nas informuje o autentycznej wartości mojego czynu. 

Tu wydaje mi się, że bardzo dobrym jest pożenić hm... świętego Tomasza z Zygmuntem Freudem. I to nie jest  żadna perwersja.  Mianowicie Freud niesłusznie sądził, że sumienie to jest to samo, co poczucie winy i płynie z tego, że nie spełniam oczekiwań mojego otoczenia. Bowiem  wiadomo  otoczenie socjalizuje czyli uspołecznia człowieka. Jest w nas jakieś  drapieżne zwierzę, które jest niebezpieczne dla innych i inne zwierzątka dając po łapach albo po czymś innym  przyuczają nas do zachowań konformistycznych. Freud pisał, że tylko w ten sposób ludzie jakoś tam obok siebie mogą żyć.  Innymi słowy sumienie to jest nic innego jak to superego, ten cenzor zewnętrzny, ale już uwewnętrzniony, który czuwa we mnie, abym nie podpadł komuś, przypadkiem nie zrobił komuś przykrości, czyli nie spełnił oczekiwań drugiego człowieka. 

Nie żyjemy jednak po to - tutaj wyjdźmy poza Freuda  nie żyjemy po to, aby spełniać oczekiwania innych ludzi; czasami trzeba, ale nie zawsze. Te oczekiwania trzeba osądzić, bo oczekiwania są bardzo różne; są oczekiwania czasem wręcz zbrodnicze. Ile to głupstw zrobił każdy z nas z tej prostej przyczyny, że nie potrafił powiedzieć innemu  nie, że  wystarczająco asertywny, (tak?  takie modne słowo). 

A trzeba powiedzieć czasami nie, trzeba czasami powiedzieć nie, dlatego, że te oczekiwania są bardzo różne. 

Dzieci nie żyją po to, żeby spełniać oczekiwania swoich rodziców; bardzo przykre może co w tej chwili mówię, ale rodzice dojrzali wiedzą o tym bardzo dobrze, że dzieci się ma dla nich, a nie dla siebie i trzeba im pomóc w tym, żeby one dorosły, rozwinęły się. Ile nieszczęść płynie z tego, że ktoś  nie może spełnić oczekiwań swoich rodziców. Albo odwrotnie: oczekuje  się od rodziców nie wiadomo czego, żeby za nas przeżyli wszystkie kłopoty i trudności, wszystko złe od nas odpędzili, a młody człowiek kroczy zwycięsko, prawda?, aż do pierwszego potknięcia, bo niewątpliwie padnie  nieprzyzwyczajony. Nie żyjemy po to, aby spełniać wszystkie oczekiwania innych wobec nas. 

Oczywiście, żyjemy po to, aby też służyć innym ludziom, ale cele tego, czym mamy służyć innym, mają i muszą być osądzone w sumieniu; w sumieniu bowiem, ono jest, sumienie jest ostatecznym autorytetem w życiu człowieka. 

  

            Święty Tomasz posuwał się nawet do tego, że powiedział, iż człowiek w wypadku nieprzezwyciężenia błędnego  sumienia jest obowiązany słuchać jego głosu. Gdyby człowiek, nie przekonany o tym, że Chrystus jest Bogiem, przyjął chrzest  święty Tomasz mówi  grzeszy! Grzeszy przeciw swojemu sumieniu, dlatego, że cóż?, właśnie, spełnia czyjeś oczekiwanie?, chrzest przyjmie żeby mamusi przyjemność zrobić? Nie wolno! Twoje sumienie jest tym ostatecznym  autorytetem. 

  

            Oczywiście, sumienie, które musi być uformowane i dojrzałe, sumienie musi być wychowane. Ale sumienie nie jest czymś, co jest nałożonym z zewnątrz zespołem norm, które mi nakładają jak pęta na głowę i każą mi się nimi kierować. Sumienie jest moją wewnętrzną prawdą przed Bogiem. 

            

Stary mądry Sokrates mówił, że miał dajmoniona, takiego boga, który do niego przemawiał. Stary filozof mówił  jemu muszę być ostatecznie posłuszny, nie zaś wam Ateńczycy, bo jako filozof mam uczyć innych posłuszeństwa bogu, a nie ateńskiemu sądowi. Zapłacił za to życiem, ale jest dla nas wszystkich wielkim świadkiem wolności sumienia, najwyższego autorytetu, za posłuszeństwo wobec którego będziemy przed Bogiem odpowiadać. 

Homilia  Wychowanie sumienia (2)

 

Mówimy o sumieniu  - że sumienie jest tym układem orientacyjnym danym nam od Boga, jako stworzonym na obraz i podobieństwo Boże, byśmy umieli w mocy swego sumienia, stanowić o naszych czynach.
 

            Jednak nie do nas należy stanowić o dobru i o złu. To było zupełnie na początku; na początku Księgi Rodzaju, gdy człowiek postawiony w ogrodzie, człowiek, czyli mężczyzna i kobieta mieli troską otoczyć ten ogród, korzystać z jego owoców, tylko jedno było im zakazane  korzystanie z owoców drzewa wiadomości dobrego i złego. Słowo wiadomości  tak przetłumaczone, nie jest dokładne, nie jest dokładnym oddaniem sensu hebrajskiego tekstu; chodziło tam bowiem o to, by człowiek nie stanowił o tym, co dobro i co zło. Taką władzę ma tylko Bóg; to On, który stworzył świat, który stworzył człowieka, który tchnął w niego życie i który odcisnął na nim swoje podobieństwo - tylko On jest Panem.

 On jeden jest Dobry  jak o Ojcu mówi Jezus Chrystus i On wie doskonale, co dobre dla człowieka i dlatego daje mu sumienie, aby nim się kierował; ale sumienie człowiek musi podporządkować rzeczywistości, temu, co jest, a nie temu, co tylko subiektywne, co ze względu na moją aktualną korzyść wydaje się dobre, lepsze, czy gorsze. To jest bardzo fundamentalna zasada, która wynika dla nas z naszej wiary, z wiary, w której uznajemy, że jesteśmy stworzeniami, a On jest Panem; Panem Dobrym, miłosiernym i szlachetnym, bowiem On nie ustanawia praw w ten sposób, by niejako igrać z ludźmi.

Bywały takie prądy teologiczne pod koniec średniowiecza, w których niektórzy myśliciele, broniąc - w swoim przekonaniu - potęgi Absolutu Boga, powiadali: Bóg może w każdej chwili, całkowicie dowolnie zmieniać prawo; może powiedzieć pewnego dnia, że zabijanie drugiego jest czynnością szlachetną, a krzywdzenie wdowy i sieroty jest wielką cnotą. Oczywiście jest to bzdura: Bóg gra z nami jasno a prawa, które raz  ustanowił, wpisane są w logikę całego stworzenia.

         

Tak więc my, ludzie starający się kierować w życiu sumieniem, wiemy, że musimy stworzyć warunki do tego, aby to sumienie dojrzewało. To też jest jeden z elementów fundamentalnych życia owocnego  owocne ukształtowanie swojego własnego sumienia.

         Papież, który wiele o tym mówi, dodaje jeszcze coś bardzo istotnego - nie mamy dostosowywać naszego sumienia do zmiennych okoliczności, winniśmy wychowywać je tak, by było ono zgodne z rzeczywistością, czyli z prawdą i dobrem. Musimy mieć jasną świadomość tego, że dobro i prawda przyszły do nas i mieszka w osobie Jezusa Chrystusa i że tylko w Nim człowiek może siebie zrozumieć do końca.

Przeczytam wspaniały dla mnie fragment z pierwszej encykliki Papieża (Redemptor hominis), która stanowi  program jego pracy duszpasterskiej. Czytam w niej: człowiek, który chce zrozumieć siebie do końca  - nie wedle jakiś doraźnych, częściowych, czasem powierzchownych, a nawet pozornych kryteriów i miar swojej własnej istoty  musi ze swoim niepokojem, niepewnością, a także słabością i grzesznością, ze swoim życiem i śmiercią, przybliżyć się do Chrystusa. Musi niejako w Niego wejść z sobą samym, musi sobie przyswoić, zasymilować całą rzeczywistość Wcielenia i Odkupienia, aby siebie odnaleźć. Jeśli dokona się w człowieku ów dogłębny proces, wówczas owocuje on nie tylko uwielbieniem Boga, ale także głębokim zdumieniem nad sobą samym.

Tak, to sanktuarium sumienia, w którym człowiek przed Bogiem, waży dobro i zło swych czynów, ma dla nas głęboko chrystologiczny sens, tzn. uprzytamniamy sobie raz jeszcze, że warunkiem owocności ludzkiego życia, jest to życie wobec Chrystusa, które jest pójściem w Jego ślady  stanąć przed Nim.

 

I wtedy, gdy idziemy za Nim i słuchamy Go, słyszymy takie słowa: Światłem ciała jest oko. Jeśli więc twoje oko jest zdrowe, całe twoje ciało będzie w świetle. Lecz jeśli twoje oko jest chore, całe twoje ciało będzie w ciemności. To są słowa Chrystusa; oko  niewątpliwie sumienie jest takim okiem. Wedle starożytnych wyobrażeń oko działało niejako jak reflektor rozświetlający rzeczywistość; ciemność, w którą ta rzeczywistość jest spowita i w tę ciemność wpada jasny promień światła, który wydobywa kształty i rzeczy z ciemności na światło i w tym świetle możemy dopiero postępować, bowiem, panujemy nad swoim życiem.

Bardzo ważny tekst mówi o tym, że człowiek nie może bezmyślnie sądzić, że jego sumienie nie pobłądzi, bowiem człowiek nie jest gotowy; człowieczeństwo jest nam zadane, mamy je w życiu kształtować, budować, współbudować z Bogiem, ale nasze myślenie jest jakby częścią naszego życia i to, co czynimy, gdy czynimy rzeczy złe, ma wpływ na nasze sumienie. Ktoś powiedział: Żyj jak myślisz, bo będziesz myślał, tak jak żyjesz, tzn. wypracujesz sobie mechanizmy samo oszukiwania się; gdy wmówisz sobie, że to, co dla mnie aktualnie jest przyjemne, czy korzystne, jest również dobre, bo np. to nikomu  będziesz tłumaczył sobie   nie szkodzi, albo jakikolwiek inny argument sobie można znaleźć. Gdy człowiek powoli nie kształtując swojego sumienia, żyje w grzechu, w złu, wtedy następuje  często - bardzo bolesna nieprawość sumienia.

Dla mnie zawsze zdumiewające jest brak grzechów u ludzi, którzy np. przychodzą do spowiedzi po 40 latach i mówią, proszę księdza,... żyję tak jak wszyscy.....  nikogo nie zbiłem, krzywdy nikomu nie zrobiłem, no może...., i wtedy zaczyna jakieś tam myślenie.

          A ludzie wrażliwego sumienia, pracujący nad sobą, święci....Jakaż różnica gdy się czyta wyznania niektórych świętych. Święty Augustyn do końca życia opłakiwał (opisał to w Wyznaniach) grzech z dzieciństwa, gdy z kolegami ukradli owoce z cudzego ogrodu. No, mój Boże zdajemy sobie sprawę, że ludzkość gorsze zbrodnie popełniała, prawda?, co nie znaczy, że namawiam w tej chwili kogokolwiek, żeby się wybrał do cudzego ogrodu, szczególnie teraz, gdy o tej porze roku nie ma po co, ale...  ta wrażliwość sumienia...

Wrażliwość sumienia się wyrabia, bo to jest znowu jak z tym światłem  im przychodzisz bliżej, tym więcej widzisz, tym wyraźniej widzisz i dlatego sumienie pozostając najbliższą normą moralną naszego postępowania musi być przedmiotem naszej troski, która polega na owym wchodzeniu  jak powiedziałem  w światło; w światło, które pozwala mi lepiej i pełniej widzieć.

 

         Bowiem są  dwa rodzaje błędnego sumienia, które właśnie wprowadzają człowieka w błąd. Pierwszy wypadek, który jest w teologii i też nauczaniu papieskim jest nazwany nieprzekraczalną ignorancją, po prostu człowiek nie może czegoś tam zrozumieć.  Nie wiem jaki dać przykład  może tak: ktoś wychowany od dzieciństwa w islamie będzie traktował Jezusa za proroka i nigdy nie będzie miał Go za Boga i jest niesłychanie trudną rzeczą przełamać tę jego, jak wiemy, ignorancję. I on ma postępować zgodnie z tym właśnie swoim sumieniem.

Ale są wypadki, gdy ludzie świadomie nie chcą czegoś przyjąć do wiadomości. 

Dajmy przykład konkretny:  są w tej chwili w Polsce ludzie, którzy twierdzą, że Ojciec święty sprzeciwia się wejściu Polski do Unii Europejskiej, no to jest to ignorancja, która teologia moralna nazywa ignorantia crassa, czyli tłusta. Jest ona zawiniona dlatego, że teksty wypowiedzi papieskich są po prostu znane;  wystarczy przeczytać, nawet czasami posłuchać. 

         I dlatego jest tak bardzo ważną rzeczą, abyśmy wszyscy bardzo starannie wychowywali nasze sumienia, by było dojrzałym przewodnikiem w naszym życiu. Ono ma ten imperatywny charakter, nakazujący i gdy naprawdę jesteśmy zdecydowani stanąć w prawdzie i rozstrzygać w prawdzie, to musimy mieć tę odwagę stanięcia wobec Bożego prawa, Bożej miłości; wobec Bożej miłości, która przychodzi do nas w tym Adwencie, byśmy naprawdę z pewnym, jasnym i prawdziwym sumieniem przyjęli Pana, gdy przyjdzie.

 

 Homilia  Czy umiemy świętować?

 

Aby żyć owocnie, trzeba umieć świętować; bez świętowania nasze życie jest płaskie i nudne. Czym jest świętowanie? 

Samo słowo sugeruje, że świętowanie to jest jakiś udział w świętości, sprawia, że jesteśmy blisko świętości. Proszę, abyśmy dzisiaj wspólnie zastanowili się nad tym, u progu Świąt Bożego Narodzenia, co to jest świętowanie?

Myślę, że w miarę sekularyzacji naszego życia, następuje to, że mamy tylko dwa (czy jesteśmy kuszeni do tego, aby mieć dwa!) rytmy czasu: czas pracy i czas odpoczynku. Chciałbym pokłócić się z tą opinią i głośno powiedzieć: człowiek ma wpisane w sobie pragnienie świętowania; ośmielę się powiedzieć, że to należy bez mała do jego natury. Człowiek bowiem to jest  TO JEST  sursum corda  - człowiek - to jest - w górę serca! Człowiek nie mieści się w płaskości. Człowieka nie można przejechać walcem i sprowadzić tylko do płaskości, do wymiaru prawo-lewo,  robota  odpoczynek. Ale -  ktoś zapyta - dlaczego właśnie świętowanie ma być tym wyjściem człowieka w ten inny, trzeci, poza płaszczyznę wymiar?  

 

Zdumiało mnie gdy czytałem w pięknej książce Franza Rosenzweiga Gwiazda Zbawienia, gdzie rozwijał opis egzystencji człowieka religijnego  Żyda, chrześcijanina, że opowiadając o wierze biblijnej Żydów czy chrześcijan, nie  analizował  struktury dogmatycznej tych religii, lecz opowiadał jak świętują. I myślę, że to jest bardzo ważne.

Tak naprawdę bowiem wierzyć  to znaczy umieć świętować. Wiara bowiem, to nie jest proste przylgnięcie umysłem do kilku zapisanych formułek, wiara jest sposobem bycia. Owszem, bycia etycznego, bycia w tej powinności w stosunku do twarzy drugiego człowieka, ale na Boga!, wiara nie jest zbiorem tylko przepisów! Wiara jest świętowaniem.

Wiara na pewno jest wezwaniem do tego, by uczestniczyć w rzeczywistości Boga, który do nas przychodzi  to taka ładna księża formułka. Co to znaczy? Jak to przełożyć na język naszego doświadczenia? Świętować  zawsze znaczy coś świętować, pozwolić, żeby rzeczywistość, ku której się zwracamy, przybliżyła się.

 

            Świętując, odnawiamy naszą pamięć - że Pan zmartwychwstał, że Pan się narodził.  Ale ta pamięć to nie jest tylko zwykłe przypominanie sobie, tak jak w Mszy świętej powtarzamy gesty Chrystusa i rzeczywiście Ciało i Krew stają się obecne wśród nas, tak święto rozdziera strumień czasu i pozwala nam otworzyć się na rzeczywistość wieczności, otworzyć się na Tego, który wciąż na nowo do nas przychodzi. My nie będziemy tylko wspominali wydarzenia sprzed 2000 lat, które miało miejsce w Betlejem; to ma stać się teraz, bo święto jest zawsze teraz. Święto nie jest wspomnieniem, nie jest wybiegnięciem myślą i nadzieją ku przyszłości; święto jest teraz i dlatego w każdym święcie jest coś z wieczności, w której czas już nie biegnie, czas staje, nie kamienieje, ale jakby potężniał, gęstniał, stawał się ogromny; ogromny jak wieczność.   

Czas bowiem nie biegnie jednorodnie, czasów jest dużo, czasów jest tyle, ile jest ludzi, bo każdy człowiek, to jest cały świat i gdy rodzi się człowiek  to rodzi się nowy świat, gdy umiera człowiek, umiera świat. Historie ludzkie nie sumują się tak prosto, jak by to sądzili zwolennicy teorii nieustannego postępu. Każdy od początku zaczyna dzieje swego zbawienia i do każdego przychodzi Bóg, i tą okazją, aby do mnie przyszedł, aby się we mnie narodził jest właśnie to, że ja przez pamięć, która sprawia, że tajemnica staje się teraz, dla mnie, mogę dotknąć tego samego. 

 

            Wchodząc w czas święta, wchodzimy w inny wymiar życia. Bogu dzięki, że przynajmniej choć raz w naszych domach zapada taka atmosfera świętości, gdy bierzemy opłatek i gasimy telewizor (mam nadzieję),  i gdy zaczynamy do siebie przemawiać ludzkim głosem, dzieląc się chlebem.

To ważne, żebyśmy umieli świętować nie tylko sami, bowiem nie można świętować tylko w liczbie pojedynczej, nie można świętować ja; w każdym świętowaniu, które przecież ma ten wymiar radości, jest to otwarcie na drugiego. Chyba każdy z was to czuje, że gdy się cieszę to się tym dzielę; gdy jesteśmy dotknięci cierpieniem, gdy boli nas, to zwijamy się; każdy z nas gdzieś tam w kłębek chce się zamknąć z tym swoim bólem. 

Z radością dzielimy się i radość pozwala na nowo odkrywać wspólnotę, autentyczną, głęboką wspólnotę; może właśnie ta wspólnota domowa, ta wspólnota którą tworzymy  na Eucharystii, pozwoli nam na nowo i głębiej tę radość odkryć, odkryć czym jest Kościół  czyli rzeczywistość międzyludzka, w której zechciał zamieszkać z nami Pan.

            

            Umiejmy w tych zawirowaniach przedświątecznych, w których czasami gubimy się, w tych przygotowaniach i  namysłach, komu co kupić, z kim się pogodzić, kogo zaprosić, próbujmy odnaleźć coś uroczyście świątecznego w sobie. Tylko wtedy, gdy odnajdziemy w sobie to coś uroczyście świątecznego, będziemy mogli rzeczywiście , tak spontanicznie wytworzyć tę odświętną atmosferę.

Może będziesz miał, czy miała na Wigilię kogoś niewygodnego, kogoś, do którego będzie bardzo trudno wyciągnąć rękę z opłatkiem; może właśnie wtedy, gdy  spojrzysz na to inaczej, nie z punktu widzenia tej opozycji  praca  wypoczynek, lecz z tego innego wymiaru, wymiaru świętowania, to może znajdziesz jakieś spojrzenie, które ci  pozwoli inaczej zobaczyć tego człowieka. Może on bardzo czeka na to inne spojrzenie i na to słowo, które z tego spojrzenia wyniknie, może trafi w samo serce, ugodzi boleśnie, lecząc trudne rany.

            Umiejmy przeżywać naszą wiarę radośnie, świątecznie, bo naprawdę, Pan jest z nami i rodzi się....  

 
Homilia
 

            Właściwie nie powinienem dzisiaj nic mówić, tylko poprosić was wszystkich tutaj bliżej, żebyście z tej bliższej perspektywy spojrzeli do wnętrza kaplicy świętego Dominika, gdzie jest nasza tegoroczna  szopka, która nie jest szopką. Jest to ikona  zaś dokładniej kopia ikony ze szkoły Andrzeja Rublowa, pochodząca  z Nowogrodu, datowana na początek XVI wieku.

            To dobrze, że przynajmniej raz  możemy odetchnąć tym  jak Ojciec Święty zawsze mówi  wschodnim płucem chrześcijaństwa, tym bardziej kontemplacyjnym, teologicznym. Nasze zachodnie szopki są pełne uroku; od czasu, gdy cudowny święty Franciszek zaczął ustawiać szopkę z figurką Dzieciątka i Matki Bożej, z tymi  cudownymi zwierzątkami, które przychodziły do żłobka, to wszystko bardzo wzruszające, pastoralne. Wschód zachował jednak bardziej wrażliwość na tajemnicę tego niezwykłego wydarzenia jakim jest Narodzenie, przedstawiając je dużo bardziej dramatycznie.   

Gdy pójdziemy z dziećmi oddać hołd Dzieciątku, a po Mszy świętej przyjdziecie też popatrzeć na ikonę, zapewniam was, że przez ten Okres Bożego Narodzenia wielokrotnie będę nawiązywał do tej ikony, byśmy się wspólnie uczyli ją czytać; na ikonę bowiem się nie patrzy, ikonę się czyta, albowiem ona nie jest namalowana: jest napisana.

            Ze zdumieniem stwierdzicie, że w samym centrum, tam, gdzie stoi żłóbek, bardzo precyzyjnie umieszczony na miejscu złotego podziału tej płaszczyzny, z tyłu tego żłóbka, zionie ogromna jama, niby grota, w której Maryja urodziła Dzieciątko i złożyła je do żłóbka. Ale w symbolicznej wyobraźni tych, którzy pisali tę ikonę, to było jeszcze coś znacznie więcej  to była śmierć, to była jama potworna, piekielna; Pan zstąpił z nieba nie tylko na niziny ziemskie, dotknął bez mała aż samej granicy naszej ludzkiej niedoli.

Przyszedł w sposób, który nie przyszedł do głowy żadnemu myślicielowi, żadnemu filozofowi. Bóg, do którego człowiek może dojść swym własnym umysłem, to potężny, odwieczny, wszechmocny, mieszkający w niedostępnej światłości; owszem byli jeszcze tez bogowie  twory ludzkiej wyobraźni, mitologii, ale też i naturalnej pobożności, którzy przybierali na chwilę ludzkie postacie, aby się zabawić z ziemianami. W żłóbku nie ma żadnej zabawy; Pan przyszedł, by dotknąć i podzielić do końca naszą dolę.

Wielka sztuka miała świadomość tego, że ( i teologia także) narodzenie już jest początkiem męki. Gdy przypatrzycie się temu żłóbkowi, na którym Maryja złożyła Dzieciątko, jak widzimy na tej ikonie, to ów żłóbek jest właściwie grobem  dziecię spowite jest, zawinięte jest całunem, jak tym którym zawinięto Pana, gdy umarł na krzyżu. Wielki Bach w swej Mszy h-moll kazał chórowi śpiewać na te samą melodię  wyciszoną, brzemienną myślą i kontemplacją  et incarnatus est  - i wcielił się, et crucifixus est - i został ukrzyżowany. Tajemnica uniżenia Boga, to tajemnica tego, że z miłosierdzia swego  pochylił się nad nami, aby z nami zamieszkać.

 

            Ale przecież jest to także wieść radosna - słyszeliśmy przed chwilą Ewangelię. Nie bójcie się  wołał potężny zwiastun, potężny anioł  istota pośrednicząca, wołał do  przerażonych pasterzy  nie bójcie się, zwiastuję wam radość wielką; oto wasza tęsknota, wasze oczekiwanie zostało spełnione, Pan zamieszkał między nami. To znaczy, że przyszedł Król, a tam, gdzie przyszedł Król, tam przychodzi także Jego Królestwo.

Pan zamieszkał pomiędzy nami  znaczy, że teraz, w drodze do Boga, do Tego, który zamieszkał z nami, nie możesz pominąć człowieka. Pamiętajmy o tym, że po tajemnicy Betlejemskiej, po chwili, gdy usłyszeliśmy, że Słowo stało się ciałem, musimy zupełnie inaczej myśleć o Bogu i o człowieku; o Bogu, że nie jest tylko odległym i dalekim; o Bogu, że pokazał nam drogę, która do Niego wiedzie; że wiedzie przez drugiego człowieka. Jeżeli bowiem Bóg zamieszkał z nami jako człowiek, to my mamy się okazywać ludźmi dla drugich ludzi; to nie jest takie proste  być człowiekiem dla człowieka, skoro Bóg jako człowiek zamieszkał i stanął pomiędzy nami.

Papież 18 sierpnia na Błoniach powiedział  wyobraźnia miłosierdzia. To, co dzisiaj przeżywamy  tajemnica wcielenia  to jest owoc wyobraźni, wyobraźni Bożego miłosierdzia. Trzeba było aż Boga, by wyobrazić sobie tę drogę, jaką On wybrał, by zamieszkać między nami i pokazał nam drogę wiodącą do siebie.

 

Może pamiętajmy o tym w te Święta, w te rodzinne święta, że to jest także czas, w którym dla swoich najbliższych też mamy stać się bardziej ludzcy. Często ocieramy się boleśnie, aż do krwi, często omijamy się, nie dotykamy trudnych spraw, mówimy banały; może właśnie święto takie, jak dzisiaj będzie dobrą okazją, żeby choć krok, choć pół kroku zrobić do tego, którego widzisz i z którym żyjesz na co dzień, a który może staje ci się coraz bardziej obcy. Słowo zamieszkało między nami także i po to, by w naszych domach i wśród naszych bliskich więcej było człowieczeństwa.

 

            Ukazała się bowiem  mówi święty Paweł w Liście do Tytusa  filantropia, Boska filantropia, czyli miłość do człowieka  humanitas. Bądźmy bardziej ludzcy dla siebie; ale to będzie możliwe wtedy, jeżeli poprosimy, by Bóg nie tylko w żłobie, ale i w sercu każdego z nas się narodził. Jest taki piękny dwuwiersz wielkiego mistyka śląskiego z XVII wieku Angelusa Silesiusa, pięknie spolszczony przez Adama Mickiewicza:

Wierzysz, że Bóg się zrodził w betlejemskim żłobie,

lecz biada Ci, jeśli nie zrodził się w tobie.

 

Nie wystarczy śpiewać nasze piękne kolędy, nie wystarczy chodzić po żłóbkach, czy nawet wpatrywać się w ikonę; trzeba, aby rzeczywistość Bożego wcielenia, stała się mistyczną  dosłownie  mistyczną rzeczywistością każdego z nas; przez łaskę uświęcającą, przez Komunię świętą, przez pełne i całkowite oddanie się mamy zaprosić: Chryste narodź się także we mnie.    

Jeszcze jedna myśl Anioła Ślązaka:

Wołasz Boga; On często schodzi po kryjomu 

i puka do drzwi twoich, aleś rzadko w domu.

 

Zabiegani, zalatani, przestraszeni, często przebywamy poza sobą, poza sanktuarium swojego sumienia  tym tajemnym miejscem, w którym Bóg chce do nas dojść; puka, a nas tam nie ma, bo nasza troska czemu innemu jest poświęcona i inne zmartwienia mamy na głowie, niż to, by uważnie wsłuchać się, kiedy On puka do naszych drzwi, a my rzadko bywamy u siebie.

            Niech te  Święta Bożego Narodzenia będą świętami także narodzenia się Jezusa na nowo  w sercu, w życiu każdego z nas, byśmy także stali się Bożymi dziećmi, by Chrystus narodził się i w nas.

 

            Nie zmarnujmy tych Świat; zrób ten mały krok do tego i do tych, z kim żyjesz i mieszkasz; ale nie zmarnuj też tych świąt, znajdź chwilę na moment  ciszy, uspokojenia, bo może właśnie On czeka na ten moment, by przyjść i zapukać i może cud Betlejem wydarzy się także w twoim sercu.

Homilia  uczymy się czytać ikonę: Narodzenie Jezusa Chrystusa 
  Dzisiaj z tej strony będę mówił (stając przy ołtarzu), albowiem poproszę na ambonę kogo innego  eksperta do spraw ikon, Pana Mateusza Środonia, który jest absolwentem Akademii Sztuk Pięknych w Krakowie oraz szkoły w Atenach, metropolitalnej szkoły malowania ikon, gdzie przez rok, przez rok, prawda? uczyłeś się malować ikony. 

Ponieważ ta ikona wzbudziła duże zainteresowanie i nasza szopka budzi rozmaite pytania, ja po prostu zaproponuję dzisiaj zamiast homilii, rozmowę na temat duchowego sensu i znaczenia ikony. 

Kto nie widzi ikony, to może tutaj, szczególnie z tyłu,  możecie podejść tutaj bliżej ołtarza, żeby stać, patrzeć, bo będziemy się uczyli czytać ikonę. 

            Mateuszu, powiedziałeś tak ładnie, że ikona, to charakteryzuje się takim duchowym realizmem; co to znaczyło? Wytłumacz nam. 

  

Mateusz - Mnie do malowania ikon skłoniło to, że poszukiwałem sposobu  wyrażenia naszej wiary w formie plastycznej. Na początku ikona była dla mnie obca, tak jak jest często dla zachodnich chrześcijan. Ikona jest inna niż sztuka, do jakiej jesteśmy przyzwyczajeni  wszystko jest uproszczone, perspektywa odwrócona... Ale w pewnym momencie zdałem sobie sprawę, że to wszystko ma sens, że ikona pokazuje tylko tyle, ile naprawdę można pokazać z tajemnicy, nie próbuje powiedzieć więcej.  Góra jest ewidentnie górą, ale nie jest żadną konkretną górą, nie jest fotografią góry, no bo nie wiemy jak ta konkretna góra wyglądała. Jest symbolem góry, nie jest ważne jak ona dokładnie wyglądała.... 

Ojciec Jan -            Dzieci się doskonale w tym znajdują; wczoraj zaprowadziłem dzieci tutaj, pytam, gdzie jest Pan Jezus, dzieci od razu wiedziały; Pan Jezus jest tam na biało namalowany. 

Może o pewnych szczegółach tej ikony  czy zawsze na ikonie Bożego Narodzenia Pan Jezus tak jest na biało namalowany i jaka jest symbolika tego? 

Mateusz - W zasadzie zawsze, to znaczy oczywiście, mogą być jakieś odcienie, ale zawsze jest malutką postacią w żłóbku. Pierwsza warstwa znaczeniowa ikony jest ściśle związana z opisem ewangelicznym i po prostu odzwierciedla to, co czytamy w Ewangeliach. Chociaż akurat w kanonicznym przedstawieniu ikony Bożego Narodzenia na wschodzie utrwaliły się pewne elementy, których nie ma w Ewangeliach, ale które zostały zapisane w tradycji i były odczytywane przez Kościół jako istotne dla zrozumienia pełnego sensu tego wydarzenia. Chodzi mi o te dwie postacie położnych, które myją Pana Jezusa... 

Ojciec  Jan -            to jest na dole ikony, z prawej strony. 

Mateusz -            ...bo o nich nie ma mowy w Ewangeliach, tylko w ewangeliach apokryficznych, ale one są na tej ikonie istotne, ponieważ podkreślają naturalność, realność tego wydarzenia. 

To mnie najbardziej uderzyło, gdy pierwszy raz się zetknąłem z tym wschodnim przedstawieniem święta Bożego Narodzenia, że tu jest to wszystko takie  wprost. No, po prostu Matka Boska leży, czyli jest po prostu kobietą po porodzie... 

Ojciec Jan -            A dlaczego odwrócona jest?, nie patrzy na Dzieciątko; to jest takie szokujące dla nas... 

Mateusz -            Odczytywanie ikony jest sprawą teologiczną, więc można próbować to rozumieć w różny sposób. W moim przekonaniu odzwierciedla to fakt, że Ona wie, jak to wszystko się zaczęło i po prostu boi się spojrzeć na Boga. W zetknięciu z Absolutem, naszą reakcją jest strach, taka bojaźń, nie strach... 

Ojciec Jan -            bojaźń Boża tak?... 

Mateusz -            ...nie strach w złym znaczeniu, ale jednak groza, prawda? 

Ojciec Jan -             Bo tam jest jednak piękne połączenie z niebem. W górze ikony jest ciemne pole, z którego spadają takie geometryczne jakby figury; wytłumacz to, bo to jest ciekawe. 

Mateusz -            Tak, to jest też bardzo istotny element  w moim przekonaniu sztuka ikony wypracowała bardzo trafny  sposób na rozróżnienie w przedstawieniu obrazowym naszej rzeczywistości widzialnej, czyli doświadczalnej empirycznie, i sfery niepoznawalnej. Rzeczywistość, którą ludzie widzieli, pasterze widzieli w normalny sposób, jest przedstawiona w  formach organicznych, nieregularnych  żyje, widać, że to jest świat organiczny. I w to nagle wchodzą formy geometryczne, abstrakcyjne  koła, które normalnie w przyrodzie nie występują. 

Ojciec Jan -            Czyli to koło, te pół koła na górze to jest niebo, tak? 

Mateusz -            tak, to jest przedstawienie sfery transcendencji... 

Ojciec Jan -            Dobrze, a te figury, które tam spadają na dół, ten promień, tak? to jest.... 

Mateusz -             ...to jest sposób na ukazanie, że to wydarzenie się odbyło w Bożej obecności... 

Ojciec Jan -            Roztrojenie tego promienia oznacza Trójce Świętą? 

Mateusz -             Tak, oznacza Trójcę Świętą 

Ojciec Jan -            Jeszcze o tych aniołach, którzy pochylili się nad Dzieciątkiem; powiedziałeś, że to takie hieratyczne, bizantyjskie przedstawienie, tak? 

Mateusz -            Tak, strój anioła i jego szata wywodzą się ze stroju dworu cesarzy bizantyjskich. Jest to istotne dla zrozumienia pewnych szczegółów np. dlaczego aniołowie mają przykryte ręce; to był gest, który na dworze bizantyjskim oznaczał szacunek i cześć. 

Na ikonie Chrztu Pańskiego, jeżeli patrzymy na aniołów, którzy właśnie mają zakryte ręce, to nie trzymają ręczników Pana Jezusa, tylko po prostu oddają cześć Bogu, który się objawia między nami. 

Ojciec Jan -            W głębi podążają mędrcy, tak?, nie królowie, tylko mędrcy, tak? 

Mateusz -            Tak, mędrcy ze wschodu. Można powiedzieć, że pasterze i mędrcy ukazują różne drogi, jakimi możemy dojść do poznania tajemnicy. Z jednej strony jest ona ukazana bezpośrednio ludziom o prostym sercu. Z drugiej strony są mędrcy, których prowadzi gwiazda. Oni są  symbolem tego, że szukając prawdy w tym świecie, za pomocą rozumu, też jesteśmy podprowadzani do poznania Boga (mówi się, na przykład, że Platon miał intuicje chrześcijańskie). 

Jednocześnie pasterze są reprezentantami narodu żydowskiego, który jest bezpośrednio powiadomiony o tym wydarzeniu, bo już na nie jest przygotowany i czeka od pokoleń, a mędrcy reprezentują narody pogańskie, które muszą jeszcze odbyć duchową wędrówkę, aby dojść do poznania Mesjasza 

Ojciec Jan -            Dzieciątko leży na tle tej jaskini, jamy; czy to jest też jakieś przedstawienie symboliczne? 

Mateusz -            Z jednej strony to jest po prostu realistyczne ukazanie stajenki na bliskim wschodzie... 

           Nie bójmy się ikony! Często mamy takie podejście, że w ikonie jest tyle symboli, że trzeba by dużo poczytać, żeby cokolwiek zrozumieć. To jest nieprawda! 

           Podstawowym poziomem odbiory ikony jest poziom dostępny każdemu Chrześcijaninowi beż żadnego czytania; po prostu pełen realizm! Więc ta grota również przedstawia po prostu stajenkę, które bardzo często były w grotach. W Betlejem miejsce, gdzie według przekazu tradycji urodził się Pan Jezus to jest Grota Narodzenia. 

Natomiast później przychodzi interpretacja teologiczna  tak jak Pan Jezus mówił w przypowieściach, mówił prostym językiem, ale później, gdy się modlimy i próbujemy to rozumieć, to się  okazuje, że to ma coraz to głębsze sensy. 

Teologowie interpretują tę grotę jako ciemność, w którą wstępuje Bóg. On rodząc się, przychodzi do świata, który jest we władaniu władcy tego świata. Te skały poruszone pokazują niepokój jakiś, nieład, oczekiwanie... I przychodzi w to wszystko Bóg, żeby to odnowić. 

Gdzieś przeczytałem, że Pan Jezus jest taki malutki w tej czarnej grocie, ponieważ jest nasieniem, które musi obumrzeć, żeby narodziło się drzewo. 

Podobnie odczytuje się to, że Pan Jezus jest tak ciasno owinięty w  pieluszki, że zaczyna przypominać postać w grobie. Już w momencie przyjścia, ikona zaczyna nas odsyłać do tego, po co On przyszedł. 

Ojciec Jan -            Czyli żłóbek jest trumną tak? I ołtarzem jednocześnie? 

Mateusz -            Żłóbek i grota wskazują już na grób i grotę, w której dokonało się Zmartwychwstanie, czyli ostateczne przejście. Na wschodzie Boże Narodzenie nazywane jest małą Paschą, czyli pierwszym przejściem. Ma to odpowiednik w liturgii wschodniej, gdzie jest małe wejście i wielkie wejście. Małe wejście oznacza przyjście Słowa na świat, czyli przyjście Pana Jezusa do nas. 

Ociec Jan -            Czy poszczególnym postaciom przypisane są kolory jakieś, czy jakoś symbolika kolorów tutaj występuje? 

Mateusz -             Znowu, na poziomie interpretacji się je teologicznie odczytuje, ale na pierwszym poziomie, takim podstawowym, to po prostu na wschodzie święci są rozpoznawalni przez swoją twarz, przez uczesanie, przez swój kolor włosów i również przez kolor szat. Przynajmniej  ci najważniejsi święci. 

Ojciec Jan -            Czy Matka Boska jest taka czerwona? 

Mateusz -            Taka ciemno  bordowo -czerwona , tak, taka zgaszona czerwień, którą później  teologicznie się tłumaczy jako głębię miłości. 

Ojciec Jan -            Dzieci dwudziestopierwszowieczne powiedziały, że leży na śpiworze, tak? 

Mateusz -            Może można to nazwać - materacyk podróżny.... 

Ojciec Jan -            A święty Józef  jeszcze taka tajemnicza postać z lewej strony; siedzi i taki bardzo zmartwiony. Może byś powiedział coś o świętym Józefie, co on tam robi na tej ikonie? 

Mateusz -            Rzeczywiście, samotny św. Józef z ponurą miną  to może troszeczkę w pierwszym  momencie nas cofa, bo jesteśmy przyzwyczajeni do Świętej Rodziny jako obrazu takiej idyllicznej rodzinki. Ale wydaje mi się, że tutaj jest ukazana pewna ważna prawda - święty Józef nie w tym samym stopniu jest w stanie uczestniczyć w tej tajemnicy. Matka Boska wie o wiele więcej o tym wszystkim.... 

Ojciec Jan -     To bardzo feministyczny wątek... 

Mateusz -        ... święty Józef został powiadomiony we śnie, czyli miał prawo nie być pewien; był dzielny w tym, że w sen uwierzył i go nie odrzucił, ale sen już nie jest taką konkretnością jak anioł, który przychodzi do Matki Bożej i Jej mówi po prostu. No i coś się z Nią dzieje. 

Święty Józef jest pokazany jako jeszcze pełen wątpliwości. Często jest przy nim postać pasterza, która jest różnie interpretowana  jako ucieleśnienie diabła, który go kusi: tłumaczy, że to jest jakaś straszna historia i że wszystko to jest nieprawda. Albo z drugiej strony tłumaczy się tę postać, jako Izajasza, który z kolei go pociesza i tłumaczy mu: przecież na to czekaliście, przestań wątpić! 

                        Mnie się wydaje, że to jest bardzo prawdziwe ukazanie całej sytuacji: dramatycznej a nie idyllicznej. To nie jest do końca tak, że to po prostu była rodzina, która się cieszyła z narodzenia dziecka. 

Ojciec Jan -     Dziękuję bardzo. Po Mszy świętej nasz ekspert będzie stał przy ikonie i będzie odpowiadał na pytania, tak, że będzie można dalej jeszcze prowadzić te studia, a my teraz, po tym wtajemniczeniu, bo chyba tak trzeba powiedzieć  wtajemniczeniu w rzeczywistość Bożego Narodzenia zobrazowaną w tej ikonie, przejdźmy do modlitwy w chwili skupienia

Homilia  Rodzina drogą Kościoła
 

            Dzisiaj w uroczystość Świętej Rodziny, chciałbym podzielić się z wami kilkoma myślami, które zawarte są w Liście Ojca Świętego Jana Pawła II z okazji Roku Rodziny w 1994 roku. To warto wracać do tych bardzo istotnych i zasadniczych myśli.

            Pierwsza z tych myśli nawiązuje do pierwszej encykliki Jana Pawła II Redemptor hominis, w której pisał, że człowiek jest drogą Kościoła. Tutaj poszerza tę myśl, mówiąc  rodzina jest drogą Kościoła. I tak jak każdy człowiek posiada szczególną, jedyną i niepowtarzalną drogę do Boga, podobnie i rodzina jest drogą, w której dojrzewa  tak jak Jezus z Nazaretu dojrzewał przy swym Opiekunie i przy swej Matce, dojrzewał w łasce u Boga i u ludzi   tak i każdy człowiek w rodzinie.

Wynika to z bardzo fundamentalnej sprawy, tej mianowicie, że Jezus Chrystus  prawdziwy człowiek  zamieszkał między nami i to zamieszkanie miało od razu bardzo realny, konkretny kontekst ludzki, takim jakim jest kontekst dojrzewania każdego człowieka, bowiem przez rodzinę otrzymujemy dar życia i przez rodzinę dojrzewamy. Papież tutaj przytacza słowa Soboru: (...)przez wcielenie swoje zjednoczył się jakoś z każdym człowiekiem. Ludzkimi rękoma pracował, (...) ludzkim sercem kochał, urodzony z Maryi Dziewicy, stał się prawdziwie jednym z nas(...), także i przez to, że podzielił z nami życie rodzinne.

Cała tajemnica życia ukrytego w Nazarecie, Jego dojrzewania przy swej Matce, przy Opiekunie  ...i był im posłuszny...  bardzo mocno zwraca na to uwagę Papież  był im posłuszny  Syn Boży był im posłuszny i było to już jakby początkiem tego posłuszeństwa Ojcu, posłuszeństwa aż do śmierci, przez co odkupił świat  aż tak głęboko jest zakorzeniona tajemnica życia rodziny nazaretańskiej w samej tajemnicy odkupienia.

 

            Co jest główną myślą, z której Papież  buduje swoją teologię rodziny?

Wzięta jest z jego takiej bardzo głębokiej myśli antropologicznej, tej mianowicie, że człowiek nie może odnaleźć się w pełni inaczej jak tylko poprzez bezinteresowny dar z siebie samego. To paradoksalne stwierdzenie. Nie będę sobą wtedy, gdy pełen lęku, bojaźni będę nieustannie zabiegał o to, żeby zachować swoją tożsamość, swoją niezależność. Człowiek, jako byt osobowy jest tak skonstruowany, że staje się bardziej, im bardziej się daje; stawać i dawać  bezinteresowny dar z siebie.

 

Jak to jest możliwe? Oczywiście jest to możliwe dlatego, że w bytowanie człowieka wpisana jest rzeczywistość miłości. Jestem sobą na miarę tego jak potrafię w miłości i poprzez miłość dawać siebie. Jedno zdanie z Papieża: To miłość właśnie sprawia, że człowiek urzeczywistnia siebie przez bezinteresowny dar z siebie. Miłość bowiem jest dawaniem i przyjmowaniem daru.(...) Można się nią tylko wzajemnie obdarowywać.

Małżeństwo więc, które jest sakramentalnym fundamentem rodziny, jest obopólnym darem dwojga ludzi, którzy siebie wobec Boga, poprzez  tę przysięgę małżeńską, wzajemnie darują. Bowiem bezinteresowny dar, to jest dać siebie, ale też umieć przyjąć drugiego; dar bowiem jest obopólny. Wielkoduszność ofiary z siebie, ale jednocześnie wielka pokora, bo tylko człowiek pokorny  potrafi przyjąć drugiego jako dar i wtedy buduje się, w tym obopólnym darze, dobro wspólne rodziny,.

            

Oczywiście, to są wielkie myśli osadzone na całej filozofii i antropologii Jana Pawła II i chyba jest sprawą każdego z nas, każdej rodziny, każdej pary małżeńskiej  umiejętność przełożenia tego na język codziennego konkretu.

            Cóż to znaczy?  to wielkie słowo bezinteresowny dar z siebie ?

Oznacza to, że małżeństwo nigdy nie jest rzeczywistością skończoną, w sensie dopełnioną: wbrew temu, co w książkach się pisze, że na ślubie się kończy wszystko, jak wiemy dokładnie, na ślubie się wszystko zaczyna - cały wysiłek budowania rodzinnej wspólnoty, rodzinnej rzeczywistości  to jest ten ponawiany na każdy dzień wysiłek, by być naprawdę bezinteresownym darem z siebie. Jakże często  przecież wiemy  rzeczywistość rodziny bywa tym nieustannym dochodzeniem swojego, dochodzeniem swoich praw, dochodzenia swoich uprawnień; jakże często życie bywa wtedy jakby rywalizacją pomiędzy rodzicami o dziecko, między dziećmi, a rodzicami, ileż tutaj możliwych jest kombinacji, na których rysują się te konflikty w naszych domach.

            

Cóż to znaczy  bezinteresowny dar z siebie samego? Czy rzeczywiście my, chrześcijanie, my katolicy umiemy tak właśnie budować nasze życie? Bezinteresowny dar z siebie - matki, która daje życie, ojca, który w tym współtworzy - życie, którego nie ma się dla siebie. Ktoś się zastanawiał, dlaczego na tej ikonie Matka Boża nie tak jak w naszej zachodniej tradycji, nie adoruje wpatrzona, pełna uwielbienia w Dzieciątko, tylko jest jakby odwrócona; i jeden z teologów prawosławnych napisał, dlatego, że Ona wie, że dziecko nie jest Jej własnością; oczywiście  to Boże Dziecię w szczególny sposób nie było, nie jest Jej własnością, ale w pewnym sensie dotyczy to każdego człowieka. Mogę się komuś dać, ale nie mogę powiedzieć, że ty jesteś mój, tak, że jesteś moją własnością, którą mogę dysponować. To jest prawda tak w odniesieniu do małżonków, jak i w stosunku do dzieci.

Dać siebie, jako dar, to wcale nie znaczy, że staję się własnością, jak rzecz, jak przedmiot, bowiem w każdym człowieku jest niewysłowiona tajemnica Bożego dziecięctwa, która sprawia, że człowiek nie do końca i nigdy nie może być czyjąś własnością. Jesteśmy dla siebie i ze sobą, ale powiązani prawem miłości, a nie prawem własności i tutaj tkwi głębokie źródło wolności i rodziców i dzieci; i ona musi się ta, wolność urzeczywistniać.

 

Dziecko jest Bożym darem dla rodziców, a rodzice są Bożym darem dla dzieci  to jeszcze ten głębszy, sakramentalny, Boski wymiar naszych rodzinnych stosunków. Módlmy się dzisiaj - bardzo do tego zachęcam - za wszystkie rodziny, które przeżywają trudności, przeżywają kłopoty, tak w relacjach pomiędzy małżonkami, jak i w relacjach pomiędzy dziećmi i rodzicami, rodzicami i dziećmi. 

Dużo  wszyscy przecież wiemy  dużo jest rodzin chorych, które wymagają specjalnej troski; pamiętajmy, starajmy się przede wszystkim modlitwą, ale też i swoją dobrocią, obecnością, być przy tych, którzy może pogubili się już w swoim życiu, ale przecież gdzieś bardzo głęboko, w każdym z tych członków chorych rodzin tkwi przecież wielkie pragnienie pojednania, zgody, powrotu.

Niech Święta Rodzina  Jezus, Maryja, Józef będą opiekunami, może szczególnie tych rodzin specjalnej troski, nad którymi miłość ta, bezinteresowna miłość Boża będzie się pochylała.

            
Homilia  - Orędzie Jana Pawła II na Światowy Dzień Pokoju  1 stycznie 2003 r. 

  

            Jan Paweł II już od dłuższego czasu na dzień 1 stycznia, który jest Dniem Modlitwy o Pokój, skierowuje do całego Kościoła, a nawet więcej  do całego świata swoje przesłanie; przesłanie pokoju.  Myślę, że warto, byśmy na bieżąco zapoznawali się z nauczaniem Jana Pawła II i dlatego dzisiejszą homilię, krótką, poświęcę właśnie podstawowym treściom tego Listu, który został do nas skierowany, Listu, czy Orędzia właściwie, na Światowy Dzień Pokoju w dniu 01 stycznia 2003 r. 

  

            Papież przypomina, że bez mała 40 lat temu, został wydany bardzo fundamentalny dokument, który rzeczywiście zrobił na ludziach, nawet i bardzo daleko znajdujących się od Kościoła i katolicyzmu, ogromne wrażenie; mianowicie Encyklika błogosławionego Jana XXIII  Pacem in terris  Pokój na świecie. 

Błogosławiony Papież wydał tę Encyklikę dwa miesiące przed swoją śmiercią; zmarł bowiem w czerwcu 63 roku, a Encyklika ukazała się w kwietniu. 

Przypomina też Papież, że to był szczególnie groźny moment w historii powojennego świata; dwa bowiem lata wcześniej został wybudowany mur berliński, który jakby podsumował podział całej Europy, a dwa miesiące przed samą Encykliką Pacem in terris miał miejsce kryzys kubański, to znaczy byliśmy wtedy, cały świat był wtedy o  dosłownie - minuty od katastrofy nuklearnej, bowiem obydwie potęgi  Sowiety i Ameryka były już gotowe i zdecydowane do tego. 

  

Papież wystąpił z tym wołaniem o pokój przede wszystkim w sensie  i to przypomina Jan XXIII  przypominając podstawowe warunki etyczne. To jest to, co Kościół (niektórzy twierdzą, że naiwnie, a my sądzimy, że z jak największą słusznością) Kościół upomina się o zastosowanie się do praw moralnych również w sferze życia publicznego i politycznego. 

Nasze doświadczenie i przeświadczenie jest takie, że wszelka polityka jest brudną sprawą i to powoduje, że jesteśmy często obojętni na sprawy publiczne. I rzeczywiście to powoduje, że bardzo wielu ludzi nieodpowiedzialnych etycznie podejmuje odpowiedzialne stanowiska. Papież bardzo mocno się upomina nas, żebyśmy my wszyscy zdali sobie sprawę z naszej odpowiedzialności za sprawy publiczne. Z których sprawa pokoju jest jedną z najważniejszych. 

            

Przypomnijmy to, co pisał błogosławiony Jan XXIII. Są cztery fundamenty ładu społecznego, który jest warunkiem pokoju, bowiem pokój za świętym Augustynem definiowany jest jako tranquillitas ordinis  to znaczy spokój płynący z ładu; ordo  to jest ład, ład moralny; tranquillitas  pokój płynący z ładu. A więc nie tylko z równowagi siły, ale z ładu moralnego. 

Cztery są fundamenty  - prawda, sprawiedliwość, miłość i wolność. 

            Prawda będzie fundamentem pokoju, jeżeli każda jednostka uświadomi sobie, że oprócz własnych praw, ma również swoje obowiązki wobec innych. 

Proszę zwrócić uwagę na logikę całego myślenia papieskiego  nie od góry, tylko od dołu; nie ma pokoju, ładu moralnego tam, gdzie nie jest on budowany od samych fundamentów, czyli od relacji pomiędzy jednostkami najpierw - to jest bowiem to, co najbardziej fundamentalne. Prawda  a więc nie tylko uczciwie sobie uświadamiam, że nie tylko mam swoje jakieś prawa tzn. uprawnienia do czegoś, ale też obowiązki wobec innych. 

            Sprawiedliwość  gdy będę starał się szanować prawa innych. 

            Miłość  gdy ludzie będą bardziej wrażliwi na potrzeby innych, niż na swoje własne; szczególnie jeżeli chodzi o wartości duchowe. 

            I wreszcie  wolność  będzie podtrzymywać pokój, jeżeli  i to ciekawe  pójdziemy za wskazaniami rozumu i przyjmiemy odpowiedzialność za własne czyny. 

Tak Papieże definiują pokój w tym wymiarze społecznym. 

  

            To, co zrobiło największe wrażenie na ówczesnych czytelnikach Encykliki, do czego już my jesteśmy bardzo przyzwyczajeni. Istotą  tego nauczania papieskiego jest przypomnienie, iż droga do pokoju musi prowadzić przez obronę podstawowych praw człowieka. Kościół niezbyt chętnie posługiwał się tymi określeniami prawa człowieka, wychodząc z założenia, że one zostały sformułowane raczej w kręgu myśli oświeceniowej, jako przeciwne, właściwie skierowane przeciw nauczaniu Kościoła. 

Jan XXIII przejął ten język i proszę, przypomnijcie sobie, zarówno Paweł VI, jak i Jan Paweł II przemawia dwoma językami. Gdy przemawia w  ONZ-cie, czyli mówi do całego świata, czy w swoich Encyklikach skierowanych do wszystkich ludzi dobrej woli, to mówi językiem praw człowieka. Do nas, chrześcijan, mówi językiem ewangelicznym; do świata mówi językiem praw  człowieka, wychodząc z fundamentalnego założenia, że owe prawa wynikają z prawa naturalnego, czyli z samego faktu bycia człowiekiem. Każdy bowiem człowiek jest osobą, to znaczy istotą obdarzoną rozumem i wolną wolą; stąd ma prawa i obowiązki  taka jest logika budowania tego wspólnego dobra, jakim jest takie zorganizowanie współżycia między ludźmi, między narodami i między państwami, aby właśnie, człowiek, jako osoba był na pierwszym miejscu. 

  

            Drugą  bardzo ważną sprawą, o której mówił Jan XXIII, która przypomina Jan Paweł II, to, że pojęcie dobra wspólnego należy wypracować w skali światowej. 

            Co to jest dobro wspólne? Każda wspólnota ma swoje dobro, które nie jest tylko prostą sumą dóbr poszczególnych ludzi; rodzina, to jest coś więcej niż suma tylko tych ludzi, którzy stanowią tę rodzinę; mają jeszcze pewną powinność w stosunku do całej tej wspólnoty  rodziny, narodu. Dobro wspólne narodu jest większe niż tylko dobro indywidualnych jednostek, stąd np. powinność w wypadku zagrożenia, nawet dania życia za ojczyznę  w imię tego właśnie dobra wspólnego. 

  

W obecnej sytuacji Papieże przypominają - .(..) trzeba pojęcie dobra wspólnego wypracować w skali światowej (..) tzn. skala problemów, wobec których staje ludzkość  nie wiem  problem głodu na przykład, głodu w Afryce; Afryka umiera jest chora na AIDS i Afryka umiera z głodu, bo susze i nie tylko....Papież, wszyscy przypominają  nie wolno o tym myśleć tylko i wyłącznie w kategoriach lokalnych tragedii. Tu jest, w tym sensie moralnym, konieczna globalizacja tzn. myślenie o dobru wspólnym całej ludzkości; bez tego bowiem nie będziemy mieli możliwości rozstrzygania wielu bardzo fundamentalnych spraw. 

  

Ktoś by powiedział, że to są  takie, no bardzo wzniosłe sprawy, ale jednak ogólniki, a stajemy wobec bardzo konkretnych i dramatycznych wyzwań. 

Ale myślę, że ci z nas, którzy np. czytają kolejne Lapidaria  Kapuścińskiego, który niesłychanie ostro widzi, sytuację trzeciego świata, np. Afryki, okazuje się jak bardzo ważna jest ta wrażliwość nauczania papieskiego na te wszystkie rzeczy. 

Myślę, że my Polacy, którzy tak  ciągle narzekamy,  warto byśmy sobie przypomnieli - że my należymy do tych bogatszych. Owszem, nędzy u nas jest bardzo dużo, ale w porównaniu z tym, gdzie naprawdę jest straszliwa nędza i głód, dosłownie  to nie jest tak... 

  

Pamiętajmy o tym, że są myśliciele tacy jak Huntington, który twierdzi  stoimy u progu zderzenia cywilizacji. Cywilizacje często wyrażające się poprzez pewne ideologie, czy tradycje religijne wejdą w konflikt. Przed  11 września przepowiadał fundamentalną wojnę świata islamskiego i chrześcijańskiego 

            Papież właśnie dlatego  zauważcie - zaraz w styczniu zeszłego roku, czyli 2002 roku zwołał po raz drugi do Asyżu konferencję, czy raczej spotkanie modlitewne przedstawicieli różnych religii, albowiem tak ogromnie mu zależy na tym, żeby religie nie były używane jako narzędzie konfliktu. To znaczy żeby konflikt, nawet jeżeli jest, nie wyrażał się w kategoriach religijnych, albowiem same tradycje religijne  to jest jego głębokie przekonanie -  nie prowadzą same z siebie do konfliktu; tylko wtedy, gdy zostaną nadużyte i stąd też i w tym obecnym Liście, w którym Papież się do nas zwraca, przypomina o tym: (...) Dzień Modlitwy o Pokój w Asyżu na który 24 stycznia 2002 roku zaprosiłem przedstawicieli licznych religii, to właśnie miał na celu ( ten dialog między religijny). Miał wyrazić pragnienie wychowania do pokoju poprzez szerzenie duchowości i kultury pokoju (...) 

  

            To bardzo fundamentalne przesłanie, które chyba też i do nas jest skierowane. Oczywiście, nie my mamy w ręku ster wielkiej polityki i czy będzie wojna w Iraku, czy nie będzie , to w małym stopniu od nas zależy. Tym nie mniej mamy uważnie słuchać głosu Papieża, głosu który jest mocny i zdecydowany  nigdy wojna nie może prowadzić do pokoju i należy robić wszystko, aby ludziom oszczędzić bólu, cierpienia, zniszczenia. 

  

            Ktoś powie, czasami wojna obronna jest konieczna  to prawda, tym nie mniej, ci, którzy ponoszą odpowiedzialność, winni chyba z wielką uwagą przestudiować ten List, który Jan Paweł II skierował. 

Ale skierował także i do nas, którzy też  do Polaków  którzy jakże często jesteśmy skłóceni i też często jakby wyrażamy te nasze spory w kategoriach religijnych; też do nas skierowane są te słowa  prawda, sprawiedliwość, miłość, wolność. 

Co to znaczy dla naszych rodzin, dla naszych konfliktów społecznych, politycznych? Duchowość i  kultura pokoju. Nikt nie jest katolikiem, chrześcijaninem tylko dla swojej własnej pobożności. Z tego wynikają dla nas powinności także i w życiu społecznym. I chyba warto, byśmy to sobie jasno i wyraźnie uświadomili, medytując nad słowami Orędzia Jana Pawła II na dzisiejszy Dzień Modlitw o Pokój. 

Homilia  Prolog świętego Jana 

  

Ten wspaniały tekst prologu świętego Jana jest bardzo trudny do komentowania, bowiem trzeba dobrać jakiś klucz do bogactwa zawartych w nim treści. 

Nie interesuje nas w tej chwili jego rodowód intelektualny, zakorzenienie w pograniczu myślenia hebrajskiego i greckiego; próbujmy uświadomić sobie, co znaczą te słowa, że dało nam moc, iż stajemy się dziećmi Boga - paradoks, zasadniczy paradoks chrześcijaństwa.... 

Chyba najlepiej z tekstów nauczania Kościoła, mówi o tym mały fragment z ostatniego Katechizmu Kościoła Katolickiego:Wierzymy i wyznajemy, że Jezus z Nazaretu, urodzony jako Żyd z córki Izraela w czasach króla Heroda Wielkiego i cezara Augusta I, z zawodu cieśla, który umarł ukrzyżowany w Jerozolimie za czasów namiestnika Poncjusza Piłata, w czasie rządów cezara Tyberiusza, jest odwiecznym Synem Bożym, który stał się człowiekiem. 

  

Święty Jan zaczyna od góry, od Słowa, od rzeczywistości Bożej, od Trójcy Świętej. My natomiast jako ludzie poznajemy od dołu. Widzieliśmy Jezusa z Nazaretu, Żyda narodzonego z córki Izraela, cieśli z zawodu  najdłużej w czasie swego ziemskiego przebywania wśród nas, Mistrz z Nazaretu był cieślą; umarł, ale powiedział do nas kto widzi mnie, widzi Ojca. Bo przecież: Boga nikt nigdy nie widział. Jednorodzony Syn nam pokazał, pouczył.... Widzieć w języku biblijnym to znaczy wiedzieć. Nie znamy Boga; wszystkie religie, wszystkie filozofie szukały Boga niejako po omacku, bo to tajemnica, która przerasta możliwości intelektualne człowieka. Wiemy, że jest, ale jaki jest?

  

Słowo, które stało się ciałem, w swej ludzkiej twarzy odsłoniło coś z tajemnicy Słowa, które jest u Boga od początku. 

Pierwszy wers, bardzo trudno oddać jest w języku polskim:             Na początku było Słowo.... Myślę, że trafniejsza jest, jak zawsze każde tłumaczenie jest interpretacją, jest interpretacja Brandstaettera:Przed wszystkim Jest Słowo.... 

Słowo  nie było; ono jest. Wieczność jest nieustannym czasem teraźniejszym, w którym nic nie ucieka w przeszłość i nic nie musi wybiegać ku przyszłości  Jest Słowo. 

Jest u Boga i Jest Bogiem...To jest oczywiście punkt wyjścia do wielkiej medytacji nad rzeczywistością Boga, która jest bardziej prosta, niż Jednia, bo jest bogaty w troistości.

Bogiem było Słowo... Ale o Słowie prolog mówi nie tylko w odniesieniu do Boga, do Ojca; mówi do świata, że w Nim wszystko było stworzone, ale  i to może dla nas w tej chwili najważniejsze  w odniesieniu do człowieka, bowiem Pismo Święte mówi nam o Bogu tyle, ile nam jest potrzebne do rozświetlenia tajemnicy naszego życia, zobaczenia tajemnicy naszego powołania, czyli wezwania; tego horyzontu życia, które przed nami zostaje oto odsłonięte. 

  

W Nim było życie... Bóg jest życiem i jest źródłem życia. Życie, które jest światłością ludzi, bowiem pogrążeni jesteśmy w ciemności. Czym jest ciemność? Ciemność jest rozpaczą z powodu bezsensu naszego życia. Światłość jest przeciwieństwem rozpaczy, światłość jest nadzieją, że oto nie jesteśmy powołani tylko do krótkiej i męczącej drogi przez ziemię, lecz, właśnie, do podjęcia drogi, która prowadzi nas do innej rzeczywistości. 

  

Światłość, która jest życiem oświeca każdego człowieka. Pamiętajmy w naszym myśleniu o ludziach; to jest niesłychanie pełne nadziei powiedzenie: 

            Jest światłość prawdziwa, 

która oświeca każdego człowieka, 

gdy na świat przychodzi... 

Nie jest powiedziane każdego wierzącego  każdego człowieka; każdy bowiem jest przez Boga stworzony i powołany i Bóg każdemu wkłada jakby światło potrzebne mu po to, aby mógł rozeznać Światło, gdy przyjdzie  Światło, które oświeca każdego człowieka. Jest piękna legenda, zawarta w księdze Zohar  mistycznej księdze judaizmu. Gdy Bóg dał Adamowi księgę w raju,  i gdy Adam musiał raj opuścić, księga ta uciekła z jego rąk do nieba; i on płakał i Bóg się zlitował i sprawił, że księga ta wróciła i zamieszkała w sercu Adama i wtedy potomkowie Adama, gdy Bóg przemawiał do nich mogli zrozumieć, co do nich Bóg mówi.

             Jest światłość, 

           która oświeca każdego człowieka 

na ten świat przychodzącego... 

  

Słowo stało się ciałem...- - fundamentalna prawda chrześcijańska. Stało się ciałem - to znaczy stało się człowiekiem. Dalej Słowo jest u Boga, ale w relacji do człowieka zaistniało w nowy sposób, bowiem człowiek nie może spojrzeć w twarz Boga; poraziłaby go bowiem Jego potęga i blask; więc zniżył, uniżył samego siebie.

  

Słowo stało się ciałem; ciałem, czyli człowiekiem; zamieszkało  to  bardzo tajemnicze słowo, które już słyszeliśmy, gdy czytany był fragment z Księgi Syracydesa, że Mądrość zamieszkała w Izraelu. Zamieszkała  dosłownie znaczy rozbiła swój namiot, bowiem jesteśmy w drodze. To jest ta biblijna szekina, czyli chwała Boża, która prowadziła naród przez pustynię, w dzień jako słup dymu, w noc jako słup ognia; teraz ta Szekina   Boża obecność, zamieszkała w ciele, w cieśli z Nazaretu; w Nim zamieszkała tzn. był wśród swoich i trwa wśród nas. 

  

            Słowa zamieszkało miedzy nami  oznacza,  że dalej mieszka. 

            A oto jestem z wami po wszystkie dni, aż do skończenia świata.... 

aż do skończenia świata..... 

Chrześcijanie  wierzymy - że Wcielenie trwa dalej; Słowo mieszka wśród nas, właśnie teraz, właśnie w tej chwili, gdy dzielimy się tym Słowem, gdy słuchaliśmy tego Słowa doświadczaliśmy tego zamieszkania wśród nas, tego, że ma rozbity namiot w swym Słowie; i gdy podejdziemy potem, by przyjąć Przenajświętszy Chleb, to też doświadczymy, dotkniemy niejako  dosłownie  dotkniemy tego, że mieszka wśród nas. 

  

I po co zamieszkało? Aby dać nam moc, by dać nam moc, podzielić się swoją mocą, byśmy się stali dziećmi Bożymi. Oczywiście, wykreślmy z naszej świadomości infantylne rozumienie tego słówka dzieci. Dzieci  to znaczy  z tego rodu. Światło przychodzi i oświeca każdego człowieka przez samo narodzenie, przez samo człowieczeństwo, ale wtedy jesteśmy dziećmi ludzkimi z Bożym światłem, z zalążkiem Bożego światła przychodzi człowiek na świat, po to, żeby znalazł drogę do Tego, który daje nam moc, by stać się dzieckiem Boga , to znaczy  żył życiem Boskim. Aż taki jest ten horyzont tego naszego życia. Dziecko ma w sobie życie, światłość.... 

  

Ojcowie Kościoła nieustannie powtarzali: Bóg stał się człowiekiem, aby człowiek stał się Bogiem. To oczywiście zawrotna perspektywa, przerastająca naszą wyobraźnię i możliwość poznania, ale przecież właśnie o to chodzi. 

Ewangelia przyszła jako źródło nowego życia, nie jako kolejny moralitet, kolejna tablica z prawami. Prawo jest po to, żeby go przestrzegać, ale prawo jest po to, by wskazywać drogę do czegoś, co ma oznaczać fundamentalną przemianę naszego życia, wejście w inny obszar życia; inny  bez mała matematycznie mówiąc  wymiar, jakby życia - w tę, bez mała - czwartą, nieograniczoną dla nas wyobraźnią i umysłem przestrzeń. Aż taka jest perspektywa, która płynie z tego faktu, że Słowo stało się ciałem i oglądaliśmy Jego chwałę. 

  

Boga nikt nigdy nie widział. Jednorodzony Bóg, który jest w łonie Ojca [o Nim] pouczył. Powracajmy myślą, powracajmy też naszą modlitewną uwagą do tego tekstu świętego Jana. On jest niesłychanie bogaty. Każdemu z nas, gdy z prostotą będziemy starali się wmyśleć  w te słowa, pomoże nam lepiej przeżyć tę wielką tajemnicę wcielenia i to, co to wcielenie zmienia przecież w naszym życiu, jaką otwiera przed nami perspektywę; aż tak wielką, a przecież to oznacza, że i na każdy dzień musimy  by tak powiedzieć  żyć bardziej po królewsku, a nie służyć własnym słabościom i tępocie. 

Homilia 

 Chrzest Pana  chrzest dzieci 

  

            Syn Człowieczy nie tylko przyjął nasze człowieczeństwo, ale przyszedł do nas, aby pokazać nam drogę życia, by tak żyć, by to życia było owocne. 

            Dlaczego Jezus przyjmował chrzest?;  On, Syn Boży, i to chrzest nawrócenia?  

Przyjął to dla nas. W czasie, gdy żył, były różne prądy religijne w Izraelu i ten, w który Jezus wpisał się swoim chrztem był związany z wielkim ruchem nawrócenia, zapoczątkowanym przez proroka Jana Chrzciciela. Jezus już tym samym zawiązał początek konfliktu z władzami oficjalnymi świątyni, faryzeuszami, Sadeceuszami; do tej resztki Izraela  przede wszystkim się zwraca, która się nawraca i to jest początek Jego oficjalnej misji  misji Proroka, Króla, Kapłana. 

  

Gdy patrzymy na nasz tegoroczny żłóbek, czyli ikonę, widzimy tam taki czuły moment  kąpiułka małego Jezusa. Nie znamy tej sceny z Ewangelii; stworzyła go pobożna wyobraźnia, ale pobożna wyobraźnia nadała temu też i głębszy sens. 

Gdy  przyjrzeć się uważnie temu naczyniu, z którego pobożne niewiasty czerpią wodę, aby obyć dziecko, to kształt tego naczynia jest przedziwny  to jest jakby i chrzcielnica i jakby kielich, co wyraźnie wskazuje na symbolikę eucharystyczną. 

  

            Głowy obydwu dziewczynek zostaną obmyte wodą. Cóż to za woda? Jakim przemawia ona do nas językiem? Obmycie jest czymś naturalnym; obmycie z grzechów jest dla nas czytelnym symbolem, ale woda, to także życie; tylko tam, gdzie jest woda, tylko tam może kwitnąć życie. To obycie główki wodą nie jest tylko obmyciem wodą, ale też i jest naznaczeniem ich życia chrztem w Duchu Świętym, udzieleniem tej mocy, która daje nowe życie. 

            

Ale można jeszcze pójść dalej, szukając tej wielkiej mowy obrazu wody i obmycia. W Dzienniczku świętej Faustyny bardzo często pojawia się wątek oceanu i wody, jako znaku Bożego miłosierdzia. Może właśnie dzisiaj, gdy chrzcimy wasze dziewczynki, a mamy jeszcze w pamięci tę wielką pielgrzymkę Ojca Świętego do sanktuarium Bożego Miłosierdzia w Łagiewnikach, dobrze, byśmy sobie uświadomili, że ta woda, która ma oczyścić główki ( dusze przede wszystkim ) waszych dzieci, jest wodą tego wielkiego miłosierdzia. 

  

Fragment z Dzienniczka: ...dusza moja tonęła w niepojętej radości i dał mi Pan poznać całe morze i przepaść niezgłębionego miłosierdzia swojego.... Dzisiaj ten cud Bożego miłosierdzia staje się udziałem dwóch naszych katechumenek, które  za chwilę będą już chrześcijankami. 

..czuję, że jestem jak kropla wody, pochłonięta w głębię bezdennego oceanu miłosierdzia Boga... My wszyscy  ochrzczeni, czy zdajemy sobie sprawę jak bardzo jesteśmy obdarzeni, już na zapas tym niezmierzonym oceanem Bożego miłosierdzia? Ale to znaczy, że musimy z całą odpowiedzialnością i dojrzałością przyjąć ten dar i wciąż na nowo go przyjmować. 

Przynieśliście drodzy rodzice i chrzestni wasze dziecko; ma się stać coś bardzo wielkiego i tajemniczego, coś, co przerasta tylko tę kościelną uroczystość z organami, ze śpiewami  coś bardzo głębokiego, coś intymnego stanie się pomiędzy sercem waszych córek, a sercem Bożym i te dwa małe serduszka na zapas niejako zostaną obdarzone całym oceanem Bożego miłosierdzia. 

Ale to co dane, jest zadane i waszym wielkim zadaniem będzie tak dbać o to życie, aby ono wzrastało, rozwijało się. 

To także zadanie dla nas wszystkich. Czy my  Kościół tutaj zgromadzony jesteśmy warci tego, by Bóg przyłączył do naszej wspólnoty jeszcze te dwie dziewczynki, które mają w tym nowym, nie wiadomo jakim (pewne tylko, że trudnym ) tysiącleciu i stuleciu urzeczywistniać życie chrześcijańskie? Jakie damy im świadectwo? Czy takiej oziębłej, zrutynizowanej, nudnej wiary, czy też pokażemy im Ewangelię, jako wielką, cudowną przygodę, jaką możemy spotkać; przygodę tę najgłębszą i najważniejszą; przygodę, która otwiera nam drogę do Boga. 

   
Homilia  Z cykl: Sztuka życia owocnego  

- 

Sumienie skrupulata 

  

            Skończyły się Święta, więc wracamy do tegorocznego cyklu naszych homilii- przypominam  poświęconego sztuce życia owocnego; jak żyć, by życie było owocne. 

            Narzędziem najbliższym, najważniejszym, koniecznym do tego, by żyć owocnie jest sumienie, czyli ten barometr wewnętrzny, pozwalający nam oceniać swe czyny, zarówno przeszłe jak  i przewidywane. Mówiłem, że sumienie jest światłem, będąc najbliższym kryterium oceny moralnej musi być jednak sumieniem kształtowanym wedle obiektywnej prawdy moralnej, w tym sensie musi być prawdziwe; prawdziwe, to znaczy  nie ja stanowię prawo, lecz Bóg prawo ustanowił. 

Mówi się, że sumienie jest tym światłem, które pozwala nam znaleźć drogę, ale jeżeli chore są oczy (przytoczymy z kazanie na górze), ..to całe twoje ciało będzie w ciemności. Jeśli więc światło, które jest w tobie, jest ciemnością, jakże wielka to ciemność... 

       Można to zdanie z Kazania na górze interpretować właśnie jako wezwanie do kształtowania prawdziwego, czyli prawego sumienia.             Prawemu, przeciwstawia się fałszywe. Ale jeszcze można kolejną cechę powiedzieć. Sumienie powinno być pewne. Cóż znaczy pewne? To znaczy  muszę mieć wewnętrzne przekonanie, iż tak mam uczynić, bowiem można teoretycznie wyrazić sądy, że takie postępowanie jest słuszne, ale nie podjąć jeszcze decyzji uczynienia tego. Dlatego  prawe i pewne. 

  

            Dzisiaj natomiast chciałbym porozmawiać na temat bardzo bolesnej rany, czy wręcz choroby sumienia, jakim  jest sumienie skrupulata. 

(Od razu komunikuję, że nasze Wydawnictwo W drodze wydało książeczkę Skrupulatom na ratunek, której autorem jest ojciec Emanuel Działa  nie żyjący już od wielu lat dominikanin, który sam osobiście był  jak powiada  13 lat chory; to  były zupełnie dramatyczne dla niego przeżycia).

  

            Jaki rodzaj skrupulanckiego sumienia może mieć ksiądz?  To nie przypadek ojca Działy, ale inny. Jeden u nieżyjących już ojców, który niesłychanie skrupulatnie chciał zawsze odprawiać Mszę świętą, a szczególnie wypowiadać słowa konsekracji. Czynił to zawsze z niesłychanym napięciem nerwicowym, podchodził  i nie mógł się  przebić przez słowa konsekracji, co było niesłychanie niepokojące dla uczestników Mszy świętej, jeżeli mówił: ho..ho..ho...hoc.. eeeeest..., żeby tak dokładnie powiedzieć hoc est enim Corpus meum..; zmagał się biedak z tym dlatego, że chciał zawsze niesłychanie dokładnie to zrobić. 

  

Niebezpieczne w wypadku księdza, który ma skrupulatne sumienie, jest celebrowanie spowiedzi; jak zacznie dociekać: ...a długo patrzyłeś?,... a co miałeś na myśli jak patrzyłeś?...., a naprawdę ci się podobała?..., a czy to już było pożądanie?....  przemagluje przez cztery godziny; ludzie uciekną z kościoła... 

  

Chodzi więc o to, żeby spróbować opisać ten fenomen  czym są skrupuły? Jest to stan sumienia, w którym człowiek obawia się  z błahych  i nieuzasadnionych powodów  że określony czyn jest zły, gdy taki nie jest lub że jest gorszy, niż to się obiektywnie przedstawia. Dokładnie rzecz biorąc, sumienie skrupulanckie nie jest tyle problemem samego sumienia, co psychiki. Jest to pewien rodzaj nerwicy, jest to cierpienie, jest to choroba, naprawdę, autentyczna choroba. Dlaczego? Dlatego, że sumienie  jak to już mówiłem i uważam, że to jest bardzo ważna rzecz  sumienie to nie jest żadna emocja, to nie jest poczucie winy; to jest sąd rozumu praktycznego. 

To myśląc osądzasz siebie, a nie wtedy, kiedy masz poczucie winy. 

Jeżeli emocje, taki emocjonalny żal towarzyszy temu osądowi praktycznego sumienia, to bardzo dobrze, ale żal za grzechy nie jest przeżyciem emocjonalnym; często też właśnie cierpiący na tę nerwicę skrupulactwa mają straszliwe przeżycia, bo nie wiedzą, czy rzeczywiście żałują, czy ten żal jest naprawdę taki, by Pan Bóg zgładził   ich grzechy . 

  

            Jest to choroba, dlatego powoduje, że człowiek o skłonnościach do skrupułów żyje w nieustannym niepokoju  ....czy ja już tak zgrzeszyłem, że już, nie mogę pójść do Komunii świętej, no bo wczoraj niechcący zupełnie zobaczyłem że w TV pokazali, patrzyłem kątem oka, ale pokazali jakiś nieprzyzwoity obraz,  ja spojrzałem, i już na pewno nie mogę przystąpić do Komunii świętej..., ale może jednak mogę?. itd.  nieustanny niepokój. 

  

Człowiek cierpiący na skrupuły musi  - jak to mówi czasami  wylać całą duszę przed spowiednikiem; zapomina o tym, że tak naprawdę materią obowiązującą spowiedzi dla ważności sakramentu pojednania jest wyznanie grzechów ciężkich; lekkich  w zależności od tego jaka jest potrzeba. Natomiast skrupulat chce wypowiedzieć wszystko i nawet myli bardzo często pokusy z grzechem. 

Pamiętajmy  grzech jest wtedy, kiedy jest świadomość i dobrowolność popełnionego czynu. Szczególnie właśnie w materii VI przykazania, czyli seksu; bardzo wielu skrupulatów absolutnie nie może tutaj rozdzielić pokusy od samego grzechu i jeżeli  nie wiem  zobaczy ładną kobietę i stwierdzi, że ładna kobieta szła na ulicy, a ona miała jeszcze nieszczęsna na sobie mini, już jest pewien, że ma grzech śmiertelny, prawda? i że na pewno będzie w smole się gotował. 

I tutaj jest bardzo ważną rzeczą umiejętność wyrobienia sobie odpowiedniej właśnie decyzji. 

Taki biedny skrupulat, w czasie spowiedzi, gdy ksiądz potem zwraca mu uwagę, czy coś mówi, pociesza go, czy daje mu jakieś wskazania, on najczęściej absolutnie nic nie słucha, tylko cały czas grzebie co jeszcze zapomniał?. bo jakby zapomniał, no to w ogóle wszystko nie ważne zaraz ustawia się na końcu kolejki, prawda? 

To jest niby śmieszne, ale to jest naprawdę bardzo bolesne i musimy do skrupułów, jak do każdej choroby, podchodzić z absolutnym szacunkiem, bowiem ludzie, którzy cierpią na skrupuły są ludźmi naprawdę autentycznie cierpiącymi. 

            

            Bardzo istotną i ważną jest rzeczą obraz Boga, jaki ma człowiek cierpiący na skrupuły. Często bowiem, gdzieś głęboko, może nawet jeszcze z dzieciństwa, jest zakodowany w nim obraz Boaga jako straszliwego Sędziego. Ktoś go widocznie kiedyś w dzieciństwie (nie trzeba być freudystą, żeby zdać sobie sprawę z tego, że te pierwsze doświadczenia z dzieciństwa są niesłychanie ważne ), straszył Panem Bogiem jak nie zjesz kaszki, to cię Bozia skarze...   I taką kaszkę nosi potem we łbie przez całe życie, nie może ona wycieknąć z niego, bo to jest rana bardzo głęboko zadana. Niesłychanie ważną  jest rzeczą aby przy terapii (bo tak chyba trzeba powiedzieć  przy terapii sumienia skrupulackiego,) zbudować nowy obraz Boga. Szczególnie teraz jest to niesłychanie ważne, gdy Papież nam przypomniał miłosiernego Jezusa. 

  

            Opisując dalej przymioty skrupulata trzeba powiedzieć, że cechą charakterystyczną człowieka cierpiącego na skrupuły jest jego egocentryzm; nie egoizm, tylko egocentryzm. Egoizm  to jest taka miłość własna; wszyscy po części takimi jesteśmy. Natomiast egocentryk  to jest coś innego. On nieustannie o sobie myśli źle, ale nieustannie jest zajęty sobą, nieustannie rozważa wszystkie swoje podłości i niegodziwości i rozważa wszystkie swoje złe myśli, złe odczucia, złe napomknięcia. Cały czas nienawidzi siebie, ale przy tym cały czas jest sobą zajęty, absolutnie nie widzi ludzi dokoła siebie i nieustannie dąży do tego, żeby siebie karać. 

Bo może w ten sposób tylko uniknę kary Bożej; nawet samą spowiedź traktuje czasami właściwie jako rodzaj samoukarania, a nie spotkania się z miłością Boga. 

  

            Tak zarysowawszy, oczywiście bardzo ogólnie postać skrupulata, jeżeli ktoś rozpoznaje pewną część jakby tego opisu i może odnieść do własnego doświadczenia, to bardzo, naprawdę polecam, bardzo mądrą, prostą książeczkę ojca Działy Skrupulatom na ratunek . 

  

Jaką trapię na ogół sumienia się wtedy podejmuje? 

Najważniejsze  zdać sobie sprawę z tego, to znaczy nie przylepić się do tych złych emocji i nie utożsamiać się z tymi złymi emocjami, które każą nieustannie szukać we mnie czegoś właśnie takiego złego i niszczącego. Powiadam: weź na rozum  to jest bardzo ważne  zdystansuj się do tych złych emocji, powiedz sobie  ja wiem, że to nie jest dobre rozeznanie. 

            Dalej  trzeba uczyć się podejmowania samodzielnych decyzji; często bowiem skrupulat jest absolutnie chory, gdy mu przychodzi podjąć jakąś decyzję; stąd rozpytuje, wydzwania, nieustannie się waha. Odważ się choć raz zrobić naprawdę decyzję na własną odpowiedzialność. 

            Dalej  sakrament pokuty nie jest psychoterapeutycznym zabiegiem, który ma ci przynieść ten wymarzony spokój  jak masz naprawdę chore emocje, to ten spokój starczy ci tylko na ten moment, kiedy podnosisz się z klęczek od konfesjonału i jak już dojdziesz do ławki, żeby się pomodlić, to już znowu będziesz miał całe wiadro tych wszystkich złych emocji ze sobą. Sakrament pokuty jest po to, by oczyszczać nas z grzechów, nie ze złych emocji. 

Dlatego też, bardzo ważną jest rzeczą, by skrupulat starał się w miarę możliwości mieć stałego spowiednika, któremu będzie autentycznie posłuszny  to jest jedyny wypadek, w którym uważam, że z całą mocą trzeba postawić zagadnienie  autorytetu i posłuszeństwa. Jak ci powie spowiednik, że nie wolno ci częściej spowiadać się jak raz na miesiąc, czy raz na kwartał, to tak ma być, a nie masz biegać do franciszkanów, do jezuitów, czy jeszcze gdzieś, a dopiero potem za miesiąc to przyjdziesz do swojego spowiednika. Więc  absolutne tutaj posłuszeństwo i posłuszeństwo temu żądaniu  masz sobie dać radę!, masz wziąć na rozum i skoczyć na głęboka wodę! Tylko wtedy ta praca da jakiś owoc i będzie naprawdę czymś pożytecznym i ważnym. 

            Sumienie  najbliższy nasz układ orientacyjny w świecie wartości, uczący nas trafnych, pewnych, prawdziwych wyborów. Jeżeli to sumienie jest zamącone tymi złymi emocjami, to naprawdę trzeba nad tym popracować, by się od tego uwolnić i to jest niewątpliwie jeden z takich czartów, który Jezus wygania z ludzi; i tutaj moment zaufania, zawierzenia, modlitwy jest ostatecznie najważniejszy, niezależnie od tych wszystkich uwag praktycznych, które starałem się przekazać. 

Homilia  Z cyklu  Sztuka życia owocnego 

 Spotkanie z krzywdą  przebaczenie.

 

            Nasz były generał dominikański Tymothy Radcliff napisał w swojej książce, którą niedawno promowaliśmy, że naszym życiem mogą rządzić różne opowieści i powiada tak, tak drastycznie biorąc możemy żyć, czy znajdować sens swojego życia w opowieści filmowej Park Jurajski  o dinozaurach, bądź o Ostatniej Wieczerzy.

Paradoksalne zestawienie!!!.

            

Dlaczego Park Jurajski cieszył się  twierdzi ojciec Tymothy  takim wielkim powodzeniem na całym  świecie?  Dlatego, że to pozornie była opowieść o dinozaurach, a tak naprawdę, to było o nas. Przecież my nic innego tak nie czynimy, jak tylko walczymy ze sobą nieustannie, próbując jeden drugiego przemóc i zwyciężyć. I dlatego bardzo nam się to podobało, no bo to było o nas.

            

            Czy my, tutaj zgromadzeni, rzeczywiście żyjemy wedle tej opowieści, którą znajdujemy na kartach Ewangelii, która mówi o Ostatniej Wieczerzy, o tym, jak Jezus daje swoje życie za braci? Spróbujmy chwilę w ramach naszego cyklu Życie owocne, pomyśleć jak dajemy sobie radę z naszymi konfliktami?, jak dajemy sobie radę z krzywdami, których doznajemy?, wedle jakiej opowieści próbujemy znaleźć rozwiązanie ?

 

Wszyscy mamy konflikty  w pracy, w domu...Są konflikty trwałe, długoletnie, są ulotne, są czysto emocjonalne i są takie bardzo fundamentalne - zasadnicze ideowe. Jak znaleźć się w sytuacji konfliktu? Gdy zrobiłem coś dobrze, a kolega, czy koleżanka chce mnie zniszczyć, właśnie dlatego....  Czuję się skrzywdzony; często czujemy się skrzywdzeni. Jak reagować?

            Gdy myślałem nad tym, doszedłem do wniosku, że jednak pierwszą rzeczą, którą chciałbym sobie i wam poradzić  to znaczy  dokładnie sprawę przemyśleć: czy naprawdę zostałem skrzywdzony? Bowiem często jesteśmy drażliwi, obolali, (takie słowo, które często się używa teraz czasami, może nadużywa  że jesteśmy poranieni). Ktoś dotknął twojego bolącego miejsca, np. słabego poczucia twojej wartości i zostaje w twojej pamięci piekący ból  często nie do zniesienia.

            

Sytuacje tych naszych konfliktów (jak w ogóle w życiu ) są zawsze powikłane, bo niestety nikt z nas nie jest prosty; każdy ma jakieś swoje zakrętasy i powikłania. Przemyśleć  to starać się jednak spojrzeć na siebie z zewnątrz; jeżeli powiem obiektywnie  to, to jest nietrafne, ale spojrzeć na siebie cudzymi oczyma.

Takie proste doświadczenie, na pewno każdy z was to już odkrył: gdy nagrasz swój głos na magnetofon, to potem nie bardzo rozpoznajesz siebie, prawda?

Ja np. nie znoszę swojego głosu nagranego, czy jak słyszę go gdzieś tam w radiu  okropny mam głos. Ale to jest tak, że ja od środka siebie zupełnie inaczej słyszę, niż wy mnie słyszycie. Podobnie od środka siebie inaczej widzę, niż inny mnie widzi. To jest jedno z najbardziej bolesnych doświadczeń, jakie przeżywają młodzi ludzie, którzy jeszcze tego  nie wiedzieli, że oni są inaczej postrzegani z zewnątrz, niż sami siebie widzą od środka. To bardzo jest interesujące i ważne i ciekawe doświadczeni, owego  mówię  zobiektywizowania, takiej próby spojrzenia na siebie z zewnątrz  przyjacielskiego spojrzenia; spojrzenie z zewnątrz.

            Bo pamiętaj  można się przywiązać do swojego poczucia krzywdy, można je pielęgnować, można stać się niewolnikiem swojej własnej, naprawdę doznanej i autentycznej krzywdy; można to rozważać, rozmyślać, w myśli planować straszną zemstę  ja mu pokażę... ( i tak mu nic nie pokażesz). Więc mówię  spojrzenie z zewnątrz, zobiektywizowane, przyjazne, to nie znaczy, że mam nad tym przejść do porządku dziennego; pamiętajmy,  każde rozwiązywanie konfliktu musi być w prawdzie. Dlatego też konieczność mojego spojrzenia jakby z zewnątrz na moją sytuację człowieka, który doznał krzywdy musi być z zewnątrz zobiektywizowane, ale w prawdzie, to znaczy, rzeczy muszą być nazwane do końca.

            

Ustaliliśmy, że jest obiektywna krzywda. Staje więc sprawa krzywdziciela; staje sprawa tego, który mi tę krzywdę zadał. I teraz musimy się zdecydować wedle jakiej opowieści  czy twoją inspiracją będzie Park Jurajski i walki dinozaurów ?  takie jest myślenie dzieci tego świata.

 

Rozumiem, że my, którzyśmy się teraz tu zebrali, chcemy nasze życie układać wedle opowieści o Ostatniej Wieczerzy. Chyba bardzo praktyczne uwagi daje nam tutaj święty Paweł; mówi: ...Nikomu złem za zło nie odpłacajcie. Starajcie się dobrze czynić wobec wszystkich ludzi. Jeżeli to jest możliwe, o ile od was zależy, żyjcie w zgodzie ze wszystkimi ludźmi... Myślę, że to wezwanie świętego Pawła jest wskazówką, jaką drogę należy podjąć; drogę, na pewno którą trzeba przekraczać pewnymi etapami. Nie można chrześcijaństwa uczynić mitologią zbiorowego pacyfizmu, że wszyscy dla siebie od zaraz staniemy się słodcy; nie można kłamać, musi być prawda. I dlatego  zauważcie  Paweł mówi: ...starajcie się żyć w zgodzie z wszystkimi...  daje pewną wskazówkę, ale ona jest wyrażona w trybie warunkowym - ...o ile od was zależy... , ale w trybie bezwarunkowym mówi: ...(...) nie wymierzajcie sami sobie sprawiedliwości, lecz pozostawcie to pomście [Bożej]. Napisano bowiem: Do Mnie należy pomsta. Ja wymierzę zapłatę..(...)  aż tak mówi  ...zostawcie to pomście Bożej. Napisano bowiem: Do Mnie należy pomsta....

            

Cóż? Cóż nam pozostaje?

            Dobrze, odłożymy pomstę, odłożymy to rozliczenie się z drugim, złożymy to w ręce Boże  Panie Boże  to Ty mu dołożysz! Nie, święty Paweł dalej nas prowadzi, wskazuje nam dalsze etapy rozstrzygania tego konfliktu. ... jeżeli nieprzyjaciel twój cierpi głód  nakarm go. Jeżeli pragnie  napój go. Tak bowiem czyniąc, węgle żarzące zgromadzisz nad jego głowę..

            To jest niezwykle powiedzenie  bardzo praktyczna metoda zemsty na drugim  przygotować węgle żarzące nad głową przeciwnika, mojego krzywdziciela. Czym?  Dobrym uczynkiem. Nie ma bardziej ewangelicznie perfidnej zemsty, jak starać się zmienić wektor całego działania, wyjść z opowieści o Parku Jurajskim aby podjąć precyzyjne gromadzenie węgli żarzących nad głową krzywdziciela  ...gdy pragnie napój go i nakarm, gdy głodny...

 

            Jak to można zrobić? Chyba na bardzo trudnej operacji, nawet już nie myślowej, tylko duchowej  na oddzieleniu krzywdy od sprawcy  tej krzywdy. Rzecz  krzywda  musi być nazwana jasno i dobitnie, ale cała nasza wiara w człowieka, która płynie z tej opowieści o Ostatniej Wieczerzy, cała ta wiara każe nam powiedzieć: krzywdziciel nie jest krzywdą, mogę -  tu szaleństwo - mogę jakoś mu pomóc dobrem, które czynię!  Modląc się za niego!

Modląc się za niego  cóż to znaczy? Ktoś zaproponował taką rzecz  modlić się modlitwą wstawienniczą, a w pewnym sensie pokutować za krzywdziciela. Modlić się w ten sposób, żeby pokutować za jego krzywdę - to też jest bardzo ważne. Nie należy wykonywać najpierw rozmaitych gestów łatwego pojednania, takiego obłapywania się ...no, wszystko dobrze... Chrześcijanin nie może być człowiekiem łatwych, dobrych słów, Słowa przebaczenia są bardzo trudne i  nie można ich wypowiadać z zaciśniętymi zębami:  Ja ci przebaczam  i od tego przebaczenia tak ciarki przechodzą, prawda? Musisz do tego dojrzeć, ale też musi  do dojrzeć do tego twój krzywdziciel.

 

To, co masz robić, to gromadzić te węgle żarzące, modląc się i pokutując, za tego właśnie człowieka. Myślę, że to jest bardzo ważne, abyśmy mieli odwagę pójść w tę stronę. I wreszcie trzeba to powiedzieć: Jeżeli to jest opowieść o Ostatniej Wieczerzy, to stając wobec krzywdziciela, musisz mieć świadomość, że tak, czy inaczej  stajesz wobec krzyża i rzeczywistości krzyża nie możemy zapominać. 

Paweł mówi: (...) Nie daj się zwyciężać złu, ale zło dobrem zwyciężaj...(...).

Chciałbym zwrócić uwagę na to słowo zwycięstwo, dlatego, że często nasza opowieść o Ostatniej Wieczerzy jest opowieścią o klęsce  tak to przeżywamy, że chrześcijanin jest człowiekiem klęski  tak musi przebaczać, tak musi wszystkiemu ustępować.  To jest opowieść o zwycięstwie  ale zło dobrem zwyciężaj; uwierz w to, że opowieść o Ostatniej Wieczerzy, to co mówimy o stosunku do krzywdziciela, to nie jest utopijna pogwarka idealistów  to jest twarda i mocna nauka o tym jak zwyciężać, jak w życiu zwyciężać  zwyciężać zło dobrem.

 

Bo ostatecznie opieramy się na tym mocnym przekonaniu, że to dobro jest silniejsze, to dobro trwa. Bo naprawdę miał rację Norwid, że z wszystkiego, co robimy, zostaną tylko dwie rzeczy  poezja i dobroć.....

 

Homilia  z cyklu Sztuka życia owocnego - Dekalog 

(1)   Nie będziesz miał bogów cudzych przede Mną.

 

Rozważamy warunki, jakie musimy spełniać, aby nasze życie było owocne.
 

Przeczytałem powtórnie, zupełnie niedawno, wspomnienia prof. Tatarkiewicza  wielkiego historyka filozofii, wybitnego uczonego. Pisał je, gdy był już rzeczywiście w wieku prorokini Anny  miał osiemdziesiąt parę lat. I znalazłem w tej książce bardzo ciekawą, nie filozoficzną lecz życiową uwagę, mianowicie napisał: dopiero w tym wieku doszedłem do wniosku, że przykazania Boskie, to nie tylko są Boskie przykazania, ale to są reguły mądrości życiowej; i dodał przekornie  tylko szkoda, że ja to wiem jak mam 84 lata, a nie wiedziałem tego, gdy miałem 21.

            Więc może warto porozmawiać o przykazaniach jako regułach mądrości życiowej.

Myślę, że ci spośród nas, którzy są w wieku prorokini Anny, albo zbliżają się do niego, spontanicznie zgodzą się z tą uwagą profesora Tatarkiewicza, że to są reguły mądrości życiowej, a może dla wszystkich innych, młodszych będzie to okazja do pomyślenia - skoro jeszcze nie wiesz, to przynajmniej uwierz i ...zastosuj w życiu te reguły mądrości życiowej; bardzo proste w gruncie rzeczy.

 

            Choćby to pierwsze  Nie będziesz miał bogów cudzych przede Mną.

 

Dzisiaj dopełniamy tego całego cyklu Świąt, przypominających nam tajemnicę Objawienia. O czym mówi Objawienie, co nam objawia? Oczywiście, objawia Boga w ludzkiej naturze  Syna Bożego. Ale Objawienie - to także objawienie człowieka samemu człowiekowi. Co to znaczy, że Boże Objawienie jest nie tylko Objawieniem Boga, ale jest też Objawieniem człowieka? Znaczy to, że mogę znaleźć siebie, znaleźć prawdę o sobie, tylko poprzez relacje do Boga..

 

            Nie będziesz miał bogów cudzych przede Mną  to znaczy, że tylko wtedy, gdy znajdziesz Mnie, czy  dokładniej - znajdziesz drogę wiodącą do Mnie, dopiero wtedy  będziesz mógł znaleźć prawdę o sobie samym. Każdy bowiem myślący człowiek chyba, bez wielkiej emfazy może powiedzieć, że nie tylko Bóg jest dla nas tajemnicą, ale tajemnicą dla nas także jest człowiek.  Każdy z nas jest dla siebie tajemnicą. I powie  jak mam żyć, aby znaleźć tę prawdę?

 

Poznaj samego siebie  uczył stary Sokrates.            My wiemy, że mogę na różne sposoby poszukiwać tej prawdy o sobie; to zależy od tego wobec kogo rozgrywam moje życie, wobec kogo żyję?

 

Wielu z nas żyje po prostu wobec siebie, czyli siebie uważa za miernik życia, drogi.... Może to przybierać bardzo różne postaci  to może być bardzo zwyczajny, dość prymitywny hedonizm, to może być poszukiwanie bardziej wyrafinowane estetycznie. Wielki egzystencjalista duński Kierkegaard powiada: ...człowiek, który żyje wobec siebie jest estetą..., który bawi się życiem..., jest jak motyl, który fruwając, zbiera co słodsze kęski, sądząc, że tak może być zawsze.

 

Wobec kogo mogę żyć?  Wobec drugiego człowieka. Mogę się drugim człowiekiem posługiwać uciekając od siebie (w poważniejszym znaczeniu tego słowa  siebie). Mogę bowiem całą jakby siłę do życia czerpać z tego spojrzenia innego człowieka, które jest na mnie zwrócone. Będę w swoisty sposób traktował życie jak pewien rodzaj teatru, w którym odgrywam pewną rolę (chociaż byłaby to zła rola, bowiem rola dobrego aktora musi być dobrą i prawdziwą bardzo rolą). Ale kiedy tak żyję to nie jestem prawdziwy, będę tylko próbował odegrać coś, będę prawdę o sobie i jakąś pewność o sobie będę odczytywał ze spojrzeń innych ludzi, którzy na mnie zwracają uwagę. Będę stale, cały czas uwięziony w spojrzeniach, ocenach, w tym wszystkim, co  o mnie się myśli, co o mnie się mówi....

Mogę  przeciwnie  czerpać siłę do tego, że innymi będę starał się zawładnąć, zawłaszczyć, podporządkować sobie, uwieść, bądź przemocą sprawić, że będę uznawany, ale nie mam w sobie wtedy żadnego ciężaru, dalej cały jestem uwięziony w spojrzeniach innych ludzi.

 

I mogę  i chyba o tym mówi to przykazanie pierwsze Nie będziesz miał bogów cudzych przede Mną  - mogę moje życie rozgrywać przed Bogiem.

W tym poprzednim etapie, gdy ja byłem najważniejszy, to służyłem temu bożkowi własnego egocentryzmu; w drugim wypadku, bogiem byli inni, bo to sąd ich o mnie był tym, co najważniejsze, na czym mi zależało, czego utraty najbardziej się bałem, budzony nocnym strachem - a co oni o mnie pomyślą?.

 

            Czy żyję przed Bogiem?. Czy rzeczywiście najważniejszą dla mnie sprawą jest On? Myślę, że każdy z nas może sprawdzić bardzo praktycznie, czy rzeczywiście On jest na pierwszym miejscu.

Bardzo wiele o nas mówi nasz strach  czego się boisz? Czy rzeczywiście twój strach stał się bojaźnią Bożą? bojaźnią o to, by Bóg był, rzeczywiście, autentycznie na pierwszym miejscu w życiu.

Czy boisz się o siebie?, o to, co o tobie powiedzą, co o tobie pomyślą?

 

Nie będziesz miał bogów cudzych przede Mną, abyś mógł wiedzieć kim jesteś i aby ta wielka, wspaniała, biblijna  bojaźń Boża uwolniła cię od wszelkich strachów i lęków. Ewangelia przytacza takie słowa Jezusa, wypowiedziane w Kazaniu na górze: Bo gdzie jest twój skarb, tam będzie i serce twoje.  (Mt 6,21).

 

Czy rzeczywiście  Bóg jest moim skarbem? tą perłą jedyną, która naprawdę pozwala mi znaleźć siebie? Bardzo często mówimy i to jest taki jeden z dogmatów współczesnych  najważniejszą rzeczą jest być sobą. To prawda, tylko, co to znaczy być sobą?, - być sobą wobec siebie?, być sobą wobec innych ludzi?

 

To pierwsza przykazanie, ta pierwsza reguła mądrości życiowej mówi nam  jesteś sobą przed Bogiem. On bowiem, zanim zaistniałeś, nazwał cię twoim imieniem; imieniem nie tym, które masz w swoim prawie jazdy czy dowodzie osobistym, ale tym tajemnym imieniem, które  Bóg tylko zna. Jest ono tym dobrem, które ci zadał, powołując do istnienia  to jest twoje powołanie; każdy takie powołanie ma. Być sobą  to znaleźć to imię, znaleźć to powołanie, znaleźć tę cząstkę dobra, którą Bóg mi dał i zadał.

Być sobą  znaleźć ostateczną prawdę o sobie, możemy wtedy, gdy rzeczywiście oddalimy wszelkie idole, wszelkie namiastki, wszystko, co zastępuje nam w życiu Boga żywego, jeżeli On jest naprawdę na pierwszym miejscu.

Nie będziesz miał bogów cudzych przede Mną (2)

 

Człowiek nie jest spon­tanicznie skłonny do wykraczania poza krąg tego, co mu zwyczajne; poza świat ludzi i przedmiotów, które oswoił. Pieścimy od młodości obraz siebie i każda negacja tego obrazu jest dla nas wyzwaniem i zniewagą. Tu też leży najgłębsza trudność w wyrażaniu zgody na to, że w Bogu jest prawda o mnie. Tę prawdę chcemy ustanowić sami: w płochości estetyki czy w powadze etyki. Chcemy być bogami samych siebie: będziecie jako bogowie"; najstraszniejsza pokusa, jaką wypowiedziano, i wciąż żywa w ser­cu każdego z nas. Niezdolni do radykalnego odrzucenia Boga, przerażeni pustką wszechświata, która się wtedy nad nami roztacza  tworzymy sobie Boga na nasz obraz i podobieństwo. Tworzymy obrazy bogów cudzych, bo czyniących nas obcymi sobie, bo niezdolnych do ujawnie­nia prawdy człowieczego życia.

Naród wybrany miał chwile w swojej historii, kiedy prag­nął pójść za bogami cudzymi. Było to w czasie wędrówki przez pustynię. Bóg który objawił się Mojżeszowi, a po­przez niego całemu ludowi, był Bogiem Wyjścia, tym sa­mym Bogiem, który przed laty kazał Abrahamowi opuścić rodzinne miasto, by wyjść w nieznane; ten zaś wyszedł, nie wiedząc, dokąd zmierza (Hbr 11,8). Tak samo i lud opuścił Egipt, w którym co prawda był prześladowany, ale miał zabezpieczony byt. Buntowali się w czas próby: Czyż nie mówiliśmy ci wyraźnie w Egipcie: Zostaw nas w spo­koju, chcemy służyć Egipcjanom? Lepiej bowiem nam było służyć im, niż umierać na tej pustyni" (Wj 14,12). Jak po­wiedział potem pewien mądry rabin: Prawdziwa niewola Izraela w Egipcie polegała na tym, że nauczyli się ją zno­sić". Chcieli być jak inne narody, syci i zadowoleni z sie­bie, choćby za cenę wolności i godności: lepiej bowiem było nam służyć im, niż umierać..." Woleli odlać sobie cielca, przypominającego boga Horusa, którego widzieli w świątyniach Egiptu. To, co widziane, jest bezpieczniej­sze. Bóg - Jahwe mówił z obłoku, burzy, był pełen gro­zy, nieznane były Jego drogi. Woleli mieć boga oswojone­go, przyuczonego do ich obyczajów. Wielkość powołania człowieka mierzy się ciemnością, w którą musi wejść, by je spełnić. Powołanie Izraela, wielkie aż do grozy chwyta­jącej za gardło, wydawało się ludowi zbyt wielkie. Potrze­bowali pomocy, potrzebowali znaku, bardziej przekony­wającego niż obłok i tajemniczy głos. A Pan chciał się właśnie tak objawić  bądź jako obłok widzialny w dzień, bądź jako słup ognia w nocy, stale podążający ku przodowi.

Doświadczenie późniejsze o kilka wieków to do-świadczenie proroków z czasu stabilizacji bytowej Izraela, gdy Bóg nie mieszkał już w namiocie, a w świątyni wybu­dowanej na świętej górze. Gdy wydawało się, że sam znak Jego obecności wystarczy do zapewnienia bezpieczeństwa. I gromy Jeremiasza: Tak mówi Pan Zastępów, Bóg Izra­ela: Poprawcie postępowanie i wasze uczynki, a pozwolę wam mieszkać na tym miejscu. Nie ufajcie słowom kłam­liwym głoszącym: Świątynia Pańska, świątynia Pańska, świątynia Pańska! Albowiem jeżeli naprawdę poprawicie wasze postępowanie i jeżeli będziecie się kierować wyłącznie sprawiedliwością jeden wobec drugiego, jeżeli nie będziecie uciskać cudzoziemca, sieroty i wdowy (i jeśli krwi niewinnej nie będziecie rozlewać na tym miejscu) i jeżeli nie pójdziecie za cudzymi bogami na waszą zgubę, wtedy pozwolę wam mieszkać na tym miejscu, na ziemi, którą dałem przodkom waszym od wieków po wieki" (Jr 7,3-7).

Dotykamy tutaj sprawy ważnej i trudnej, sprawy związ­ku, który zachodzi pomiędzy poznaniem człowieka a po­znaniem Boga. Bywa, że człowiek nazbyt łatwo tworzy sobie Boga na swój własny obraz i podobieństwo. Wtedy jego życie jest życiem przed sobą samym, a nie przed Bogiem, lub inaczej: jest życiem przed Bogiem będącym jedynie cieniem człowieka. Ateiści wszystkich czasów mówili wierzącym: Bóg, w którego wierzycie, jest tylko tworem człowieka, jest obrazem was samych.

Objawienie biblijne mówi nam w tej kwestii dwie waż­ne rzeczy: Bóg cały czas oczyszcza obraz siebie w ludz­kim umyśle i sercu. Tworzyć sobie obraz Boga  to być niewolnikiem tego obrazu, gdyż tylko pozornie oddaje się wtedy chwałę Bogu, oddaje się ją samemu sobie, two­rzy się sytuację błędnego koła. Ataki ateistów, tropiących tę zdolność człowieka do projekcji swej natury w zaświaty, godziły w tę właśnie sytuację. Bóg objawienia biblijne­go przeciwstawia się jej również  jest Bogiem wzywają­cym do wolności, do opuszczenia tego wszystkiego, co człowieka zamyka i ogranicza (a co symbolizuje niewola w Egipcie)  każe podjąć tę trudną wolność. Można więc próbować oddać sens przykazania o nieoddawaniu czci bogom cudzym (tworom ludzkim) w terminologii Fromma: jest to zakaz ucieczki od wolności, wezwanie do życia odważnego. Takie wezwanie budzi lęk, często przemie­nia się w bunt: dlaczego tak, dlaczego jest to aż tak trud­ne? A jednak Bóg Abrahama i Mojżesza był Bogiem nie­spokojnych wędrowców. Wyprowadzał ich z przyzwycza­jeń dostatniej osiadłości, włożył w ich serce nadzieję czegoś więcej. Nie był Bogiem spokoju i sytości, lecz Bogiem drogi odkrywanej w pogoni za pełnią, za wejściem w ja­sność.

A oto i druga z ważnych prawd o Bogu, którą objawia nam Biblia: Bóg stworzył nas na swój obraz i podobień­stwo. Gdy więc za Abrahamem opuszczamy kraj swych przyzwyczajeń i stabilności  nie rzucamy się w ramiona Kogoś obcego, wrogiego. Odnajdujemy tam Tego, który jest najgłębszą i najbardziej wewnętrzną prawdą o nas sa­mych. Daj, bym poznał Ciebie, bo poznam przez to sie­bie"  wołał św. Augustyn. I wiedział, co mówił, bo jego dusza była niespokojna, póki nie spoczęła w Panu, wie­dział to z własnego, bardzo bolesnego doświadczenia. A więc żyć przed Bogiem  to powierzyć Mu z całą ufno­ścią siebie, wyrzec się obezwładniającego napięcia płyną­cego z niemożności zrealizowania ideału; to zgodzić się na siebie takiego, jakim On chce mnie mieć. A więc żyć przed Bogiem, to odkryć prawdę o sobie.

 Homilia   Dekalog: Pierwsze przykazanie

Bałwochwalstwo: wielkie zwierzę 

 

 

            Przez dwie ostatnie homilie zajmowaliśmy się pierwszym przykazaniem; myślałem, że już jakoś domknęliśmy ten problem, również bałwochwalstwa i ateizmu; ateizmu jako oczyszczenia od bałwochwalstwa. Ale tak się złożyło, że z pewnych względów, zmagałem się w tym tygodniu z tekstami, z myślą francuskiej myślicielki Simone Weil  bardzo mi bliskiej; na nowo do niej zajrzałem i znalazłem bardzo wiele ciekawych myśli, właśnie dotyczących pierwszego przykazania.

 

            Chciałbym byśmy o tym porozmawiali, bo myślę, że ona głęboko wnika w sytuację człowieka współczesnego i tych zagrożeń. Zaznaczam, że to jest osoba, która odkryła Chrystusa, uwierzyła w to, będąc przedtem kompletną ateistką,  że On jest Bogiem i klęknęła przed Eucharystią, jako prawdziwym Ciałem Pana; natomiast nie przyjęła chrztu. Zagadkowe to jest; powiedziała, że dałaby życie za Kościół, ale nie może do niego wejść  to jest tajemnica. Jej ojcem duchowym był ojciec Jean Marie Perrin  bardzo znakomity dominikanin francuski, całe życie zresztą niewidomy, pisarz jednocześnie.

 

            O co mnie chodzi? O odkrycie pewnego mechanizmu, który chyba każdy z nas jakby w sobie może odnaleźć  bałwochwalstwa - dużo bardziej jakby wchodzącego w głąb, czasami zupełnie nie pochwytnego dla nas.

 

Może tylko kilka szczegółów z życia Simone; skończyła filozofię w wielkiej szkole Ecole Normale Superieure. Problem Boga był dla niej problemem teoretycznym zupełnie, nie praktycznym; ona miała ogromną wrażliwość na ludzką biedę; będąc filozofem  doktorem filozofii, poszła na rok pracować w fabryce  u Renault  jako frezarka, bo odkryła, że intelektualiści są szalenie daleko od cierpienia i pogardy, jakie towarzyszą tzw. prostym ludziom. W 38 roku była w Portugalii; ogromne wrażenie na niej zrobiła procesja kobiet  żon rybaków, które modliły się za dusze swych mężów, którzy zginęli gdzieś daleko na oceanie. I ona powiedziała: ...zrozumiałam, że chrześcijaństwo jest religią niewolników, czyli jest to religia dla mnie..... Nie było w tym nic z tej pewnej pogardy, z którą mówił o chrześcijaństwie, jako religii niewolników Fryderyk Nietzsche, z pozycji tego ponad-człowieka, tego wielkiego, tego geniusza. Ona mówiła tak: ...bo ja odkryłam, co to znaczy być pogardzanym niewolnikiem i zrozumiałam, że chrześcijaństwo, że Chrystus ma coś bardzo ważnego do powiedzenia także i współczesnemu człowiekowi... 

Ona była niesłychanie wrażliwa na sprawy człowieka, łącznie ze sprawami społecznymi, ale nie od strony ideologicznej, tylko właśnie, jakiejś dziwnej bliskości  teraz byśmy może powiedzieli  solidarności z ludźmi najbardziej opuszczonymi i ogromnie była wroga wszelkiemu myśleniu ideologicznemu i wszelkiemu myśleniu, które wynosi zbiorowość.

 

Wielka znawczyni Platona znalazła tam takie określenie na wielkie struktury społeczne  wielkie zwierzę. Wielkim zwierzęciem może być każda zbiorowość, jeżeli wchodzi na miejsce Boga;  wielkim zwierzęciem może być ludzkość, może być państwo, może być naród..... I tak zapisała: Wielkie zwierzę, to jedyny przedmiot bałwochwalstwa, jedyna namiastka Boga, jedyna imitacja przedmiotu, która jest nieskończenie daleka ode mnie i która jest poza mną...  to już umiała rozpoznać.

I dalej: ...Siła tego, co społeczne. Zgodność sądów pewnej liczby ludzi daje wrażenie realności....  czyli rzeczywistości.

Powiedziałem to ludziom, którzy zawodowo robią badania opinii społecznej; te wszystkie CeBOS-y , itd.  tacy byli mało zadowoleni z tego zdania, ale zauważcie:

...Siła tego, co społeczne. Zgodność sądów pewnej liczby ludzi daje wrażenie realności.... - Prawda nie jest sprawą głosowania. Dlaczego? To poczucie realności, zgodność (...) daje poczucie obowiązku. Wobec owej zgodności usuwanie się na bok wydaje się grzechem. W ten sposób możliwe się stają wszelkie nawrócenia. Konformizm jest tym, co imituje stan łaski (....)

 

            To, co powoduje, że wielkie zwierzę, jest bałwanem, to, to właśnie, że on imituje religię; i to, co wiara nazywa łaską, stanem podniesienia i oczyszczenia, wielkie zwierzęta wymuszają poprzez konformizm. Konformizm nie polega tylko na tym, że jesteśmy pełni trwogi przed totalitarną władzą i się do niej dostosowujemy  to też, ale konformizm może być czysto  że tak powiem  społeczny. Ostatecznie cały mechanizm reklamy polega na tym, by wymusić na nas potrzeby, które sprawią, że będziemy właśnie konformistyczni.

            Oczywiście retoryka często jest taka: ..Bądź sobą  prawda?

Bądź sobą i wszyscy z jednej serii!!!. Dlaczego w kulturze, w której tak wynoszona jest do góry (niby) indywidualność  bądź sobą  nie wiem  pij coca  colę  bądź sobą!  dlaczego tacy wszyscy jesteśmy sztampowi, tacy jednakowi?!  Bo uczestniczymy - często z własnej woli - w tym życiu wielkich zwierząt.

            

...Szatan jest ojcem wszelkiego prestiżu, a prestiż jest zjawiskiem społecznym. Opinia  królowa świata. Zatem opinia to szatan. Książę tego świata....Opinia  ileż to ludzi buduje właśnie na tym, żeby mieć dobrą opinię, żeby mieć image  jak to się to teraz mówi, prawda? Niektórzy wpadają dzięki temu, bo pewnego posła opozycji ludzie napadli co wy tam w rządzie robicie?, a on mówi: przecież  ja jestem w opozycji..., - ..ale pana pokazują w TV !  - Żyjesz tyle, ile cię pokażą na tym szklanym ekranie.

 

I Simone Weil mówi  zauważcie - ile jest mechanizmów takiego kłamstwa, które każe nam klękać przed obcymi bogami. Takim jest np. cała  w gruncie rzeczy (ona była bardzo ostra w tej opinii) - cała kultura humanistyczna, wytworzona przez artystów, pisarzy i tzw. wielkich ludzi.

A przecież to, co wielkie w człowieku, to nie jest to, jak jest odbierany przez społeczność, przez innych ludzi. To, co jest wielkie w człowieku  i tu jest Simone ostra w tym, co mówi to jest to, co jest bezosobowe, to jest to, co w nim jest najgłębiej ukryte.

 

Osoba dla niej  to jest jej własna definicja  to jest to we mnie, co uczestniczy w życiu wielkiego zwierzęcia. To jest dokładnie - persona, czyli to, co widać. Natomiast to, co bezosobowe (tu ona jest mistyczką)  to jest to, co w tobie najgłębsze, co w tobie jest  mistycy nazywali  twierdzą wewnętrzną, iskierką duszy; to jest to, co w tobie jest naprawdę najczystsze, bo przegląda się tylko w lustrze Boga, a nie w lustrze prestiżu, opinii, ocen, które o tobie mają. To, co naprawdę jest mną, nie służy bogom cudzym, tylko jest ukryte, zamknięte.

Powiada: ...dotykamy tego, co bezosobowe, co otwarte jest przez to na Boga w rzadkich momentach skupienia, bo tylko wtedy możemy dotknąć tego, co naprawdę jest prawdziwe i naprawdę jest piękne.....

Daje prosty przykład: dziecko rozwiązując zadanie matematyczne jeżeli się skupi, to potrafi to prawidłowo zrobić, natomiast żadna wspólnota nie rozwiąże zadania; mogą sobie podsuwać pomysły itd....; ale ten moment prawdziwie twórczy jest w każdym z nas - w dziecku, które się bawi z całym skupieniem, w kobiecie, która się modli, autentycznie otwarta całkowicie na Boga - wtedy jesteśmy właśnie owymi prawdziwymi.

 

            ...Jeżeli dziecko wykonuje dodawanie i popełnia błąd, nosi on znamię jego osobowości. Jeżeli jednak wykonuje zadanie w sposób zupełnie prawidłowy, osobowość jest nieobecna w całym tym działaniu.

Doskonałość jest bezosobowa....     w tym znaczeniu, że jest tą samotnością przed Bogiem.

 

Wielkie zwierzę, któremu można oddawać cześć bałwochwalczą, ma w indywidualnym życiu odpowiednik. Jaki?  dążenie do tego, co nazywamy realizacją siebie przez zdobycie odpowiedniej pozycji i prestiżu. Też, możesz z siebie, z tej właśnie okrzyczanej czasami samorealizacji uczynić też bożka i oddawać mu cześć. To można znakomicie połączyć z kultem religijnym, z uczestniczeniem we Mszy świętej, z dwunastkami  bardzo pięknie, z wszystkim można połączyć. 

Tylko tak naprawdę gdzieś boisz się dotknąć tego, co w tobie jest najbardziej bezbronne i bezosobowe.

 

            Ma (Simone) rewelacyjne spojrzenie także na sztukę i twórczość. Powiada, że najpiękniejsze są dzieła anonimowe, takie np. jak śpiew gregoriański, czy wykopana pozornie, przypadkiem rzeźba grecka  autora nie znamy. Współczesny autor robi wszystko, żeby zrobić wokół siebie hałas znacznie większy, niż to, co zrobił, albowiem jakby cała kultura - w dużym stopniu  cała kultura artystyczna przesycona jest w podkreślaniu swojej osobowości; nieliczni są ci naprawdę wielcy mistrzowie, którzy z jasną prostotą i pokorą, w dojrzałości potrafią tworzyć przedmioty piękne  tzn. otwierać w nas to, co jest ponad osobowe. 

 

Jakie powinny być relacje pomiędzy zbiorowością, a osobą? 

Pisze tak: Społeczność  musi (....) mieć na celu wyłącznie usuwanie tego wszystkiego, co mogłoby przeszkadzać tajemniczemu kiełkowaniu i wzrastaniu bezosobowej części duszy (....)

Potrzeba, żeby się wytworzyła wokół każdego (...) pewna przestrzeń, pewna swoboda rozporządzania czasem i możność przejścia do coraz wyższych stopni uwagi, samotności i ciszy (...)

 

             Trzeba też trochę ciepła, żeby nieustanna udręka, utrapienie nie wyprowadzały człowieka z tej sfery ciszy, ponad osobowej, tej jasnej i przejrzystej.

 

            Boże przykazanie - Nie będziesz miał bogów cudzych obok Mnie  coraz bardziej jestem o tym przekonany  że to przykazanie tyleż mówi o Bogu prawdziwym, co i o człowieku prawdziwym; i o drodze, która wiedzie do tego, aby każdy z nas mógł odkryć w sobie tę wewnętrzną twierdzę, tę przestrzeń ponad osobowej, ponad społecznej ciszy i pokoju. 

 
Homilia - z cyklu - Sztuka życia owocnego
Nie będziesz brał imienia Pana Boga twego na daremno
 

Zastanawiamy się nad źródłami życia owocnego; czym jest życie owocne ?  ...abyście szli i owoc przynosili...  tak mówił Chrystus. I zastanawiamy się teraz nad Dziesięciorgiem Przykazań, które próbujemy odczytać zarówno jako słowo Boże jak i jako reguły mądrości życiowej. Weźmiemy dzisiaj pod uwagę drugie przykazanie  Nie będziesz brał Imienia Pana Boga Twego na daremno .

 

Aby dobrze zrozumieć sens tego słowa imię, musimy pamiętać, że dla starożytnych, imię nie oznaczało tylko nazwy zwyczajowo jak określamy kogoś jakimś imieniem; istotę, oznaczało istotę. 

Bóg tworząc świat, nazwał  niebo i ziemię. U Izajasza jest taki piękny tekst: ...Woła wszystkie gwiazdy po imieniu ... - to znaczy ma nad nimi władzę. I też niezwykle przejmujący obraz tego, gdy Bóg przyprowadza wszystkie stworzenia do Adama, a on nadaje im imiona  to znaczy to samo, co czyńcie sobie ziemię poddaną; nadać imię  to znaczy zapanować; również wziąć odpowiedzialność.

 

Biblia rysuje człowieka jako pana stworzenia, ale bardzo mocno podkreśla  Nie jesteś panem swego Stwórcy, dlatego Jego Imię jest święte. 

My jesteśmy przyzwyczajeni do tego, żeby słowo świętość kojarzyć z doskonałością etyczną; tu trochę inaczej to słowo brzmi. Bóg jest święty - to znaczy jest zupełnie inny, niż wszystko czegokolwiek doświadczasz. Bóg nie tyle jest święty, co jest Świętością, ale jako święty jest zupełnie inny i w tym sensie oddalony; filozofia by powiedziała  jest transcendentny, to znaczy wykracza zarówno poza świat, jak i wykracza poza nasz umysł, dosłownie: jest nie z tej ziemi; przekracza także nasze możliwości poznawcze  nie możemy, Bóg jest rzeczywistością tajemną dla nas; objawia się nam  tylko tyle, o ile pochyla się nad człowiekiem i to Imię Boże - Jestem, który Jestem, objawione Mojżeszowi oznacza po prostu Jego obecność, która na różne sposoby, - choćby jak dzisiaj w Ewangelii, czy pierwszym czytaniu Izajasza - na rożne sposoby staje blisko człowieka  On, z jednej strony niepojęty, a z drugiej strony  tak bardzo bliski.

Skojarzyło mi się to z Dwoma wieżami, gdzie występuje Drzewiec  pasterz drzew i który tłumaczy hobbitom, którzy  go spotkali, że nie może im przekazać swojego imienia, dlatego, że samo wymówienie tego imienia trwałoby dwa dni, dlatego jest taki powolny; dlaczego aż dwa dni?  dlatego, że jak w każdym imieniu, jest historia tego stworzenia, a drzewa długo żyją. 

W pewnym sensie te imiona  to najważniejsze - ...który Jestem i inne imiona Boga  to są jak imiona tego Drzewca, są to imiona tych dziejów, tych wydarzeń dziejowych, poprzez które Bóg do człowieka przychodzi  daleki, niewyrażalny, a przecież tak bliski.

            

Nie wolno nam tworzyć sobie zbyt naiwnych wyobrażeń Boga, bo w tych wyobrażeniach jest zawsze jakaś próba jakby przyswojenia, w sensie zawładnięcia Bogiem, ale my będąc panami stworzeń, którym nadajemy imiona, nie możemy posługiwać się Jego imieniem. 

Tutaj bowiem jest bardzo ważna sprawa, mianowicie, w człowieku, w każdym z nas, mimo, że jesteśmy bardzo oświeceni i żyjemy w XXI wieku, tkwi ogromna potrzeba magii; magii to znaczy tajemnych słów, czy gestów, które jakby mogły zaczarować rzeczywistość i sprawić, żeby ona stała się nam podległą i w każdym z nas, na dnie naszej religijnej duszy siedzi czarodziej, czy czarownica na miotle i chciałaby nas też pokusić do tego  .....a znajdź taki sposób na Niego, takie słowo, które sprawi, że będzie ci powolny, że będzie  ci służył...  

Naszym często małym,  miałkim egoizmom nadajemy sankcję ubraną w taką religijną retorykę. 

 

Bardzo łatwo chcielibyśmy się stać właścicielami Boga, bo ta magia rozpościera się nie tylko na to, by znaleźć sposób na to, by Bóg działał zgodnie z naszym działaniem; również zawłaszczamy Boga  i tu tez jest coś z magii takiej intelektualnej  gdy uważamy się za właścicieli Boga, gdy  - nie wiem  faryzejsko odcinamy się od tych, którzy gdzieś dalej, czy mają inne drogi wiodące do Boga, przypisujemy sobie jakąś własność. 

 

Wszędzie, gdzie ludzie stają się właścicielami, przekraczają to przykazanie, albowiem bardzo łatwo można z Boga uczynić sztandar, by walczyć o swoje własne interesy. Mistrz Eckhard dość drastycznie  jak to on  powiedział, że bardzo wielu ludzi traktuje Pana Boga jak krowę;  to znaczy chciałoby się mieć mleczko, serek i wszystkie produkty pochodne, ale Bóg nie jest krową, żeby Go używać do takich rzeczy i brutalnie to jest powiedziane - ale myślę  że to warto, by zapadło w naszą myśl  nie traktujmy Pana Boga użytecznie! 

Mój Boże, przecież te grzechy nasze, chrześcijańskie, te grzechy Kościoła jakże często właśnie na tym polegały, że pyszni prałaci walczyli o swoje dobra, osłaniając się dobrem Kościoła. Toż to Krzyżacy budowali zakonne państwo na krwi Prusaków, których w ten sposób chcieli nawrócić. A daleko szukać?   toż to przecież to przykazanie było deptane  dosłownie  na każdym pasie wojskowym Wermachtu, gdzie było napisane Gott mit uns  Bóg jest z nami. I co?  bombarduje , tak? - Bóg z nami...

 

Ale, bardzo łatwo rachować jakby, trzymając się tego przykazania sumienia innych; spróbujmy prześledzić nasze własne sumienie. Ile razy, może nawet jakby pół  świadomie, staramy się wywrzeć presję, na Tego, którego wola ma stawać się w nas i przez nas, miast szukać tego, co jest Jego wolą  Bądź wola Twoja  modlimy się  to chcemy, aby ona była naszą wolą  to też jest sprzeciwianie się świętości imienia; tego niedostępnego, tego ukrytego w mrokach, a przecież przez swoje działanie tak nam bliskiego, jak pięknie dzisiaj było w Psalmie ...gdy będziesz chory, poprawi ci posłanie...  aż tak bliski i czuły.

 

Często w naszych spowiedziach wyznajemy, że nadużywałem Imienia Bożego, no bo ciągle tam powiem Jezus Maria, albo coś takiego....

Jakby nie w tym jest do końca ta istota przykazania; oczywiście, takie wycieranie sobie na co dzień imienia Boga, Jezusa, Matki Najświętszej, no, powiedziałbym, to jest problem w dużym stopniu kultury; w dużym stopniu problem kultury, bo to nie jest przerywnik, żeby sobie tak ot, przerywać. Myślę, że jak to mówimy  nasi starsi bracia w wierze - Żydzi - mogą nas czegoś nauczyć,  bowiem stale pamiętają, iż nie wolno używać imienia Jahwe; Ono jest napisane, ale czyta się zawsze czytając tekst, czyta się ...adonai. Jahwe  wolno było wypowiedzieć to imię tylko raz arcykapłanowi, raz w ciągu roku.

            

Myślę, że ta właśnie religijna cześć bardzo jest ważna dla nas również i na co dzień, bowiem jakby nie pozwala nam tak, tego bliskiego przecież, a jednak odległego tak właśnie oswoić, sprawić, że stanie się taki jakby, no, właśnie, tym przerywnikiem w naszej mowie, a może nawet czasami w przekleństwie(?)

 

Nie używajmy, nie używajmy na co dzień tych wszystkich banalnych wyrazów, bo się rozmyjemy, bo ucieknie nam ta święta czujność, która pozwala nam żyć z świadomością, że choć jest święty i nieogarniony, to przecież swoją miłością jest tak bliski, że możemy tylko zamilknąć i z wdzięcznością tę bliskość przyjąć. 

 
Homilia  Z cyklu - Sztuka życia owocnego  Dekalog III
Dzień święty święcić
 

Dzień święty świecić -  trzecie słowo Dekalogu, zamykające tę pierwszą część, określające nasze powinności wobec Boga, wobec Najwyższego.
 

Opowiada stara góralka, że w czasach jej młodości nikt nie ośmielił się pracować w niedzielę; rano się szło do kościoła przed południem, nie chodziło się do znajomych, czy do krewnych na posiady; był to czas święty. W kościele była Suma  i nie wolno było nawet codziennymi sprawami się zajmować; jedyny wyjątek to były sprawy takie  najkonieczniejsze. Myślę, że to daje nam do myślenia, nie tyle, że mamy powrócić do tego obyczaju, ale daje nam coś chyba ważnego do pomyślenia.

Sądzę, że tzw. sekularyzacja, czyli zeświecczenie życia zaczyna się zawsze od utracenia świadomości tego, co znaczy  - świecić dzień święty.

 

Co znaczy święcić? 

Myślę, że warto nad tym się zastanowić. Jeżeli bowiem nasze życie składało by się tylko z dwóch rytmów  - rytm pracy i rytm odpoczynku, to chyba było by to skazaniem się na ogromne spłaszczenie życia. Wielu myślicieli mówi, że dramatem współczesnego człowieka  jest utracenie tego wymiaru głębi  cokolwiek by to znaczyło  ale myślę, że moja intuicja jest taka  głębi wymiaru tego duchowego naszego życia i spłaszczenie. Niektórzy mówią, że człowiek współczesny, to człowiek jednowymiarowy  ale taki, który się przewraca - z boku praca, na bok odpoczynek  i tak jest.

 

Myślę, że pewną pomocą w uchwyceniu tego, co znaczy świętować, może być refleksja nad tym, co nazwę wielowymiarowością życia, bowiem nie mogę powiedzieć, że homo, to jest homo oeconomicus  - człowiek produkujący, pracujący. Być człowiekiem  chyba zgodzą się ze mną wszyscy  nie tylko wierzący  być człowiekiem, to także być człowiekiem etycznym, zdolnym do refleksji nad własnym postępowaniem, nad jakimiś wartościami.

Będę z całym zapałem bronić tezy, że człowiek jest także stworzeniem estetycznym, to znaczy takim, które umie i jest zdolne do zachwytu, do radości w spotkaniu z pięknem gór, czy mozartowskim adaggio. Człowiek jest także zdolny do refleksji, do rozumnego zamyślenia się, nad tym, co ostateczne w uwarunkowaniu się naszego życia. 

 

Myślę, że uświadomienie tej wielowymiarowości daje nam intuicję tego, co znaczy świętować.Myślę, że miałeś, czy miałaś w swoim życiu taką rozmowę, która była bardzo długa i bardzo ważna, która zapadła w twojej głębokiej pamięci, albowiem ona otworzyła ci jakieś nowe zupełnie horyzonty; spotkanie z tym człowiekiem  tak w jakiś sposób zmieniło twoje życie, to znaczy już nie patrzysz na wiele spraw tak jak było przedtem. I chyba właśnie ta rozmowa była takim ważnym świętem. Tak samo jak  być może ktoś nosi w pamięci  jakiś fantastyczny koncert, który dał ci przeczucie tego, co  naprawdę wieczne, albowiem pozwolił ci w pewnym momencie wyjść poza strumień czasu, który jakby zatrzymał się, otwierając cię na coś zupełnie spoza.

 

Święto religijne zawiera w sobie wszystkie te elementy, ale jednocześnie jest czymś więcej; każde święto wyprowadza nas bowiem poza potoczną i często  płaską codzienność. Święto religijne wyprowadza nas też poza codzienność, ale ma w sobie coś więcej jeszcze  uzdalnia nas do tego, by nie tylko odbierać, ale też i w relacji ze świętością Boga, przemieniać nasze życie.

 

W tradycji naszej  religii objawionej - świętowanie ma w sobie coś z odnowienia pamięci  przerwania strumienia czasu, by pamięcią sięgnąć do tych wydarzeń,  które nas i nasze życie i naszą wiarę kształtowały. W ten sposób dzieci Izraela świętowały i świętują Paschę  pamięć tych wydarzeń, które sprawiły, że przestali  być egipskimi niewolnikami i - właśnie  wyprowadzeni  jak to wspominał Ozeasz  wyprowadzeni na pustynię, przeżywali czas swego narzeczeństwa z Bogiem, który z miłością szeptał  słowa do serca.

 

My w każdą niedzielę gromadzimy się  - jak to pamiętamy - po to, aby świętować Wielkanoc; każda niedziela jest Wielkanocą, w której przeżywamy na nowo zmartwychwstanie Chrystusa. Pamiętamy, że właśnie w tę noc Zmartwychwstania Kościół śpiewa w liturgii wspaniały hymn, gdzie są słowa: ... tej właśnie nocy Chrystus skruszywszy więzy śmierci jak Zwycięzca wyszedł z Otchłani. Bezużyteczny byłby dla nas dar życia, gdyby nie stało łaski odkupienia.

Popatrz, czy te słowa ...Bezużyteczny byłby dla nas dar życia... -  nie są to słowa, w których prawda dociera do nas czasami w trudnych, szarych, czy ponurych dniach jakiejś depresji, jakiegoś załamania, jakiegoś zachwiania naszej nadziei, gdy już mówimy  ..już mi się nie chce żyć.... Popatrz na świętowanie niedzielne, jako na to, że masz wtedy możność bardzo dotykalnego, dotykalnego wprost spotkania się  z tą właśnie łaską odkupienia, która sprawia, że użyteczny jest dla nas dar życia, że możemy przeżyć głęboko tę świadomość, że i życie jest czymś cudownym i wspaniałym. 

 

Ale może jeszcze głębiej spójrzmy. Mówi się czasami, że w naszym życiu występują dwie linie - ta jedna to linia zmęczenia, bezwładności, popadania w klęskę, bierność; starzejemy się, słabniemy i słabną w nas te życiowe siły;  a druga to ta inna   ta wznosząca się. Człowiek bowiem nie jest tylko wypadkową działających na niego sił - fizycznych, biologicznych, historycznych. Człowiek nie jest wypadkową tego, co go określa; jest w nim bowiem ten cudowny i wielki  wymiar wolności, w której i poprzez którą może w wolnych wyborach stanowić o swoim życiu. 

I ta właśnie druga linia jak ta pierwsza  bezwzględnie z biologiczną koniecznością niejako skazuje nas na klęskę, ta druga jest linią wznoszącego się i dojrzewającego duchowego życia. Sens życia odnajdujemy wtedy, gdy troską ogarniemy tę linię wznoszącą się, tę linię wolności, linię życia.Czynimy to idąc za wskazaniami Tego, który mówi: ...ja jestem drogą, prawdą i życiem... 

 

Dlatego niedziela to nie jest tylko przez uczestnictwo w Mszy świętej, wypełnianie jakiegoś obowiązku; nie świętuje się z obowiązku. Uważam, że lepszym słowem jest - przywilej, godność. Przychodzimy, by uczestniczyć w  niedzielnej Eucharystii  dlatego, że otrzymaliśmy zaproszenie, (często w Ewangelii powtarza się to słowo zaproszenie)  zaproszenie na  ucztę Wielkiego Króla i  to jest dla nas wielki zaszczyt, ze wobec Niego możemy stanąć, by świętując, doznać tego wewnętrznego uzdrowienia, przemiany, umocnienia w nas tej linii wolności i życia. 

 

Na pewno miewamy  takie okresy w życiu, gdy j sprawy Boże jakby odchodzą gdzieś na dalszy plan, stają się szare, jakby nudne, z pewnym zniechęceniem nawet, idziemy do Kościoła, by uczestniczyć w Eucharystii, która wydaje się nam szara, nudna, banalna; nie widzimy tutaj żadnej korzyści; tracimy tę wewnętrzną pogodę ducha, która pozwala nam świętować i radośnie uczestniczyć w tym wspomnieniu Zmartwychwstałego, które to wspomnienie ma moc uobecnienia i sprawia, że On naprawdę tutaj wśród nas jest ze swoją mocą, która ma moc uzdrowienia, przemiany. Jak w Ewangelii zeszłej niedzieli słowo Chrystusa uwalnia tego człowieka od jarzma grzechów, które Jezus odpuszcza, a na znak tego, że odpuszczone mu są grzechy, mówi: ...Wstań, chodź..

 

Być może to jest ta figura radosnego uczestniczenia, abyśmy świętując, wychodzili rzeczywiście umocnieni, wewnętrznie uzdrowieni, ze wzmocnioną linią wolności i życia, a to daje na siłę do tego, by na każdy dzień brać to swoje jarzmo i z radością, każdego dnia odnajdywać Boga w swoim życiu.

 
Homilia  Z cyklu - Sztuka życia owocnego  Dekalog III
Dzień święty święcić
 

Dzień święty świecić -  trzecie słowo Dekalogu, zamykające tę pierwszą część, określające nasze powinności wobec Boga, wobec Najwyższego.
 

Opowiada stara góralka, że w czasach jej młodości nikt nie ośmielił się pracować w niedzielę; rano się szło do kościoła przed południem, nie chodziło się do znajomych, czy do krewnych na posiady; był to czas święty. W kościele była Suma  i nie wolno było nawet codziennymi sprawami się zajmować; jedyny wyjątek to były sprawy takie  najkonieczniejsze. Myślę, że to daje nam do myślenia, nie tyle, że mamy powrócić do tego obyczaju, ale daje nam coś chyba ważnego do pomyślenia.

Sądzę, że tzw. sekularyzacja, czyli zeświecczenie życia zaczyna się zawsze od utracenia świadomości tego, co znaczy  - świecić dzień święty.

 

Co znaczy święcić? 

Myślę, że warto nad tym się zastanowić. Jeżeli bowiem nasze życie składało by się tylko z dwóch rytmów  - rytm pracy i rytm odpoczynku, to chyba było by to skazaniem się na ogromne spłaszczenie życia. Wielu myślicieli mówi, że dramatem współczesnego człowieka  jest utracenie tego wymiaru głębi  cokolwiek by to znaczyło  ale myślę, że moja intuicja jest taka  głębi wymiaru tego duchowego naszego życia i spłaszczenie. Niektórzy mówią, że człowiek współczesny, to człowiek jednowymiarowy  ale taki, który się przewraca - z boku praca, na bok odpoczynek  i tak jest.

 

Myślę, że pewną pomocą w uchwyceniu tego, co znaczy świętować, może być refleksja nad tym, co nazwę wielowymiarowością życia, bowiem nie mogę powiedzieć, że homo, to jest homo oeconomicus  - człowiek produkujący, pracujący. Być człowiekiem  chyba zgodzą się ze mną wszyscy  nie tylko wierzący  być człowiekiem, to także być człowiekiem etycznym, zdolnym do refleksji nad własnym postępowaniem, nad jakimiś wartościami.

Będę z całym zapałem bronić tezy, że człowiek jest także stworzeniem estetycznym, to znaczy takim, które umie i jest zdolne do zachwytu, do radości w spotkaniu z pięknem gór, czy mozartowskim adaggio. Człowiek jest także zdolny do refleksji, do rozumnego zamyślenia się, nad tym, co ostateczne w uwarunkowaniu się naszego życia. 

 

Myślę, że uświadomienie tej wielowymiarowości daje nam intuicję tego, co znaczy świętować.Myślę, że miałeś, czy miałaś w swoim życiu taką rozmowę, która była bardzo długa i bardzo ważna, która zapadła w twojej głębokiej pamięci, albowiem ona otworzyła ci jakieś nowe zupełnie horyzonty; spotkanie z tym człowiekiem  tak w jakiś sposób zmieniło twoje życie, to znaczy już nie patrzysz na wiele spraw tak jak było przedtem. I chyba właśnie ta rozmowa była takim ważnym świętem. Tak samo jak  być może ktoś nosi w pamięci  jakiś fantastyczny koncert, który dał ci przeczucie tego, co  naprawdę wieczne, albowiem pozwolił ci w pewnym momencie wyjść poza strumień czasu, który jakby zatrzymał się, otwierając cię na coś zupełnie spoza.

 

Święto religijne zawiera w sobie wszystkie te elementy, ale jednocześnie jest czymś więcej; każde święto wyprowadza nas bowiem poza potoczną i często  płaską codzienność. Święto religijne wyprowadza nas też poza codzienność, ale ma w sobie coś więcej jeszcze  uzdalnia nas do tego, by nie tylko odbierać, ale też i w relacji ze świętością Boga, przemieniać nasze życie.

 

W tradycji naszej  religii objawionej - świętowanie ma w sobie coś z odnowienia pamięci  przerwania strumienia czasu, by pamięcią sięgnąć do tych wydarzeń,  które nas i nasze życie i naszą wiarę kształtowały. W ten sposób dzieci Izraela świętowały i świętują Paschę  pamięć tych wydarzeń, które sprawiły, że przestali  być egipskimi niewolnikami i - właśnie  wyprowadzeni  jak to wspominał Ozeasz  wyprowadzeni na pustynię, przeżywali czas swego narzeczeństwa z Bogiem, który z miłością szeptał  słowa do serca.

 

My w każdą niedzielę gromadzimy się  - jak to pamiętamy - po to, aby świętować Wielkanoc; każda niedziela jest Wielkanocą, w której przeżywamy na nowo zmartwychwstanie Chrystusa. Pamiętamy, że właśnie w tę noc Zmartwychwstania Kościół śpiewa w liturgii wspaniały hymn, gdzie są słowa: ... tej właśnie nocy Chrystus skruszywszy więzy śmierci jak Zwycięzca wyszedł z Otchłani. Bezużyteczny byłby dla nas dar życia, gdyby nie stało łaski odkupienia.

Popatrz, czy te słowa ...Bezużyteczny byłby dla nas dar życia... -  nie są to słowa, w których prawda dociera do nas czasami w trudnych, szarych, czy ponurych dniach jakiejś depresji, jakiegoś załamania, jakiegoś zachwiania naszej nadziei, gdy już mówimy  ..już mi się nie chce żyć.... Popatrz na świętowanie niedzielne, jako na to, że masz wtedy możność bardzo dotykalnego, dotykalnego wprost spotkania się  z tą właśnie łaską odkupienia, która sprawia, że użyteczny jest dla nas dar życia, że możemy przeżyć głęboko tę świadomość, że i życie jest czymś cudownym i wspaniałym. 

 

Ale może jeszcze głębiej spójrzmy. Mówi się czasami, że w naszym życiu występują dwie linie - ta jedna to linia zmęczenia, bezwładności, popadania w klęskę, bierność; starzejemy się, słabniemy i słabną w nas te życiowe siły;  a druga to ta inna   ta wznosząca się. Człowiek bowiem nie jest tylko wypadkową działających na niego sił - fizycznych, biologicznych, historycznych. Człowiek nie jest wypadkową tego, co go określa; jest w nim bowiem ten cudowny i wielki  wymiar wolności, w której i poprzez którą może w wolnych wyborach stanowić o swoim życiu. 

I ta właśnie druga linia jak ta pierwsza  bezwzględnie z biologiczną koniecznością niejako skazuje nas na klęskę, ta druga jest linią wznoszącego się i dojrzewającego duchowego życia. Sens życia odnajdujemy wtedy, gdy troską ogarniemy tę linię wznoszącą się, tę linię wolności, linię życia.Czynimy to idąc za wskazaniami Tego, który mówi: ...ja jestem drogą, prawdą i życiem... 

 

Dlatego niedziela to nie jest tylko przez uczestnictwo w Mszy świętej, wypełnianie jakiegoś obowiązku; nie świętuje się z obowiązku. Uważam, że lepszym słowem jest - przywilej, godność. Przychodzimy, by uczestniczyć w  niedzielnej Eucharystii  dlatego, że otrzymaliśmy zaproszenie, (często w Ewangelii powtarza się to słowo zaproszenie)  zaproszenie na  ucztę Wielkiego Króla i  to jest dla nas wielki zaszczyt, ze wobec Niego możemy stanąć, by świętując, doznać tego wewnętrznego uzdrowienia, przemiany, umocnienia w nas tej linii wolności i życia. 

 

Na pewno miewamy  takie okresy w życiu, gdy j sprawy Boże jakby odchodzą gdzieś na dalszy plan, stają się szare, jakby nudne, z pewnym zniechęceniem nawet, idziemy do Kościoła, by uczestniczyć w Eucharystii, która wydaje się nam szara, nudna, banalna; nie widzimy tutaj żadnej korzyści; tracimy tę wewnętrzną pogodę ducha, która pozwala nam świętować i radośnie uczestniczyć w tym wspomnieniu Zmartwychwstałego, które to wspomnienie ma moc uobecnienia i sprawia, że On naprawdę tutaj wśród nas jest ze swoją mocą, która ma moc uzdrowienia, przemiany. Jak w Ewangelii zeszłej niedzieli słowo Chrystusa uwalnia tego człowieka od jarzma grzechów, które Jezus odpuszcza, a na znak tego, że odpuszczone mu są grzechy, mówi: ...Wstań, chodź..

 

Być może to jest ta figura radosnego uczestniczenia, abyśmy świętując, wychodzili rzeczywiście umocnieni, wewnętrznie uzdrowieni, ze wzmocnioną linią wolności i życia, a to daje na siłę do tego, by na każdy dzień brać to swoje jarzmo i z radością, każdego dnia odnajdywać Boga w swoim życiu.

 Homilia  z cyklu  Rozważania wielkopostne  -

Nawrócenie
 

            Celowo we wprowadzeniu, nie mówiłem o tych najważniejszych słowach  dzisiejszych czytań biblijnych; te słowa, pierwsze, z którymi Jezus zwrócił się do wszystkich: ...Nawracajcie się i wierzcie w Ewangelię...

To są słowa, które dzisiaj też, od Środy Popielcowej towarzyszą nam ...Nawracajcie się i uwierzcie w Ewangelię..

 

Spróbujmy chwilę zastanowić się w takim razie, rozpoczynając cykl naszych rozważań wielkopostnych, czym jest nawrócenie?  to bowiem kluczowe słowo, nie tylko na czas Wielkiego Postu; to jest słowo, które otwiera jakąś wielką prawdę o człowieku, nie tylko tę, że musimy się nawrócić, bo jesteśmy grzeszni, ale przede wszystkim Prawda  będąca Dobrą Nowiną  to znaczy  mamy do Kogo się zwrócić, że nie jesteśmy opuszczeni, nie jesteśmy sierotami.

 

Bardzo lubię opowieść, którą wykorzystał  w ostatnim filmie swego życia wielki włoski reżyser  Antonioni; jest to opowieść o wyprawie, którą zorganizowano w Ameryce Płd. w góry.  Tymi, którzy służyli jako tragarze, byli członkowie jednego z tamtych indiańskich plemion; w pewnym momencie  tragarze złożyli wszystkie swoje ciężary, usiedli i powiedzieli, że nie będą  dalej szli przed siebie. Nie bardzo było wiadomo o co chodzi, jednak w pewnym momencie, po kilkunastu godzinach wstali i spokojnie wzięli swoje bagaże i poszli dalej. Dopiero po pewnym czasie się okazało, że oni doszli do wniosku, że szli za szybko i gdzieś z tyłu pozostały ich dusze i musieli na nie poczekać; każdymusiał poczekać na swoją duszę, żeby być pełnym człowiekiem.

 

Myślę, że Wielki Post jest  takim czasem, w którym mamy poczekać na nasze dusze, aby być pełnym człowiekiem, pełnymi ludźmi.

 

Cóż znaczy  nawrócenie? Słowo greckie, które jest użyte w Nowym Testamencie mówi  nawrócenie  to metanoia; dokładnie znaczy  odmieńcie bieg waszych  myśli. A więc nacisk  położony jest nie tylko na zmianę postępowania, zmianę obyczajów, ale na zmianę biegu myśli. W przypowieści o synu marnotrawnym jest taki ważny fragment (czasami może nie zauważamy go), gdy mianowicie znalazł się syn marnotrawny bardzo daleko i już zupełnie stracił wszystko i nie miał czym się pożywić i stracił nawet szacunek dla samego siebie, to pisze ewangelista  Łukasz (...)zastanowił się nad sobą (...). Po łacinie nawet ładniej to brzmi  in se autem reversus  - powrócił do samego siebie, wszedł w siebie, w swoje serce; a język biblijny mówi  to my sercem myślimy, aby zmienić bieg swoich myśli.

Moi drodzy, nie o to mi chodzi, gdy mówię o tym, że kładę  nacisk na ową przemianę myślenia, nie chodzi mi tutaj o jakąś wysoce wyrafinowaną filozofię; chodzi chyba o to jednak, że naprawdę zasadnicze decyzje w naszym życiu zależą od naszego myślenia, od naszego myślenia, z którego to myślenia wyrasta decyzja. 

Bardzo często nasze przelotne nawrócenia, taki sentymentalny żal nad samym sobą nie daje żądnego owocu w naszym życiu, nawet wtedy, gdy jest złączony z sakramentem pojednania, bowiem ten zwrot nie przeorał naszego myślenia i nie wydał owocu w fundamentalnej, zasadniczej decyzji; bieg myśli....

 

Bowiem jest w nas, bardzo głęboko, takie dwójmyślenie; inaczej myślimy, gdy myślimy jak wszyscy  tak to nazwę; gdy uważamy, że mamy być ludźmi na tyle konformistycznymi, żeby się szczególnie nie wyróżniać od innych  jak wszyscy. Czasami, przypomina nam się, że jesteśmy chrześcijanami, że jesteśmy uczniami Chrystusa, że Jezus jest naszym Mistrzem i wtedy pojawia się to drugie myślenie. Ale te dwa myślenia są często zupełnie niezgodne i  stąd jakaś schizofrenia duchowa w naszym życiu, które właśnie dlatego, ze względu na owo rozdarcie, jest mało owocne. Nawróćcie się  to znaczy odejdźcie od tego dwójmyślenia; nawróćcie się  to znaczy  naprawdę pozwólcie, aby waszymi myślami i waszymi decyzjami kierował Jezus Chrystus.

 

            On wyprowadza nas dzisiaj na pustynię  to ważne, bo to jest pewna wskazówka w naszej pracy wewnętrznej. Powiedziałem  - syn marnotrawny zastanowił się , wrócił do siebie, pomyślał chwilę... I wielcy mistrzowie duchowi, także chrześcijańscy  jak święty Augustyn  mówi: ....kierunek naszej pracy musi biec, tej wewnetrznej, duchowej, pracy, jaką jest właśnie nawrócenie, czyli stan nieustannego powracania do źródeł głębokiego życia duchowego powinien być powrotem od tego, co zewnętrzne do tego, co wewnętrzne, a dopiero z tego, co wewnętrzne, unosić się ku temu, co wyższe.

Bardzo często nasze modlitwy są  takie jakie są dlatego, że my wznosimy tylko ręce do Boga, ale nasze myśli nie przechodzą przez wnętrze, nie przechodzą przez serce, nie przechodzą przez nasze myślenie i decyzje i  taka nie uwewnętrzniona modlitwa, nie uwewnętrzniony udział w Eucharystii, taki, który nie przeszedł przez nasze myślenie i przez nasze decyzje powoduje, że ta zewnętrzna, mało osobista, mało osobiście dotkliwa modlitwa jest czymś mało, albo prawie że nie owocnym.

 

Dlatego w tych pierwszych dniach Wielkiego Postu, rozpoczynając ten proces wewnętrznego nawrócenia, starajmy się odnaleźć ten wewnętrzny pokój. 

Pustynia nie tylko była miejscem, na które Jezus wyszedł i podjął walkę z przeciwnikiem, ale pustynia dla całego początku chrześcijaństwa była miejscem, na które wychodzili ludzie, aby tam znaleźć ten wewnętrzny pokój, pokój modlitwy, pokój bliskości z Bogiem. W pewnym sensie nie tylko ci wielcy mistrzowie życia duchowego z pierwszych wieków chrześcijaństwa, ale także każdy z nas jakoś powinien odnaleźć jakiś wymiar pustyni w swoim życiu, to jest znaleźć jakiś wymiar uspokojenia, ciszy. 

 

Ta wielkopostna asceza to nie tylko ma być zadawaniem sobie jakiś umartwień; być może nawet ważniejsze jest nie to umartwienie, w którym się czegoś wyrzekamy, ale pozytywna decyzja, np. znalezienia każdego dnia chwili skupienia i ciszy, wyłączenia  nie wiem  telewizora, radia, wszystkiego, co wokół nas biega, narzuca się, odrywa nas; znaleźć taki moment ciszy, spokoju, moment, w którym naprawdę, tylko i wyłącznie ten czas oddamy Bogu; spróbować zejść ze sceny, jaką jest życie publiczne, na którym się nieustannie znajdujemy, nawet wtedy, gdy jesteśmy sami, to jakąś tam wobec innych rolę odgrywamy. 

 

Stanąć naprawdę wobec siebie samego w pewnej pustce, może nawet pewnej nudzie, bo nuda to jest ten piasek, którym przysypane jest nasze życie; ale piękne arabskie przysłowie mówi, że woda śpi na dnie bardzo głębokiej studni. Nieszczęśliwy, kto nie ma wystarczająco długiego sznura, żeby do niej, do tej głęboko ukrytej wody sięgnąć. Niech to będzie propozycja naszej pracy na Wielki Post  w ciszy.

Zrób sobie taki długi sznur, którym będziesz mógł sięgnąć  do głębi swej duszy, do tej wody żywej, którą masz, którą Jezus ci dał, ale może do której jeszcze się nie dokopałeś, ale bardzo za nią tęsknisz, bo ona jest wodą życia. 

Homilia  Przemienienie
 

            Będę mówił o Przemienieniu Pańskim, ale najpierw postawię wam zadanie; mianowicie, wczoraj została otwarta na naszych krużgankach wystawa  wystawa interesująca. 

Mianowicie,  ktoś wpadł na pomysł, by dzieciom z Krzywej i Jasionki  to są takie małe popegeerowskie osady w Beskidzie Niskim rozdać aparaty  trzydzieści zdaje się tych aparatów  - i dzieci miały robić zdjęcia. Chodziło o to, żeby odmalować ten świat, w którym żyją. Nie uczono ich jak należy robić  zdjęcia. 

 

Zadanie, które sobie postawiłem, ale też i wam stawiam: Czy w twarzach tych ludzi z biednej, naprawdę biednej wsi - z Krzywej i Jasionki, czy  te dzieci potrafiły wynaleźć twarze, obrazy, czy widoki, które by zapowiadały przemienienie - przemienienie ludzi, przemienienie ludzkich serc? 

Tam jest wszystko na tych zdjęciach  przeglądam w tej chwili albumik  widzę pijanych, którzy leżą przy przystanku, śpiący (dzieci im zrobiły), jakiś ludzi wpatrzonych w telewizor, jest przyjaciel kot, który chodzi po oknie oczywiście, są jakieś strasznie miłe kundle  najwięksi przyjaciele dzieci, jest dziewczynka, mała dziewczynka, która tak jakby dmuchała na dmuchawiec, taki mlecz, prawda?......

 

Popatrzmy na siebie, czy jesteśmy ludźmi, którzy jeszcze zachowali tę świeżość spojrzenia serca i umysłu, które mają dzieci i które w związku z tym potrafią dopatrzyć się czegoś w nas i w świecie, co by niosło jakąś nadzieję, co by niosło jakąś nadzieję przemienienia; ostatecznie bowiem jesteśmy chrześcijanami  nie po to żeby żyć tylko porządnie; jesteśmy chrześcijanami, aby pozwolić, by Chrystus przemienił nasze serca, przemienił nasze życie. 

I owa przemiana nie ma być wzięciem nas w niewolę i oddalenia nas od naszego człowieczeństwa  wierzę w to bardzo głęboko i myślę, że wszyscy w to wierzycie - że właśnie tę nadzieję jakiejś przemiany Bóg złożył w nasze serca. I póki mamy tę prostotę dzieci  to jeszcze w to wierzymy.

Nie daj Bóg, aby nie było w twoim sercu  żadnej nadziei na przemianę, nie było tej nadziei, że naprawdę Chrystus wyprowadza nas  na górę wysoką osobno, aby przemieniając się wobec nas , to znaczy ukazując potęgę, piękno, wspaniałość swego majestatu  tak wielką, że uczniowie właściwie mówili jakieś nieskładne rzeczy, bowiem zarówno fascynując się wspaniałością tego, co zobaczyły ich oczy, ogarnęła ich jednocześnie fascynacja i groza. 

Pan naprawdę przyszedł po to, aby przemienić nasze serca.

 

Pójdźcie na tę wystawę, popatrzcie jak dzieci to widzą i w całym brudzie, beznadziejności i smutku, poszukajcie jednak na tych zdjęciach, poszukajcie śladów dziecięcej, prostej, może naiwnej  ale daj nam Panie wszystkim taką naiwność  nadziei na przemianę, na to, że nie jesteśmy skazani na życie w nieustannej podejrzliwości, braku nadziei, rozpaczy  nie jesteśmy..... 

 

Dane nam jest to światło; ono nie tylko rozbłysło na Taborze, ono naprawdę jest  dzisiaj także nam dane. Jeżeli Pan ukazał swą światłość  tym, którzy mieli z nim razem, którzy mieli Mu towarzyszyć w Jego męce, to nam też daje to światło na miarę naszego doświadczenia, na miarę naszego wyzwania, na miarę twojego smutku i twojej rozpaczy. Pan daje światło i przemienia nasze życie.

Tylko nam się nie chce, bo trzeba wyjść na górę... i nam się nie chce, bo  wydaje nam się, że już wszystko przegrane...... nam się nie chce, bo już jesteśmy zmęczeni, zabrudzeni.....

 

Pozwólmy, by Pan nas wyprowadził na górę wysoko, osobno; pozwólmy, by stało się to, o co się modlimy przed wielką modlitwą eucharystyczną  w górę  serca, tak nam bardzo potrzeba, może teraz szczególnie, gdy jakoś tak strasznie smutno się zrobiło w Polsce i tak jakoś wszyscy jesteśmy w stosunku do siebie straszliwie podejrzliwi i przekonani o tym, że wszystkimi kierują złe intencje, że wszystko można kupić, wszystko można sprzedać....

 

Panie, przemieniaj nas, nie pozwól, żeby zły duch tak zabrudził nasze spojrzenie, byśmy już zupełnie stracili to, co jeszcze z dziecka w może kącie serca w  nas się przechowało; przemień nas, daj nam odwagę do życia prawego, godnego, świetlistego....

 
Homilia  Źródło wody żywej  Samarytanka

 (nawrócenie)

 

            

            Dotknę tylko odrębnego tematu, tylko dotknę go  Jezus i kobiety; ciekawe  to one pierwsze ujrzały Zmartwychwstałego  Maria  Magdalena. I jednej z pierwszych, właśnie Samarytance, właśnie tej, która nie wiedziała, w co wierzy, powiedział, że jest Chrystusem, Ja jestem Nim, z którym mówisz.

Niezwykłe to spotkanie, niezwykła rozmowa, gdzie wszyscy nawet przy pierwszym spotkaniu się z tym tekstem, czujemy, że pozornie prosta rozmowa mężczyzny z kobietą u studni  prośba o wodę  od razu nabiera jakiegoś głębszego, by nie powiedzieć mistycznego znaczenia, że owo pragnienie i owa woda musi znaczyć coś znacznie głębszego. Jezus mówi: Daj Mi pić!

Święty Augustyn komentując to, te słowa, przypomina jeszcze inne słowa, które Jezus wypowiedział na krzyżu: Pragnę...  to samo. Bóg łaknie miłości człowieka i Bóg łaknie, by być łaknionym; pragnie, byśmy Go pragnęli.

Deus sitis sitiris  to święty Augustyn tutaj kunsztownie w łacinie  mówi; (sitio  to pragnąć, być spragnionym, być suchym, bez wilgoci). 

Bóg syci tych, którzy pragną być nasyconymi, Bóg przygotowuje drogę dla siebie w ludzkich umysłach i sercach, budząc pragnienie, by było ono odpowiedzią na Jego pragnienie, na Jego miłość, bo chce dać wody żywej.

            

Cóż to jest  - woda żywa? I znowu ta dwoistość symboliki, mistycznej symboliki Ewangelii Jana. Z jednej strony woda żywa  to jest po prostu woda płynąca, ta woda tryskająca ze źródła, a z drugiej strony....; poczytałem taki fragment Jeremiasza: Bo podwójne zło popełnił mój naród: opuścili Mnie, źródło wody żywej, żeby wykopać sobie cysterny, cysterny popękane, które nie utrzymują wody....

Bóg nie tylko tutaj daje wodę żywą, ale jest źródłem wody  ...opuścili Mnie, źródło wody żywej...

 

Ta wielka symbolika świętego Jana jest jakby wtopiona w ten cudowny, obrazowy sposób  mówienia biblijnego, a każdy z tych obrazów i symboli ma nieskończoną głębię, w którą możemy przez modlitwę i kontemplację wchodzić coraz bardziej. Z Psalmu: ...Albowiem w Tobie jest źródło życia  i w Twej światłości oglądamy światłość... Źródło wody żywej jest źródłem życia, wprost  życia, źródłem życia.

 

Jeszcze jeden fragment z Ewangelii świętego Jana, który nam przybliży to, co  znaczy to pragnę Boga, który wychodzi ku nam, aby obudzić w nas to pragnienie Boga. Co to znaczy? (...) w najbardziej uroczystym dniu  święta  to z 7 rozdziału świętego Jana  Jezus zawołał donośnym głosem: Jeśli ktoś jest spragniony, a wierzy we Mnie  niech przyjdzie do Mnie  i pije!(...). Jednym słowem  czy mam się domyślać, czym jest ta woda żywa, dająca życie? Łączy to wszystko jedno słowo  wiara - ...Kto jest spragniony i wierzy we Mnie...   

 

Bóg budzi pragnienie, pragnienie pełni i pokazuje drogę, na której to pragnienie może być nasycone; jest nim wiara; wiara, do której mamy się nieustannie nawracać, albowiem wiara nie jest stanem posiadania Boga; wiara jest stanem nieustannego zwracania się ku Bogu w każdym naszym wyborze, w każdej naszej decyzji. To nie znaczy, że ciągle mamy zaczynać od początku, ale to nie znaczy też, że uwierzywszy, dopływamy do bezpiecznego portu. 

 

Wiara jest wypłynięciem  na głębię. Jezus mówi: ....kto we Mnie uwierzy, nie będzie pragnął..., dlatego, że w Nim daje nam źródło. Jezus nie daje nam tylko kubka żywej wody, daje źródło; przez wiarę bowiem dotykamy samego źródła, które w nas zaczyna tryskać.

 

            My wciąż szukamy rzeczy, których nie potrzebujemy, których im więcej mamy, tym bardziej jesteśmy puści. Nasza troska jest uwikłana w mnóstwo drugorzędnych spraw i gdy stajemy wobec jakiejś krańcowej sytuacji, wtedy uświadamiamy sobie, jak wiele niepotrzebnych rzeczy, spraw, czynności nas otacza. Woda żywa pokazuje  gdzie mamy czerpać, skąd mamy czerpać....

 

Gdy o tym myślałem, przygotowując tę naszą rozmowę, to jakoś tak cały czas mi towarzyszył wiersz jednego z największych polskich poetów; nasz metafizyczny poeta barokowy  Sęp Sarzyński  bardzo znany; pozwólcie, że przytoczę:

 I nie miłować ciężko, i miłować

Nędzna pociecha, gdy żądzą zawiedzione

Myśli cukrują nazbyt rzeczy one,

Które i mienić, i muszą się psować

(...)

Miłość jest własny bieg bycia naszego,

ale z żywiołów utworzone ciało

To chwaląc, co zna początku równego
Zawodzi duszę, której wszystko mało,

 

Gdy Ciebie, wiecznej i prawej piękności

Samej nie widzi, celu swej miłości...

 

To chyba to pragnienie  wiecznej i prawej piękności  początku, której zawsze mało  to jest w właśnie to pragnienie, które budzi w nas ta woda żywa.

 

Ale Jezus mówi  wiara. Tylko zauważmy, jaki jest ciąg następny tego procesu przemiany, nawrotu,  czyli nawrócenia życia Samarytanki.

Gdy ona mówi: ...daj mi tej wody...., to Jezus mówi:  ...przyjdź tutaj z mężem...

Jest to oczywiście prowokacja; prowokacja do czego? Do tego, żeby ona wyznała,  jeszcze może  nieśmiało, ale wyznała swój  grzech. I Jezus mówi, na czym on polega. Zauważcie  On jej nie oskarża, On tylko chce, by stanęła w prawdzie, to znaczy, żeby wyznała swój grzech.

 

To bardzo ważne  Bóg nie jest naszym oskarżycielem; Bóg chce, byśmy wyznali i stanęli w prawdzie. Pismo Święte tylko szatana nazywa oskarżycielem; tam (...) oskarżyciel naszych braci został strącony, ten, co dniem i nocą oskarża ich przed Bogiem naszym(...). Szatan jest oskarżycielem; Bóg nie jest oskarżycielem. Bóg chce wyznania, albowiem, źródło wody żywej tryska wtedy, gdy człowiek jest w prawdzie. 

 

A więc ta dzisiejsza Ewangelia jest wielką opowieścią o tym w jaki sposób  my, w których Bóg budzi pragnienie wody żywej, pragnienie tego piękna, które nas nie zawodzi, które nie jest żadnym idealizmem, ale jest po prostu spełnieniem całej tęsknoty i pragnienia ludzkiego serca, ale mamy do tego iść nie poprzez  właśnie  estetyczne dywagacje, filozoficzne rozważania, tylko przez przyjęcie wiary wyznaniem grzechu. 

Wtedy możemy naprawdę oddawać cześć Bogu w Duchu i w prawdzie; i jak Samarytanka głosić jest naprawdę Ten, który wie, co jest w człowieku i właśnie dlatego, że wie, co jest w człowieku i zna każdy grzech, nie jest naszym oskarżycielem, lecz Zbawicielem. I dlatego Nadzieja nigdy nie zawodzi. 

 

Homilia  Przebaczenie

         

         Tydzień temu, gdy czytaliśmy Ewangelię o Samarytance, mówiłem w związku z tym o dwóch sprawach bardzo związanych ze sobą  o nawróceniu i wyznaniu.

Nawrócenie  zmiana biegu myśli i decyzja zwrócenia się ku Bogu; wyznanie  przeciwieństwo oskarżenia; Bóg nie oskarża nas, to szatan jest naszym oskarżycielem. Bóg, który czeka, czeka na nasze wyznanie, byśmy stanęli w prawdzie, bowiem owo stanięcie w prawdzie umożliwia przebaczenie, czyli przywrócenie stanu przyjaźni. I dziś właśnie o przebaczeniu  porozmawiamy.

 

         Wyznając staję wobec tego, komu zawiniłem, komu uczyniłem krzywdę. Wyznanie i przebaczenie  to są wydarzenia, czy relacje, które mogą zachodzić tylko między osobami  nie ma anonimowego wyznania, nie ma anonimowego przebaczenia; pokrzywdzony może przebaczyć, jeżeli  płynie to z jego wolnej decyzji; nie może on unieważnić złości, czynu, który został potępiony, lecz jakby rozpoczyna na nowo możliwość zawarcia, otwarcia się nawzajem; relacje między przebaczającym, a winnym nabierają nowego kształtu i ten winny może zacząć nowe życie. Pamiętajmy  to taki mały skrót, opowieść o tym, że wyznanie i przebaczenie możliwe są między osobami, ale oczywiście najważniejsza ze spraw  to jest to, co dzieje się pomiędzy Bogiem i człowiekiem  to wobec Boga mamy wyznać, aby dostąpić przebaczenia. 

 

I gdy mówimy o przebaczeniu i o Bogu, to siłą rzeczy jakby otwieramy się na ten wymiar Boże miłości, którą nazywamy miłosierdziem. Mówiliśmy o tym rozważając słowa Ojca Świętego w czasie jego pielgrzymki, próbując je jakby przemyśleć i wejść głębiej w ich treść, ale bardzo ważne, byśmy teraz w tym Wielkim Poście jeszcze raz to uprzytomnili.

Bo ważne jest byśmy też pamiętali, że choć pełniej to Boże miłosierdzie objawiło się w Jezusie Chrystusie, to przecież również i stare przymierze jest świadkiem Bożego miłosierdzia. Hebrajskie słowo, oznaczające miłosierdzie  - rahamim  znalazłem to w bardzo interesującym słowniku, wywodzi się prawdopodobnie od  rehem, - co może tak nieładnie będzie, może dlaczego nieładnie(?)  po prostu anatomicznie  po prostu  macica   - co znaczy, że bardzo silny związek z macierzyństwem. Miłosierdzie więc jest jakby słowem, które opisuje ten aspekt Bożej miłości, który jakby nam najbliżej wyrazić poprzez miłość macierzyńską.

 

Nie chodzi oczywiście, czy Bóg to jest On, czy Ona; Pismo Święte samo pokazuje jak nasze słowa są nieudolne  w wyrażaniu Bożej rzeczywistości. To jest coś istotnego w tym macierzyńskim rysie Bożej miłości, to znaczy jej, tej miłości nieuwarunkowany charakter. Tak jak matka będzie kochała dziecko niezależnie od tego, co on zrobi, choćby to było coś naprawdę podłego i złego, tak jakby Bóg. Mówię jakby, bo z jednej strony wiemy, że to jest miłosierdzie ogromne, ale że ono też nie znosi sprawiedliwości  to jest wielki problem wszystkich monoteizmów, gdzie jest jeden Bóg  jak pogodzić Boską sprawiedliwość z Boskim miłosierdziem?

W judaizmie, w mistyce żydowskiej, w Kabale budowali mędrcy coś na kształt drzewa - boskich sefirotów jak o się mówiło, czyli jakby świateł boskich, które stają pomiędzy człowiekiem i Bogiem i stanowią jakby drabinę, wskazującą jak mamy wznosić się w tym wzlocie duszy ku Bogu; i tam jakby sąsiadują ze sobą na tej drabinie gewura (sąd) i hesed (łaska i miłość) wzajemnie się warunkując, dopełniając, wzbogacając.

 

Jako chrześcijanie nie mamy potrzeby budowania żadnych drabin bowiem Jezus Chrystus jest Tym, który stanął pomiędzy Bogiem i nami; i co więcej?  to, że dał Swego Syna, że Syn stał się człowiekiem, jest naszym bratem, znaczy  i to bardzo ważne, bo my nie zawsze może o tym pamiętamy, - że w tym stanięciu wobec Boga i Jego sprawiedliwości, Jezus Chrystus jest naszym Rzecznikiem i Obrońcą. ...Jeśli by nawet kto zgrzeszył, mamy Rzecznika wobec Ojca  Jezusa Chrystusa sprawiedliwego... 

Jest sprawiedliwy, staje po naszej stronie; w tym stanięciu naszym wobec Boga, Jego sprawiedliwości, Jezus jest z nami, po naszej stronie, bowiem siedzi po prawicy Ojca (to jest u świętego Pawła w Liście do Rzymian) - wstawia się za nami, ukazując Bogu swe Przenajświętsze rany, swój przebity bok, bowiem cena tego miłosierdzia jest naprawdę ogromna i ważne, tak ważne byśmy sobie z tego zdawali sprawę, by ta łaska nie była dla nas łaską tanią, za łatwą...To nie ma umniejszać naszej nadziei, to nie ma jakby zaostrzać, czy też czynić bardziej surowym oblicze Boga, ale to jest ta jakby odpowiedzialność za ten wielki dar, który otrzymujemy, i który nie jest darem tanim, bo był opłacony krwią Pana.

 

         Stoi po naszej stronie, bo Jego miłość jest większa od naszego grzechu, słabości, marności stworzenia; stoi po naszej stronie i dlatego dostępujemy tego odpuszczenia, my, którzy uczciwie wyznajemy to, co jest naszą słabością, grzechem, marnością stworzenia. 

 

Doznajemy odpuszczenia, gdy wchodzimy w światło, gdy nie próbujemy ani przed samymi sobą, naszym sumieniem, ani wobec innych ludzi, ani wobec Boga ukrywać w sobie jakiejś nieprzejrzystości, jakiejś ciemności. 

Powiedzmy sobie, że to nie tylko wyśmiewana w literaturze epoka mieszczańska miała swoje zakłamania; nasza epoka też ma swoje zakłamania, które bardzo głęboko mieszkają w sercach i sumieniu każdego z nas; zakłamanie, które często polega na łatwym usprawiedliwieniu, na tych wyśmiewanych kompleksach, czy trudnościach z młodości, gdy się chodziło do szkoły pod górkę, wypracowujemy sobie mnóstwo takich łatwych formułek, by nie stanąć w prawdzie, by nie złożyć wyznania, tylko raczej obciążyć innych. 

Jakże często bowiem nie postępujemy zgodnie, z tym, co wyznajemy w każdej Mszy świętej, gdy prosząc o przebaczenie, mówię - moja wina i walę się we własne piersi; często nasz odruch jest odwrotny, to  oni! 

Zwalamy na rodziców, rodzice zwalają na dzieci; te nieszczęsne starsze osoby, które spowiadając się jakże często oskarżają całe swoje otoczenie, zupełnie jakby  nie znajdując w sobie żadnego cienia nawet, no, po prostu  grzechu, winy. I ci radośni młodzieńcy, panienki, które też radośnie korzystając z......jakby błogosławieństwa swej bezmyślności, też nie widzą żadnej okazji, żeby wejść w światło, stanąć w prawdzie; wystarczają nam poradniki w pismach (przepraszam wszystkie panie, ale nie wy jesteście winne za głupotę pism kobiecych, prawda?). Mamy mnóstwo takich rozmaitych systemów, które jakby uniewinniają nas, zanim wejdziemy w światło, zanim pozwolimy, by może trudna i bolesna prawda dotknęła nas.

 

Światło....Wejść w światło....

Przecież, gdy mówiliśmy o sumieniu, przypomnieliśmy sobie, że ...jest światło, które oświeca każdego człowieka na ten świat przychodzącego..., tylko  to są słowa Jezusa i to są słowa właściwie mądrości duchowej całego świata - ludzie kochają ciemność, bo w ciemności można wiele ukryć. 

Czy nie uważacie, że bardzo boimy się samych siebie?, że ten lęk wejścia w światło, stanięcia w świetle swojego sumienia, tego fundamentalnego światła, płynie z lęku przed sobą? , że są w nas ogromne pokłady lęku przed samym sobą, lęku, który nam uniemożliwia miłość siebie samego. A może bardzo często tak trudno  kochać bliźniego, bo nie kochamy siebie, bo się siebie boimy i tak wolimy przetrwać w szarości, ciemności, nijakości.

 

Ale wejście w światło może być okrutne, bowiem boimy się wejść, bo boimy się tego, że ta prawda o nas będzie tak okrutna, tak ostra, że jej nie zniesiemy.

Ale dzisiejsza Ewangelia nie tylko mówi o świetle, w które trzeba wejść, ale  dzisiejsza Ewangelia mówi również o tym, że tak jak Mojżesz podwyższył węża na pustyni i ci, którzy spoglądali na niego, doznawali ocalenia, tak i Syn Człowieczy będzie wywyższony, wiemy co znaczy; wywyższony  rozpięty pomiędzy niebem, a ziemią. 

To światło, w które mamy wejść nie jest anonimowym, kosmicznym światłem; jest światłem, które płynie z krzyża, i to jest prawda przeżyta z krzyżem staje się prawdą, w której odkrywamy nie tylko własną nędzę, ale odkrywamy miłość Boga i dlatego ta prawda nas nie zabija, choćby była najtrudniejsza,  nie zabija, ale buduje i  odnawia naszą nadzieję.

 

Nawrócenie, wyznanie, przebaczenie.... przebaczenie po to, żeby pójść i świadczyć, bo pełnym przyjęciem przebaczenia jest świadectwo  o tym, że jest Pan, który przebacza i że można zacząć naprawdę nowe życie.

Homilia  - Świadectwo
Wyznanie  przebaczenie  świadectwo
 

                Ci Grecy, o których słyszeliśmy w Ewangelii, prawdopodobnie byli tzw. bojący się Boga, czyli ci, którzy przygotowują się do przyjęcia wiary monoteistycznej, przyjęcia judaizmu; ale czuli, czy spodziewali się, że jeszcze może przed nimi otwiera się głębsza perspektywa spotkania z Bogiem; chcą ujrzeć Jezusa, chcą doświadczyć Jego obecności.

            

Myślę, że gdzieś najgłębiej w każdym z nas, gdy przychodzimy, by uczestniczyć w Eucharystii jest to też takie samo oczekiwanie  chcemy ujrzeć Jezusa,  doświadczyć Jego obecności, chcemy wyznać Mu całą tę ciemność, którą nosimy w sobie  ciemność grzechu, ale też i smutku i tego wszystkiego, co sprawia, że nasze życie często wydaje się nam smutne. Chcemy wyznać, aby dostąpić przebaczenia.  Ale Bóg w tym sensie nie daje za darmo, bowiem chce, byśmy o tym, co otrzymujemy  opowiadali; a dokładniej  byśmy dawali świadectwo.

 

Dlaczego świadectwo? Bowiem być chrześcijaninem, to iść w ślady Chrystusa  naśladować Go. A On przecież pytany  po co się tutaj znalazł? -  powiedział:  (...) Jam się na to narodził, na to przyszedłem na świat, aby dać świadectwo prawdzie (...) . ...Dać świadectwo prawdzie....; prawdzie, która wyzwala; prawdzie, którą jest On sam; Prawdzie, która jest sądem nad światem.  To bardzo ważne, ewangeliczne określenie  dać świadectwo prawdzie; nie tyle pouczyć o prawdzie, nie tyle wykładać prawdę, ale  właśnie  dać świadectwo.

 

Spróbujmy, pokrótce zastanowić się, dlaczego nie pouczenie, tylko świadectwo i że naszą powinnością też nie tyle jest pouczanie innych, co też dawanie świadectwa. Bowiem rzeczywistość, którą przynosi Jezus jest rzeczywistością wpisaną w doświadczenie naszego międzyludzkiego bycia  to, co  naprawdę do nas trafia, to nie tyle abstrakcyjne pouczenie, co słowo, za którym stoi ten, który mówi.  Przecież nawet w sądzie ten, który mówi  świadek, to nie tylko ten, który coś widział i o tym mówi, ale który tutaj jakby podkreśla bardzo swoją rzetelność, jakby siebie daje w zastaw za to, co zostało powiedziane, jego wiarygodność potwierdzona jest jego byciem  jaki jest ten człowiek. Oczywiście sędzia ma za zadanie nie tylko wysłuchać, ale i sprawdzić, ustalić to, co się nazywa prawdą materialną, tym nie mniej świadek stoi za swoim świadectwem.

Można powiedzieć, że czasami dostrzegamy drugi poziom tego świadectwa  wtedy, gdy świadek jest całkowicie zaangażowany w to, co opowiada i mówi: Ręczę swoim honorem, swoim życiem. Powiedziałem honorem  to bardzo niemodnie wypadło, bo to jest jedno ze słów, które nam wyleciało; honor  w naszym życiu publicznym  także, ale odłóżmy to na osobne rozważanie. Ktoś zwrócił uwagę na to, że wszyscy chcemy być  autentyczni, ale honor, to tak sobie tak odkładamy, na bok. Ale powiedzmy sobie, że to jest jeszcze ten klasyczny, stary świadek z dziewiętnastowiecznej powieści, który ręczy swoim honorem, swoim życiem.

 

A wreszcie zgadzacie się, że jest też taki wymiar świadectwa, w którym człowiek bardzo autentycznie, no, ryzykuje całym, swoim życiem. Mówimy: Kogoś usunięto, bo to niewygodny świadek; czasami, by świadczyć, trzeba postawić całe swoje życie i jakby wiarygodność świadectwa w dużym stopniu jest podkreślona tym właśnie ryzykiem, które świadek za to stawia.

 

Ale przecież nie tylko w tym życiu publicznym, sądowym mówimy  o świadectwie. W gruncie rzeczy, wtedy, gdy mamy do czynienia z naprawdę głęboką relacją z drugim człowiekiem, gdy on coś  mnie odsłania, z tego, co stanowi jakąś intymną jego wewnętrzną prawdę, to też mam do czynienia ze świadectwem. Tylko słowo świadectwa skierowane ku drugiemu, odsłania jakieś zakryte dla innego pokłady mojego bytu, mojej osoby. 

 

Dlatego, gdy mówimy o naprawdę ważnych sprawach, o wysokich wartościach, to pamiętajmy, muszą to być słowa świadectwa. Tylko świadcząc możemy mówić o dobru. 

Dobro bowiem samo jakby nie ma swojej twarzy. Dobro przychodzi do mnie zawsze w twarzy drugiego człowieka; dobro ma twarz człowieka, które ta twarz bądź to dobro odsłania, bądź zasłania; i można snuć bardzo interesujące rozważania na temat dobra samego w sobie,  - nie wiem  bytowego umocowania tego, relacji dobra i wartości ....tutaj można cały katalog bardzo ważnych problemów teoretycznych podsunąć, ale w tym, co dotyczy naszego życia, o tym, że jest dobro, świadczy drugi człowiek, świadczy sposób, w jaki on jest, właśnie  świadczy! Bowiem, za to, co czyni, za tym, co robi, stoi jego życie. W tym sensie daje tutaj w zastaw samego siebie. 

 

Podobnie z  wiarą. Wiara nie jest zbiorem teoretycznych prawd teologicznych. Dał Jezus świadectwo prawdzie; w którym momencie powiedział to: ...na to przyszedłem, aby dać świadectwo prawdzie...? - w momencie, gdy został oskarżony, gdy stał przed Trybunałem. I rzeczywiście, w zakład za te słowa dał samego siebie, stał się zakładnikiem prawdy, życiem poświadczając, Kim ona jest.

 

Doznając przebaczenia, doznając tego daru przemiany serca i umysłu, nie możemy tej prawdy zachować dla siebie. Świadczyć  to nie znaczy agitować. Można agitować do jakiegoś programu politycznego, można agitować w przekonaniu, że jest się właścicielem prawdy. My nie jesteśmy właścicielami prawdy, my jesteśmy świadkami prawdy. Kto myśli o wierze, o Kościele w kategoriach własności  grzeszy; grzeszy, dlatego, że nie wolno z wiary uczynić religijnej ideologii, nie można z wiary uczynić narzędzia do zwalczania innych. Wiarę się świadczy, stawiając siebie jako świadka, czyli zakładnika prawdy.  Jak to powtarzam czasami, a teraz też powtórzę - mamy obowiązek świadczenia i głoszenia przez świadectwo prawdy do ostatniej kropli krwi, ale swojej krwi, nie przeciwnika. 

 

I tutaj, gdy sobie uświadomimy, że nasza powinność głoszenia świadectwa  jest wezwaniem i jest wynikiem tego, czy autentycznie przyjęliśmy to Boże przebaczenie; wiemy, że złożyliśmy Mu to wyznanie naszego grzechu, naszej ciemności i teraz mamy iść dawać innym.  Z dobrami duchowymi jest tak, że one się pomnażają, wtedy, gdy są rozdawane.

Jak rozdasz pieniądze, to nie będziesz ich miał, a jak będziesz dawał dobro, to ono będzie rosło, będzie rosło w tobie.

 

Tak samo jest z wiarą. Ponieważ my często wiarę przechowujemy jako intymny skarbczyk we własnej szufladzie, gdzieś ukryty, dlatego nasza wiara często jest  taka zwiędła i nieświeża, bo się nią nie dzielimy, bo o  niej nie świadczymy, bo tak jak byśmy gdzieś tam  głęboko się jej wstydzili.  Albo będziemy sądzili, że gdy będziemy, jakby z pewną jasnością i pokorą świadczyć o prawdzie, to będziemy nietolerancyjni. Oczywiście, głoszenie wiary nie jest żadną nietolerancją, jeżeli będzie to świadczenie, a nie ideologiczne wymądrzanie się nad innymi. 

Świadectwo, świadczenie jest bardzo głęboko wpisane, jakby w pokorną strukturę wiary; pokora to jest umiejętność przyjęcia daru, ale teraz też tym darem trzeba obdarzać dalej, aby rosło i pomnażało się to, co Jezus nam przyniósł

Homilia 

 Oto dzień, który dał nam Pan...

 

Alleluja  znaczy chwalcie Pana, Pana  Jahwe. To pierwsze słowo, które dzisiaj rządzi  naszym myśleniem, odczuwaniem; drugie, tak często powtarzane w dzisiejszej liturgii - Oto dzień, który dał nam Pan ....Oto dzień  ta Wielka Noc jest dniem, który dał nam Pan.

 Bardzo niezwykłe jest przy lekturze Ewangelii, kontrast pomiędzy bardzo precyzyjnym, dokładnym, bez mała reporterskim stylem, z jakim ewangeliści opowiadają mękę i śmierć Jezusa, do złożenia do grobu. 

I potem następuje sekwencja fragmentów, opisów, wydarzeń, które wydają się jakby nie pasujące do siebie, jakieś rozbłyski, których trudno  tak by się wydawało -   których trudno by ułożyć w jedną zwartą całość. 

Słyszeliśmy przed chwilą, że Piotr przybył do grobu, zobaczył pusty grób, no ale właściwie ewangelista Łukasz  tylko notuje, że zdziwił się bardzo, a u świętego Jana słyszymy, że gdy zajrzał do grobu, zobaczył, że jest pusty, ujrzał i uwierzył.

A więc zdziwił się, czy uwierzył? I można by  tak zbierać te wszystkie Ewangelie... czy to znaczy, że one są jakąś tylko opowieścią o czymś, co się im  przewidziało?  Nie, to jest dokładny zapis tego, co w sposób zupełnie wykraczający oczekiwania, wyobraźnię, zdolność rozumienia uczniów się wydarzyło. 

Sami wiemy, że, gdy zacznie się  dziać coś niezwykłego, gdy czas zaczyna gęstnieć, to właściwie ten czas jawi nam się jako sekwencja pewnych wydarzeń, które nie zawsze budują się  w taką jedną zwartą narrację.

I to jest niesłychanie istotny rys prawdziwości Ewangelii.

O tym jak  można to wszystko jakby zebrać  razem, jutro zastanowimy się  tak nazwę  - bardziej dyskusyjnie. 

 

Dzisiaj przede wszystkim musimy się skoncentrować na duchowym wydarzeniu, które tutaj się dzieje.

             

W pustym grobie, kobiety, one pierwsza spotykają anielskich posłańców  dwóch mężczyzn w lśniących szatach, którzy to mężowie, delikatnie czynią im wymówkę : Dlaczego  szukacie żyjącego wśród umarłych ?, nie ma Go tu... On już przeszedł ze śmierci do życia. 

Bowiem zmartwychwstanie to nie jest powrót do życia; ( tak  powrócił Łazarz, który może nawet bardzo długo potem jeszcze żył, wedle legendy ze swoimi siostrami  Marią i Magdaleną, pojechał do Marsylii  tam jest czczony jako pierwszy biskup Marsylii, ale,  no umarł; on po prostu został przywrócony do życia.) Jezus przeszedł przez  śmierć do nowego życia. Jest ten sam, taki sam, a przecież zupełnie inny. Charakterystyczne, że w tych ułamkowych, jakby nieco mozaikowych opisach, a przecież opisach zjawiającego się Chrystusa, bardzo istotne są takie małe detale  to na przykład, że Go nie poznali; Maria Magdalena, która uwolniona od grzechu przez Jezusa , towarzyszyła wraz z innymi niewiastami Jezusowi i przecież znała  dokładnie każdy Jego gest, każdy uśmiech, każde zmarszczenie brwi, ona teraz nie poznaje Pana; dopiero, gdy nazywa ją jej imieniem  Miriam  wtedy poznaje. 

Czyli, że do poznania Jezusa, potrzebne były nie tylko te oczy fizyczne, ale te oczy, które mają swoje korzenie gdzieś głębiej, w  sercu.

Gdy uczniowie szli, uciekając  po prostu  uciekając z Jerozolimy do Emaus, nie poznali Jezusa, który dołączył do nich i - jak malowniczo pisze święty Łukasz  oczy ich były na uwięzi.  Dopiero, gdy błogosławił  i dawał im chleb, oczy ich się otworzyły i poznali Go, ale wtedy On znika; nie jest już taki jak przed tym, nie jest taki  pojawia się, nieoczekiwanie niknie, a przecież jest  cielesny, dotykalny. 

Gdy w końcu tego samego dnia, w  niedzielę, wieczorem staje pośród nich - uczniów, w wieczerniku, dając im znak pokoju - Pokój wam, pierwsze, co widzą, to reagują trwogą, lękiem, wydaje im się, że widzą ducha; On mówi  - ...dotknijcie mnie, przekonajcie się, duch nie ma ciała ani kości, ja mam; wziął chleb, jadł z nimi.....

A więc ten sam Pan, a przecież inny, już po tamtej stronie; a przecież nie duchowy...

 

Niezwykłość chrześcijaństwa płynie z tego, że sam Pan przyjął ciało, i to ciało nie zostało w grobie, lecz to ciało przeszło wraz Nim do chwały Bożej, do Bożej chwały.

Chrześcijaństwo wierzy w przebóstwienie człowieka cielesnego, wierzy w zmartwychwstanie , to znaczy  w to, że również i my w naszej  - takie kaznodziejskie gadanie  powłoce cielesnej.... to żadna powłoka, to jesteś  - ty  twoje ciało. Chrześcijaństwo jest niesłychanie cielesne i materialne; głosi chwałę, pochwałę tego Bożego stworzenia, jaką jest materia, bo oto człowieczeństwo uwielbionego Chrystusa, to jakby pierwsza cząstka tego nowego nieba i nowej ziemi, w której mamy mieć udział, w której mamy mieć uczestnictwo.

 

            Dlaczego szukacie żyjącego wśród umarłych?

My jakże często zasługujemy na tę wymówkę anielską; szukamy żyjącego wśród umarłych, żyjącego inaczej, ale Tego, który pokazał nam drogę wiodącą ku temu w jaki sposób On swoje człowieczeństwo wprowadził w obręb Boskości.

Bo przecież my też jesteśmy powołani do tego nowego życia w Chrystusie. 

Kiedy szukamy żyjącego wśród umarłych? Wtedy, gdy nasze uczynki ( to też powiedzenie świętego Pawła), gdy nasze uczynki są uczynkami śmierci, gdy są uczynkami grzechu, gdy nie żyjemy wedle prawa miłości, które On przyniósł, gdy wierzymy w pozorną przezorność dzieci tego świata i jak dzieci tego świata całą naszą troskę pokładamy w tym, żeby się jako mniej więcej urządzić, jakbyśmy tutaj mieli żyć wiecznie, a gdy przychodzi koniec, to wygrażamy Bogu  dlaczego nas skrzywdził?! 

 

Jesteśmy powołani do nowego życia, a to bardzo konkretnie oznacza, jesteśmy powołani do tego, aby żyć wedle tego prawa , które przyniósł Jezus, czyli tego prawa miłości, którą On przyniósł i które rzeczywiście daje nam nowe życie. 

Każdy z  nas, gdy w sakramencie pojednania dotknął tej radości rozpoczynania autentycznie nowego życia, wie i rozumie, co teraz  mówię. Jest, mamy takie momenty blasku, w którym widzimy naprawdę inaczej całe nasze życie; i taki dzień jak dzisiaj - dzień, który dał nam Pan, dzień światłości, która przenika mroki naszego życia, taki dzień budzi w nas nadzieję, że naprawdę nie dostaliśmy daru życia po to, by złożyć go w  ziemi; dostaliśmy dar życia, aby na wieczność być z Panem.

 

W czasie liturgii Wielkiej Soboty  rannej liturgii, czyta się bardzo piękny, głęboki, poetycki tekst anonimowej starożytnej homilii; są to słowa, które Jezus ukrzyżowany wypowiada wobec tych, którzy w Otchłani oczekiwali na Jego przyjście, na Praojca naszego Adama , Abrahama i innych: 

Wielka cisza spowija ziemię, wielka na niej cisza i pustka, cisza wielka, bo Król zasnął. Ziemia się przelękła i umilkła, bo Bóg zasnął w ludzkim ciele. Ale pragnie nawiedzić tych, którzy siedzą zupełnie pogrążeni w cieniu śmierci i mówi: Oto Ja, twój Bóg, który dla ciebie stałem się twoim Synem, Adamie. Zbudź się, który spisz, nie po to bowiem cię stworzyłem, byś pozostał spętany w Otchłani. Powstań z martwych, albowiem jestem Życiem umarłych.

 

Powstań z martwych, albowiem jestem Życiem umarłych   Oto dzień, który dał nam Pan......

Homilia 

Spór o zmartwychwstanie

 

            Święty Mateusz mówi w e właśnie przeczytanym fragmencie Ewangelii, że ta hipoteza o wykradzeniu ciała jest pamiętna wśród Żydów do dzisiaj; prawdą jest, że tak jest zapisana w Talmudzie. Rzeczywiście musieli sobie dać nasi starsi bracia w wierze radę z tym fenomenem  co się stało z Jezusem Chrystusem? Koran również pisze o Jezusie, z tym, że w sposób może bardziej wyrafinowany, mianowicie  Mohamet twierdzi (jako autor Koranu), że Jezus nie umarł: gdy był już prowadzony na śmierć Bóg go zabrał do nieba, a na miejsce Jego stworzył  innego, podobnego i jego ukrzyżowali. No, to też jest jakieś wyjście, jeżeli byśmy szukali rozmaitych możliwości rozwiązania tego problemu.

 

A więc dzisiaj tak może bardziej szkolnie przejrzymy kilka hipotez (ostatecznie sprawa zmartwychwstania jest zupełnie kamieniem węgielnym naszej wiary), więc myślę, że i takie krytyczne myślenie, nie tylko to głębokie wchodzące w sam sens duchowy zmartwychwstania, ale również jakieś prawo uporządkowania tego też jest potrzebne.

 

Ta hipoteza oszustwa uczniów wychodzi z założenia, że uczniowie nie mogli pogodzić się z tą jawną klęską, którą ponieśli i dlatego wykradli ciało Jezusa z grobu i twierdzili, że zmartwychwstał. Są różne wersje tego, np. jeden z francuskich, nowożytnych badaczy twierdzi, że po prostu ciało takiego złoczyńcy, jakim był Jezus razem z jego towarzyszami męki, po prostu wrzucono do zbiorowej mogiły, potem nie umiano znaleźć ciała, co zrodziło legendę o pustym grobie. 

Jest to teoria, która w żaden sposób nie da się potwierdzić; po pierwsze  straże były bardzo dobre; jest dyskusja, czy straż, która została postawiona, była strażą rzymską (wiele wskazuje na to, że tak), ale również mogłaby to być straż przysłana przez arcykapłanów, albowiem świątynia posiadała swoje siły policyjne, porządkowe  taki resort siłowy świątyni jerozolimskiej,  i on był bardzo dobrze wyszkolony; były metody sprawdzania, czy strażnicy czuwają, to znaczy, gdy oficer nocą przechodził, skradając się, natychmiast musieli meldować się wypowiadając określona formułę; a gdy spał, to tenże oficer miał prawo ukarać, albo kijem, albo  i to bardzo okrutne  podpalając mu szatę. To wiele  takich przekazów historycznych to potwierdza.

Więc prawdopodobnie ci strażnicy wbrew temu, co jest na wielu obrazach namalowane, gdzie oni śpią takim snem głębokim, to oni bardzo czuwali, bo wiedzieli, że spawa jest bardzo ważna. 

Poza tym bardzo ważny jest argument taki, gdyby uczniowie rzeczywiście wiedzieli, że Pan umarł, czy mieliby.....  będzie to się powtarzało już jako często powtarzany argument  po prostu oni musieli w to wierzyć, żeby z taką mocą to głosić, czyli musieli sami tego doświadczyć.

 

Czego jeszcze nie wymyślono? Jedno dla mnie z ciekawszych, w sensie oryginalniejszych, jeżeli chodzi o pomysłowość, to hipoteza letargu, mianowicie, że Pan Jezus nie umarł na krzyżu, tylko popadł w letarg, że to była śmierć pozorna i gdy złożono go w grobie, to pod wpływem, no, świeżego powietrza, bo grób był duży oraz  ziół, otrząsnął się z tego zamroczenia, odsunął kamień ( ciekawe   podobno taki kamień to kilku  bardzo silnych mężczyzn musiało przesuwać, bo to było okrągłe wejście i  taki okrągły kamień się przetaczało; jak miałby to zrobić? ). 

Czy rzeczywiście było możliwe, aby człowiek  Jezus po takich straszliwych cierpieniach, jakie przeszedł miałby siłę zarówno odrzucić ten kamień, a następnie poruszać się i to tak szybko, to znaczy  tu w Emaus, a za chwilę potem jest w Jerozolimie pełen wigoru, mocy... No, trzeba powiedzieć, że jest to czysta fantazja, nie dodając do tego, bardzo mocno podkreślone przez świętego Jana, fakt śmierci Jezusa i tego, że ostatecznie została ona potwierdzona tym ciosem włóczni rzymskiego żołnierza, który przebił Mu bok, czyli przebił Mu serce; wypłynęła krew i woda, czyli już osocze, prawda? Tak, że wydaje się, że to jest absolutnie czysta fantazja.

 

Bardziej wyrafinowani, psychologicznie nastawieni badacze, stawiają na inną koncepcję, że to po prostu była halucynacja uczniów, że te chrystofanie, czyli pojawianie się zmartwychwstałego Chrystusa, to są tylko subiektywne wizje uczniów, którzy załamani klęską, w jakiś sposób znajdowali w sobie jakąś psychiczną energię, która mogłaby tę całą tragedię kompensować i nie mogąc pogodzić się z brutalnymi faktami, jakim był  proces i śmierć Jezusa, no, byli podatni na takie niezwykłe przeżycia. Jeden z badaczy francuskich  Ernst Renan   ilustruje to takim bardzo powieściowym opisem  spotkania Marii Magdaleny z Jezusem, że to była  typowa wizja kochającej kobiety, prawda?,  - nie pogodziła się ze śmiercią, to widziała Jego  po śmierci. 

I znowu zwraca  się uwagę na to, że luką tej interpretacji jest nie branie pod uwagę fundamentalnej i zasadniczej zmiany, która stała się właśnie w uczniach. Ci, którzy rozproszyli się zupełnie i ukryli z obawy przed przeciwnikami, teraz, po spotkaniu,  widzeniu Zmartwychwstałego, po zesłaniu Ducha Świętego z taką mocą i energią przystąpili do głoszenia, a ten fakt ich mocy, energii, dynamizmu, z jakim to głosili, a więc głębokiej wiary w słuszność tych przekonań jest po prostu faktem historycznym, który trwa do dzisiaj i nazywa się Kościół Chrystusowy.

 

Już zupełnie w XX wieku powstała inna teoria, że zmartwychwstanie jest  tylko sposobem głoszenia zbawczej mocy krzyża. Gdy Jezus umarł na krzyżu  oczywiście  i ta śmierć miała charakter zbawczy i apostołowie ubrali tę prawdę teologiczną o zbawieniu i nowym życiu, które dał Jezus wierzącym w siebie, właśnie w momencie śmierci, przybrała postać takiej barwnej opowieści o zmartwychwstaniu; Zmartwychwstanie ma charakter duchowy, czy  jak mówił taki teolog Bultmann ma charakter duchowy i symboliczny. Nawet gdyby znaleziono  powiada Bultmann ciało Jezusa, to oczywiście nie zmieniłoby (ciało - w sensie  martwe ciało Jezusa ) nie zmieniłoby  to w niczym faktu zmartwychwstania, który to, (zmartwychwstanie) ma charakter taki duchowy. Złośliwy polemista Bultmanna, który był pastorem luterańskim, twierdził, że Pan Jezus zmartwychwstaje tylekroć, ilelekroć Bultmann wychodzi na kazalnicę, by głosić kazanie. No, coś w tym jest prawda?, bo głoszenie zmartwychwstania jest budzeniem wiary innych, tym nie mniej znowu jest to pewna hipoteza, która nie bierze pod uwagę tych opisów spotkań, które wskazują na realną obecność Jezusa  realną, acz niewątpliwie zupełnie inną, niż  te, do których byli uczniowie przyzwyczajeni sprzed czasu męki i śmierci Jezusa.

 

W jaki sposób można by uporządkować teraz te dane, które znajdujemy w Ewangelii, które mówią o tym, jak Jezus się ukazywał uczniom i do czego ich wzywał.

Więc najpierw, najczęściej Jezus pojawia się w sposób i w miejscu nieoczekiwanym. Marii Magdalenie wydaje się, że widzi ogrodnika, następnie nie rozpoznają Go uczniowie w drodze do Emaus  jak pięknie to opisuje święty Łukasz  oczy ich były na uwięzi... A więc pojawia się zupełnie nieoczekiwany i inny, ale jednocześnie Jezus pozwala, by uczniowie Go rozpoznali, to znaczy daje jakiś znak, po którym mogą Go poznać. Uczniowie w Emaus  ich oczy się otworzyły, gdy Jezus zaczął błogosławić i łamać chleb. No tak, to przecież Ten, przecież jeszcze nie dawno, kilka dni temu, łamał nam chleb w czasie ostatniej wieczerzy ; wtedy oczy ich się otworzyły i zobaczyli, że to jest przecież Pan, ale On wtedy niknie. 

Maria  Maria z Magdali, z  której wygnał siedem złych duchów jak mało która pamiętała na pewno każdy rys, każdy uśmiech, każdy wyraz twarzy Jezusa, a przecież bierze Go za ogrodnika; dopiero, gdy usłyszy swoje imię - Mario, wypowiedziane przez Pana, rozpoznaje.

 

            Zwróćmy uwagę na to, że to poznawanie Zmartwychwstałego, aczkolwiek objawiającego się w tym nam oto danym, tu zmysłowym świecie, dzieje się jakoś inaczej, jakaś inna teoria poznania rządzi tym rozpoznawaniem Pana, w którym niewątpliwie postawa  duchowa jest tutaj niesłychanie ważna i bardzo interesujące, że gruncie rzeczy za każdym razem spotkanie Zmartwychwstałego dla tych, którzy mają się stać świadkami Jego zmartwychwstania, jest jednocześnie jakimś odkryciem siebie na nowo. Oni, którzy spotkali Pana już są innymi ludźmi, dlatego, że to spotkanie całkowicie zmieniło ich życie.

 

I wreszcie  trzeci element, który w tych Ewangeliach bardzo takich fragmentarycznych, niezbornych i dlatego tak dalece autentycznych, bo stanowiących zapis tylko tego,  o czym ci świadkowie mogli faktycznie głosić, mianowicie  w każdym z tych spotkań z Chrystusem, znajdujemy zapis jakieś zapowiedzi, czy nakazu. Idąc tedy  nauczajcie wszystkie narody, chrzcząc je w Imię Ojca...., albo Pójdźcie do Galilei, tam będę z wami rozmawiał,  dalej  obietnica zesłania Ducha Świętego. To są zasadnicze myśli, które rządzą tymi fragmentami Ewangelii, mówiącymi o zmartwychwstaniu.

 

            Bardzo zachęcam was, żeby właśnie nie tyle w cieniu, co w blasku tej Wielkanocnej uroczystości, zaglądajcie sobie do Ewangelii, do tych końcowych rozdziałów każdej z czterech Dobrych Nowin i próbujcie jakby wchodzić w rzeczywistość tego spotkania tam opisanego, które przecież jest opisem takiego żywego doświadczenia tamtych świadków, w których świadectwo my także wierzymy, bo jakby, Kościół jest  niczym innym jak tym łańcuchem zawierzeń świadectwu, przekazywanemu przez prawdziwych, żywych świadków.

 

A sami w tej mocy uczestniczymy właśnie w Kościele, w którym zmartwychwstały Pan żyje i wciąż nas karmi mocą, która zawarta jest w słowie Ewangelii i w sakramentalnych znakach Jego obecności. Tak,  więc nie pozostaje nam tylko opowieść, o tym jak inni się z Nim spotkali, ale każdy z nas, na miarę swej wiary, ma możność i dziś spotkania się ze zmartwychwstałym Panem, który pozostaje z nami aż do skończenia świata.

 
Homilia  
Zmartwychwstały  Miłosierny
 

            Druga niedziela Zmartwychwstania, druga niedziela Wielkanocy, czyli niedziela Miłosierdzia.

Najpierw zrobię wam osobiste wyznanie, polegające na tym, że wyznam moje wątpliwości sprzed wielu lat, dotyczące tego dlaczego właśnie druga niedziela Wielkanocy ma stać się niedzielą Miłosierdzia? Tutaj wydawały mi się przekonujące argumenty wielu teologów, że po prostu kult Bożego miłosierdzia jest jednym z wielu kultów, które w Kościele się pojawiają; ostatecznie chodziło o to, że jeżeli jakaś pobożna siostra miała widzenia, to nie powód, żeby zmieniać wielką i czcigodną liturgię Kościoła; czyli właściwie mamy czcić zmartwychwstanie , a miłosierdzie Boże  - to sobie poczeka. Takie było moje zarozumiałe myślenie. 

Olśniło mnie w tym roku  przepraszam, w zeszłym   gdy przeczytałem w książce księdza Sopoćki, który był duchowym opiekunem świętej siostry Faustyny, otóż przeczytałem, że przecież obraz Bożego miłosierdzia, szczególnie ten z Wilna, namalowany przez Eugeniusza Kazimirowskiego, to jest obraz przedstawiający Chrystusa, który w pierwszy dzień po zmartwychwstaniu wchodzi do wieczernika i wtedy ustanawia sakrament przebaczenia, sakrament odpuszczenia grzechów. 

Czy może być bardziej skuteczny owoc  zmartwychwstania jak ten sakrament, który nam wszystkim, którzy jesteśmy grzeszni i biedni, daje szansę rozpoczęcia naprawdę nowego życia. Przychodzi Jezus, by objawić swą miłość, ale objawić tę miłość, którą ukazuje w swym przebitym boku  zranionym sercu. Boża miłość jest miłosierna, albowiem jest miłością zranioną przez ludzki  grzech, ale owo zranienie nie jest źródłem słabości, lecz jest źródłem tym większej mocy. 

Pamiętacie, Jezus uzdrawiając chromego powiedział, co jest większe, co jest trudniejsze, czy odpuścić grzechy, czy sprawić, żeby chromy chodził? Oczywiście, bo odpuszczenie grzechów jest jakby stworzeniem na nowo, a to tylko Bóg może zrobić; uzdrowić może i lekarz i szaman, ale grzechy odpuścić może tylko Bóg i to Ten, pełen miłosierdzia.

 

Chciałbym w tym dzisiejszym, skróconym siłą rzeczy rozważaniu, zwrócić uwagę na dwa jakby  wątki miłosierdzia. W letnich rozważaniach o Bożym miłosierdziu mówiłem: Miłosierdzie to miłość, która działa w świecie, w którym jest zło i właśnie miłość zranionego serca Bożego. 

            Jaki rodzaj zła, czy zaradzenie na jaki rodzaj zła dzisiejsza Ewangelia nam przynosi, a dokładnie Chrystus zmartwychwstały?

            Po pierwsze  - miłosierdzie jest odpowiedzią na ludzki grzech i jest szansą dla rozpoczęcia nowego życia, daje ludziom władzę odpuszczania grzechów po to, aby w Kościele ta moc trwała po wszystkie dni, aż do skończenia świata i by każdy ochrzczony i wierzący w Chrystusa mógł dostąpić tego właśnie tronu miłosierdzia.

            

Ale jest i drugie zło - nie tylko grzech jest złem w naszym świecie; to drugie zło nazwałbym ludzką biedą; dla mnie przykładem takiej ludzkiej biedy jest Tomasz; on przyszedł w imię tych wszystkich, którzy nie tylko są biedni, w sensie fizycznym, ale biedni  duchowo, pozbawieni na przykład tej zdolności ufnego zawierzenia Bogu.

To może nie jest grzech, to jest właściwe nam wszystkim, bo my taką biedę wszyscy mamy; jeżeli nie miałeś wątpliwości, jeżeli zawsze wszystko dla ciebie było proste i jasne; jeżeli nie zmagałeś się z jakimiś myślami, które wydawały ci się bezbożne, czy bluźniercze, to jeszcze nie znasz ceny wiary; wiary Tomasza, który zobaczył i uwierzył.

 

Ale ja wierzę że dotknął, że dotknął rany Pana, ale nie jak ten eksperymentator, który chciał zweryfikować swoją tezę, ale jak ktoś kochający, który pragnie dotknąć. Miłość pragnie dotknięcia, bo zawsze każda miłość jest dotkliwa w obydwu znaczeniach tego słowa. A ponieważ miłość zmartwychwstałego Pana jest miłością Pana, który powstał do nowego życia w swym człowieczeństwie, właśnie cielesnym, to na pewno to dotknięcie było.

            

            I teraz, jeszcze trzeci wątek  dotknięcie, które stanie się udziałem tych dwojga katechumenów, którzy oczekują teraz na chrzest  dotknięcie wodą  wodą chrzcielną, wodą, która wypłynęła z boku Chrystusa, wodą, która daje  życie, wodą, która oczyszcza. Tak, potrzebne są widzialne znaki, potrzebne są widzialne dotknięcia, albowiem nasz Pan, choć jest daleko, to przecież jest blisko i przez moc swych  sakramentów dotyka nas i przemienia. 

 

I dlatego ta dzisiejsza niedziela  druga niedziela Wielkanocy jest niedzielą Miłosierdzia, miłosierdzia Bożego na  wieki. 

Homilia  Życie moje oddaję za owce....

 

 

            Dobry pasterz. 

Pozornie to porównanie, ten symbol odwołuje się do jakiejś bardzo odległej, agrarnej  kultury bliskowschodniej  - do jej obrazu codziennego życia. Ale przecież  jest w nim jakaś ogromna moc, która pozwoli nam lepiej może zrozumieć, kim jest ten pasterz, który nas zna. Ojcowie Kościoła te słowa  .... jestem dobry pasterzem i znam owce moje... tłumaczyli do głęboko w zgodzie ze zrozumieniem biblijnym tego terminu znam. Znać  znaczy  kochać   ...jestem dobrym pasterzem i kocham moje owce...

 

Zna  czyli kocha. W jaki sposób urzeczywistnia tę miłość? Najpierw - to jest troska. Każda miłość jest troską o tego drugiego, o tego innego. Troska  to znaczy poszukiwanie jego dobra. Dlatego pasterz prowadzi  do pastwisk, do wodopoju.

Ale każda prawdziwa troska oznacza, że muszę pochylić się, czy  dokładniej  uniżyć się, aby moja troska nie była troską kogoś wywyższającego się ponad tego drugiego; w tej prawdziwej trosce nie ma - litości ( w złym tego słowa znaczeniu). On  pasterz  uniżył samego siebie, stawszy się podobnym do nas. Woła do owiec, ale nie z wyżyn jakiejś niebiańskiej  wyższości  mówi do każdego bardzo blisko; nie jest jednym z przyjaciół Hioba, którzy przybyli, aby Hioba dotkniętego cierpieniem pouczać; On nie poucza, On jest  z nami i prowadzi.

 

Ci, którzy przyszli pouczać Hioba, nie wzięli na siebie cierpienia tego, do kogo przyszli. Pasterz bierze na siebie owce  to znaczy  bierze na siebie ich życie, ich troski i bierze na siebie także cierpienie. Pasterz  dobry pasterz  jakby jest zakładnikiem tej miłości, która jest troską o tych, którym ma się dać; Jego miłość, jest to miłość, która urzeczywistnia się w świecie, w którym są wilki. 

Tę scenę z dzisiejszej Ewangelii, czy ten obraz  symbol dzisiejszej Ewangelii - bardzo ważne byśmy nie przekładali na jakąś sielankową opowieść o  damach z arystokracji, które z nudów zabawiały się  w pasterki. Pasterz nie bawi się, nie udaje pasterza; On strzeże owiec, w świecie, w którym jest groza; groza wilków, groza utraty przez owe owce życia, wszystkiego.... 

 

Tak więc, Ten, który nas otacza troską i który kocha jest  i to trzeba powiedzieć  jest zakładnikiem miłości. Każdy, kto kocha jest zakładnikiem miłości. Co znaczy zakładnik ? To znaczy, że  jeden za drugiego  ...jeden drugiego brzemiona noście... Pasterz bierze na siebie nie tylko nasze brzemiona, ale pasterz bierze na siebie nas samych, bierze każdego z nas. 

Pamiętamy jeszcze inny wspaniały obraz  pasterz zostawia dziewięćdziesiąt dziewięć owiec  i idzie szukać tej jednej, albowiem jedna owca ma wagę dla niego całego stada. Każda bowiem jest przez niego nazwana jej własnym imieniem i każda jest najważniejsza. I nie tylko, za wszystkich, ale za każdą daje swoje życie ten Pasterz  Zakładnik miłości.

 

Ale cóż bierz na siebie?  bierze na siebie cały bród i to wszystko, co owcom odbiera  ich czystość, jasność, przejrzystość; bierze na siebie. Oto Baranek, który gładzi grzechy świata, a to greckie słowo - gładzi - znaczy jednocześnie  bierze na siebie, bierze na siebie nasze grzechy. Brać na siebie  i wtedy przebacza.

Bardzo ważne byśmy sobie uświadomili, że ta miłość i ta znajomość nas pasterza jest miłością ofiarną; każda bowiem miłość, jeżeli jest autentyczną miłością, ma w sobie wymiar krzyża, bowiem w pewnym sensie On jest wobec nas bezbronny, On uniżył samego siebie i nie nakazuje, ale oczekuje naszej ufności, naszej miłości. 

 

Ale to znaczy także to, że my, którzy przez chrzest staliśmy się Jego własnością, musimy coś z tego pasterzowania wprowadzić w nasze życie. 

Jesteśmy dla siebie nawzajem, też jakoś pasterzami, też nasze wzajemne relacje muszą wyrazić się w tej trosce, ale też i w tym braniu na siebie ciężaru, ciemności, trudu życia drugiego.

Pamiętam jakim wstrząsem była dla mnie osobiście, przed wielu laty, na początku mojej posługi księżowskiej, rozmowa z pewnym starym, bardzo doświadczonym, bardzo świętym księdzem, który mi powiedział: Widzisz, kiedy będziesz siedział w konfesjonale,  to tam  masz siedzieć, - jak mówi Kościół  in persona Christi  to znaczy w imieniu Chrystusa i pamiętaj, że Jezus, ten dobry pasterz przebaczył nam dlatego, że najpierw wziął na siebie nasze grzechy i niejako On  Baranek nieskalany, On pierwszy na krzyżu pokutował za nasze grzechy; ty tam siedzisz nie tylko, żeby słuchać, ale siedzisz tam, aby pokutować za tych, którzy tam przychodzą; wtedy nie będzie w tobie księżego zadufania, księżej pychy, wtedy będziesz naprawdę mógł pokornie przyjmować i leczyć rany tych, którzy z ufnością, może pokaleczeni, może obolali, może bezradni przychodzą do Chrystusa, do pasterza, aby On ponownie wziął ich na barki i przyprowadził do stada.

 

Wszyscy jesteśmy dla siebie nawzajem  pasterzami. Niech nikt nie mówi, że jestem sam, niech nikt nie mówi, że inni nie są  potrzebni w mojej drodze do Boga, bowiem jesteś nie w stadzie, ale wobec innych i masz  jak pasterz każdemu pomóc nieść ten właśnie ciężar. 

Wtedy słuchamy jego głosu, i wtedy choć o jeden mały krok zbliżamy się do tego czasu, w którym  jak obiecał nam Jezus  będzie jedna owczarnia i jeden pasterz, bowiem On, który daje swoje życie, ma moc je przywrócić; przywrócić także nam, którzy za Nim z ufnością postępujemy.

Homilia  - ...aby radość wasza była pełna...

            

Życie owocne  rozważaliśmy ten temat. Cóż to znaczy? - Czy nasze życie chrześcijańskie jest owocne, czy też bezpłodne? 

 

Jezus mówi  ...aby radość wasza była pełna.

Myślę, że jedną z przyczyn dla których tak mało owocne - może tak słabiej powiem  jest nasze życie,  jest to, że jesteśmy smutni, że nie ma w nas radości płynącej z wiary.

Pamiętacie, sam początek  już prawie 25 lat temu pontyfikatu Jana Pawła II i te jego wielkie słowa: otwórzcie drzwi Chrystusowi... Niedawno uświadomiłem sobie, że te słowa można czytać na dwa sposoby. Co to znaczy   otwórzcie drzwi Chrystusowi ? -  To znaczy  wy, którzy Go nie znacie, którzy Go nie przyjęliście. Ale można powiedzieć inaczej  otwórzcie drzwi Chrystusowi wy, którzy chcecie Go zamknąć tylko dla siebie, wy, którzy jesteście w Kościele, ale nie robicie nic, aby otworzyć drzwi Chrystusowi, aby poszedł  do innych ludzi, zatrzymujecie Go. Przez co?  Przez to, że nie dajecie świadectwa, przez to, że wasze życie - muszę tak powiedzieć -  jest antyświadectwem.

 

Starożytni mówili, że unus christianus  nullus christianus  - jeden chrześcijanin, to żaden chrześcijanin. A ja powiem po polsku: smutny katolik,  to żaden chrześcijanin; smutny katolik  to żaden chrześcijanin.......Bo królestwo Boże to nie sprawa tego, co się je i pije  to z świętego  Pawła  ale to sprawiedliwość i pokój i radość w Duchu Świętym. A kto w taki sposób służy Chrystusowi, ten podoba się Bogu i ma uznanie u ludzi... 

 

Czy rzeczywiście?  Zróbmy sobie taki paschalny, w tym właśnie radosnym okresie rachunek sumienia  czy rzeczywiście królestwo Boże w nas daje owoc? Czego  sprawiedliwości, pokoju, radości ? Jakbyśmy się zatrzymywali czasami na samej tajemnicy krzyża.

 

Uczony i mędrzec japoński, znawca i wyznawca buddyzmu zen  Suzuki, wypowiadał zawsze pretensje do chrześcijan  dlaczego wy czcicie trupa, dlaczego wasza religia jest taka smutna? - dlatego, że na waszych ścianach wszędzie wisi trup; popatrzcie na Buddę  jaki on jest uśmiechnięty, radosny, a wy...?

 

Oczywiście  my czcimy Miłość, która ofiarnie objawiła się w krzyżu, my nie czcimy trupa, my mamy cześć i wiarę w Zmartwychwstałego. Ale czy rzeczywiście, czy rzeczywiście tak jest? Znam bardzo wielu ludzi, którzy mówią, że w przeżywaniu liturgii paschalnej, tak naprawdę to pozostają na Wielkim Piątku, a już z Wielką Sobotą z Wigilią Paschalną, nie bardzo wiedzą, co z tym robić, no... wiem, wierzę, w zmartwychwstanie , ale.... bo ta opowieść o śmierci Chrystusa jest taka wyrazista, taka jasna, jakby dzieje się w takiej przestrzeni, którą rozumiemy, a potem jakby opowieść ewangeliczna przeprowadza nas przez jakąś granicę  rzeczywiście, granicę śmierci  i my czy do końca wierzymy, że ta granica została przekroczona?, że Jezus naprawdę powstał z martwych?

 

Słyszeliśmy w dzisiejszej Ewangelii  ...To wam powiadam, aby radość moja w was była i radość była pełna.... ...A teraz idę do Ciebie  mówi Jezus, modląc się do Ojca  i tak mówię będąc jeszcze na świecie, aby moją radość mieli w sobie w całej pełni...

 

Niedawno będąc w Warszawie, rozmawiałem z moim bliskim znajomym, który był na stypendium amerykańskim, ale nie o tym specjalnie rozmawialiśmy. On chciał koniecznie ze mną podzielić się swoją największą przygodą; mianowicie, chociaż zalecano mu dużą ostrożność, to którejś niedzieli wymknął się z Waszyngtonu  30 km do jakiejś miejscowości zamieszkałej przez ludność murzyńską i uczestniczył w nabożeństwie baptystycznym. I mówi, że tam dopiero zrozumiał, że chrześcijaństwo może być radością, mówi  Boże, co tam się działo! Opowiedział mi jak wygląda kazanie; nie bójcie się nie będę teraz w tym stylu przemawiał, nie będę płakał, machał i inne rzeczy, dlatego,  że wy też się inaczej zachowujecie, bo jesteśmy po prostu  no - inni. Tym nie mniej, chyba wszyscy rozumiemy, że z wielkim szacunkiem i sympatią, nawet słysząc jakieś takie pieśni,  te  gospels i  inne prawda, te duchowe pieśni  wiemy - w nich jest jakaś radość.

Pan Jezus mówi ...........  może oni bardzo to zrozumieli, że chociaż byli niewolnikami to radowali się jak przyjaciele; ...nie nazywam was sługami, ale przyjaciółmi...

Ta opowieść Bartka o tym, jak to modlił się  oczywiście wyciągnęli ich - byli jedynymi białymi; podobno od lat tam się biali nie pokazują, bo.... wieczorami niebezpiecznie, -  więc wyciągnęli ich, opowiadali im o Polsce i było bardzo bratersko itd. 

Natomiast, mnie się przypomniało jak to my  chrześcijanie to przeżywamy; Ojciec Placyd  pierwszy po wznowieniu opat tyniecki  jeszcze jako młody mnich odbywał studia w Krakowie w seminarium i mieszkał ze względu na trudności komunikacyjne (wtedy znacznie trudniej z Tyńca było dostać się  do Krakowa) i mieszkał w jednym z klasztorów krakowskich; nie zdradził w którym. A był tam podobno taki zwyczaj, że wieczorem, już po komplecie, czyli wieczornej modlitwie, przed snem, przełożony wychodził i wszyscy wychodzili przed cele i przełożony podawał taką myśl do rozważania, tak na dobranoc, żeby mogli w taką pobożną myśl się wtulić do poduszki i zasnąć, prawda. I mówi, że dotąd,  - a był już wiekowym człowiekiem, kiedy mi to opowiadał - dotąd jeszcze ciarki mu szły po plecach, gdy wyszedł ten przełożony i mówił: Braaaaaaaciaaaaaa, nasze życie jest radoooooością. I tak to  my  chrześcijanie przeżywamy naszą radość. Wątpię, czy ktoś ze zgrozy usnął po takiej zachęcie do przeżywania prawdziwej radości.

 

            Bo, zrozumiejmy,  naprawdę tu nie chodzi o jakakolwiek bądź wesołkowatość, tylko o autentyczny wymiar życia, który chyba rzeczywiście może być jasnym świadectwem tego, że przecież my zawierzyliśmy życie Ewangelii, która jest Dobrą, która jest Radosną Nowiną. To niesłychanie ważne. Wręcz twierdzę, że powinniśmy walczyć, starać się o radość, uczynić to jednym z przedmiotów naszej duchowej walki.

 

Bardzo spodobało mi się, przeczytałam gdzieś o takim ludowym podaniu żydowskim, mianowicie, ktoś postawił pytanie, dlaczego chałki szabasowe nie rosną na drzewach?  - No bo fajnie by było, gdyby było takie drzewo chałkowe  - wisiałyby chałki po dwie na jeden szabas, no  i bardzo dobrze; i mądry cadyk odpowiedział: Dlatego, żeby ludzie mieli radość ze stwarzaniem razem z Panem Bogiem wielu rzeczy. Bardzo pięknie - żeby mieli radość, żeby coś stworzyć razem z Panem Bogiem  wiele nie,  no ale taką chałę na szabas przynajmniej, ile radości....

Więc myślę, że to taki program na nasze życie  pieczmy te nasze chały tzn. miejmy radość ze współtworzenia z Bogiem świata, w którym  naprawdę powinno być wiele miejsca na prawdziwą radość.

 Bo właśnie  radość, żeby była autentyczną radością, musi spełniać pewne warunki, tzn. przedmiot tej radości musi być prawdziwy  tzn. masz się cieszyć z prawdziwego dobra; ono być może malutkie, jak ta szabasowa chałka, ale to musi być dobra chałka, naprawdę z tego się cieszyć.            

Święty Tomasz, oczywiście mądry teolog powiada, najbardziej ze smutku leczy  kontemplacja prawdy , ale prawdy  nie filozofujmy, nie rozważanie jakiś form - tylko wypatrzenie w świecie, w rzeczywistości czegoś takiego, co naprawdę jest dobre i piękne.

Ponieważ my jesteśmy naród strasznych smutasów i jak to już stokrotnie powtarzam za ojcem Oszajcą, Polacy nawet kolędy śpiewają na melodię gorzkich żalów, bardzo ważne, byśmy umieli znajdować nie tylko w naszym osobistym, ale też i różnych pokładach naszego życia, te elementy radości.

 

Ten przedmiot radości musi być dobry. Bardzo często nasz smutek płynie  z tego, że nie wierzymy w zwycięstwo dobra. Uważamy, że wszystko jest coraz gorzej.

Był w swoim czasie taki piękny hymn pesymistów; chyba trzeba będzie to wznowić:

 

My jesteśmy pesymiści,

naszym hasłem  dąb bez liści

Źle było, źle będzie,

W Polsce, zawsze i wszędzie.

 

Same durnie są u steru

 Od komuny aż do kleru.

......

Gdybyście nam pozwolili,

To byśmy was urządzili.

.......

Więc jak już tak oglądasz sobie te wiadomości, to pośpiewaj sobie ten hymn pesymistów, może ci będzie lżej, no, może nie będzie już tak zupełnie strasznie i ponuro; umiemy się cieszyć nawet z tych kawałków dobra. 

 

            I wreszcie chyba ten przedmiot radości może być piękny.

Papież w takim pięknym Liście do artystów, przywołał słowa Dostojewskiego, że piękno zbawi świat. Myślę, że bardzo ważne, by nasza modlitwa, nasza liturgia była piękna. Piękno to znaczy nie kiczowato; kicz jest straszną rzeczą, która niszczy najpiękniejsze rzeczy w ludzkim życiu, to znaczy niszczy miłość i wiarę; one są najbardziej bezbronne na to ponure działanie kiczu. Smutna religia jest kiczowatą religią, smutna wiara jest kiczowatą wiarą.

 

            I żeby już nie było, że nie daję żadnego sposobu na większą radość, to przypomniałem sobie z świętego Tomasza wielkiej summy teologicznej, (część 1-2ae, q 38, 5 - podaje bibliografia), gdzie ten uczony średniowieczny mnich  podaje,  jakie są sposoby, na to, gdy ogarnie cię smutek. Więc pierwsza rzecz, to powiedziałem   kontemplacja prawdy, ale ponieważ jest realistą, nie platonikiem, tylko wierzy w to, że człowiek to jedność psychofizyczna, smutnym poleca:

-         sen  wyspać się

-         kąpiel

-         rozmowa z przyjaciółmi i nieco wina,  .............Amen

Homilia

Słowo biskupów polskich w sprawie wejścia Polski do Unii Europejskiej  z komentarzem


 

            Episkopat polski polecił, by w dniu dzisiejszym był czytany list, czy raczej Słowo biskupów polskich w sprawie wejścia Polski do Unii Europejskiej. Ja wiem, że wszystkich nas katują w radiu w TV i w gazetach, katują nas teraz tą Unią Europejską, pozwólcie, że ja dzisiaj też będę was katował, ale będę to czynił pobożnie.

         Przedstawię zasadnicze myśli, które są zawarte w Słowie biskupów, a poza tym - zgodnie zresztą z wolą biskupów, przeczytam znany wam na pewno fragment z przemówienia Ojca Świętego z 19 maja 2003 roku.

 

         Jak  wiecie  staram się unikać poruszania problemów politycznych w ramach naszych dwunastkowych spotkań, tym nie mniej ta sprawa jest czymś najważniejszym dla Polski, sprawą rzeczywiście narodową, zdecydowanie ponad partyjną, nie związaną z żadnym rządem; tutaj my -  jako naród mamy przed sobą bardzo ważną decyzję.

O tym piszą przede wszystkim biskupi: ...Dlatego każdy Polak, tym bardziej człowiek wierzący, w poczuciu odpowiedzialności za przyszłość i należne naszej Ojczyźnie miejsce w rodzinie narodów europejskich, powinien wziąć udział w referendum.... Myślę, że co do tego, to nie ma żadnej wątpliwości: udział w referendum jest powinnością wobec Ojczyzny;  to jak będziesz głosował jest sprawą twojego sumienia, twojego wyboru i rozeznania. 

         

Śpiewałem wam poprzedniej niedzieli Hymn pesymistów; jedna ze zwrotek brzmi : ...Gdybyście nam pozwolili,

                            To byśmy was urządzili...  

Ten Hymn pesymistów powstała w1946 roku, ułożył go jezuita, ojciec Tomasz Roztworowski i wtedy bardzo te słowa  pasowały do komuny; natomiast teraz, mimo  narzekania na demokrację, z tego prawa, który jest przywilejem suwerennego  narodu, nikomu z nas nie wolno rezygnować.

 

         Biskupi nie piszą jak wierzący mają głosować, natomiast dają bardzo wyraźną wskazówkę co do samego udziału w referendum akcesyjnym: ....Wprawdzie sprawa wejścia do Unii nie jest przedmiotem nauki wiary, jednak wierzący, a także wszyscy ludzie dobrej woli powinni poważnie uwzględnić w swoich wyborach głos Papieża, widzialnej Głowy Kościoła mającego wielkie doświadczenie w  sprawach ludzkich oraz najwyższego współczesnego autorytetu moralnego.... 

         Co do autorytetu moralnego Ojca świętego, chyba nikt nie ma wątpliwości, (nawet Bush był łaskaw wspomnieć po tym wczoraj na Wawelu), ale pamiętać też i trzeba o jego wielkim doświadczeniu w sprawach ludzkich. 

 

         Co powiedział Papież? W tym przemówieniu zwróconym do pielgrzymów przybyłych z Polski z okazji 25-lecia jego pontyfikatu, pamięcią  wracał do swoich pielgrzymek do Polski. Szczególnie ważna była ta z  1997 roku, gdy przybył na zakończenie Międzynarodowego Kongresu Eucharystycznego do Wrocławia a potem był w Gnieźnie i tam przypomniał ideę Zjazdu Gnieźnieńskiego ( z 1000 roku). Przypomniał wtedy wypowiedziane słowa   a są to bardzo ważne słowa:

....Nie będzie jedności Europy, dopóki nie będzie ona wspólnotą ducha. Ten najgłębszy fundament jedności przyniosło Europie i przez wieki go umacniało chrześcijaństwo ze swoją Ewangelią, ze swoim rozumieniem człowieka i wkładem w rozwój dziejów ludów i narodów. Nie jest to zawłaszczanie historii. Jest bowiem historia Europy jakby wielką rzeką, do której wpadają rozliczne dopływy i strumienie, a różnorodność tworzących ją tradycji i kultur jest jej wielkim bogactwem. Zrąb tożsamości europejskiej jest zbudowany na chrześcijaństwie... 

 

 Teraz tak Papież to interpretuje:

         ...Dziś, kiedy Polska i inne kraje byłego Bloku Wschodniego wkraczają w struktury Unii Europejskiej, powtarzam te słowa. 

(Jeszcze raz, słowa, w których bardzo wyraźnie mówi, że chrześcijaństwo leży u źródeł tożsamości europejskiej). 

Nie wypowiadam ich, ażeby zniechęcać.  

Gdyby wypowiedź Papieża zatrzymała się na tej myśli, to można by powiedzieć  no, widzicie, przestrzega nas, bo tyle jest niejasności, jest debata... Bo Giscard dEstaing zaproponował preambułę do konstytucji europejskiej bez wspominania o chrześcijańskich korzeniach  pisząc, że to Grecja, Rzym i Oświecenie są  tymi korzeniami europejskimi, jakby to Wolter wymyślił uniwersytet , a nie powstał w średniowieczu, prawda?

My jednak słyszymy: nie wypowiadam ich, ażeby zniechęcać. Przeciwnie, aby wskazać, że te kraje (kraje dawnego Bloku Wschodniego) mają do spełnienia ważną misję na Starym Kontynencie. Wiem, że wielu jest przeciwników tej integracji. Doceniam ich troskę o zachowanie kulturalnej i religijnej tożsamości naszego narodu. Podzielam też ich niepokoje związane z gospodarczym układem sił, w którym Polska po latach rabunkowej gospodarki minionego systemu jawi się jako kraj o dużych możliwościach, ale też niewielkich środkach.

(Z dużym zrozumieniem podchodzi Papież do argumentów, które wytaczane są przeciw). 

Muszę jednak podkreślić raz jeszcze, (to jednak  jest ważne, mimo zastrzeżeń) że Polska zawsze stanowiła ważną część Europy i dziś nie może wyłączać się z tej wspólnoty, która wprawdzie na różnych płaszczyznach przeżywa kryzysy, ale która stanowi jedną rodzinę narodów ,(...) Wejście w struktury Unii Europejskiej, na równych prawach z innymi państwami, jest dla naszego narodu i bratnich narodów słowiańskich wyrazem jakiejś dziejowej sprawiedliwości.... (dziejowa sprawiedliwość  Unia to nie jest nowa Jałta, to jest przeciw Jałcie!)  ..... a z drugiej strony może stanowić ubogacenie Europy. Europa potrzebuje Polski. ( Europa  - w znaczeniu  Unii ). (...) Polska potrzebuje Europy. ( I tu, w tym miejscu, jak to bywa u Papieża  błysk!: Od Unii Lubelskiej do Unii Europejskiej. ( Tego nie było w tekście, on to dodał; kto oglądał w telewizji, to pamięta ten błysk uśmiechu, gdy tak właśnie potrafi złapać) To jest wielki skrót, ale bardzo wiele się w tym skrócie mieści, wielorakiej treści. Polska potrzebuje Europy. Jest to wezwanie, które współczesność stawia przed nami, przed wszystkimi krajami, które na fali przemian politycznych w regionie tak zwanej Europy Środkowowschodniej wyszły z kręgu wpływów ateistycznego komunizmu. To wyzwanie stawia jednak przed wierzącymi zadanie aktywnego budowania wspólnoty ducha w oparciu o wartości, które pozwoliły przetrwać dziesięciolecia programowej ateizacji.

 

         Biskupi środkowoeuropejscy  zebrani w Austrii w Mariazelle napisali w Liście (nie będę was męczył długimi cytatami, ale jedno zdanie w tym liście biskupów jest znakomite: Czy Unia Europejska jest dla nas nadzieją? Nie jest  nadzieją  napisali. Jest zadaniem. To szalenie ważne, żeby tak myśleć; nie jest nadzieją  w sensie, że przyjdzie różdżka i w ogóle wszystko raptem stanie się różowe, nie! To jest  zadanie. To, co jest dane, jest zadane!  mówił biskup Wojtyła, powtarza nam Papież  To jest zadanie!   - dla nas, dla zachowania tożsamości wiary, ale też i tego świadectwa, które jest szalenie potrzebne.

W lecie cytowałem wam zdanie jednego z młodych księży francuskich, który mówi, że jest z pokolenia Jana Pawła II tzn., że właśnie Jan Paweł II ma naprawdę wpływ przynajmniej na niektóre kręgi Kościołów zachodnich  co jest bardzo ważne i mówił, wiem, dlaczego Wojtyła został Papieżem, dlaczego Bóg go wezwał z Krakowa do Rzymu - żeby głosił Boże miłosierdzie i to jak modlimy się w sanktuarium w Łagiewnikach; jest to przykład tego  dlaczego Europa potrzebuje Polski; potrzebuje Polski na wielu odcinkach, ale Polska potrzebuje także Europy.

 

Papież więc naprawdę jednoznacznie opowiada się za wejściem w struktury Unii Europejskiej; poleca nam podjąć się tego zadania i więcej nawet, czytamy: ...Niech patronką tego dzieła będzie święta Jadwiga Pani Wawelska...  Nasza królowa ( a właściwie król), która była Węgierką, pochodzenia francuskiego  z rodu Andegawenów  nasza  Europejka, a jej mąż Litwin - podarowała Polakom takiego króla.

Papież wiedział, co mówi: ...Od Unii Lubelskiej do Unii Europejskiej...  

 

         Myślę, że to właściwie chyba wystarczy. Pierwsze:  uczestnictwo jest powinnością naszego obywatelskiego  sumienia; a po drugie  powinnością jest to by rzeczywiście liczyć się z głosem Papieża.

Jak wiecie są dyskusje, były próby przekręcenia słów Ojca świętego.

Mnie się podoba  bo uczciwe bardzo stanowisko  wypowiedź pana posła Pęka, który powiedział: Papież nie zna Traktatu akcesyjnego ,mnie posłuszeństwo obowiązuje w kwestiach wiary i moralności, a nie w kwestii Unii Europejskiej; nie będę go słuchał. Ma prawo. Byle tylko nie mówił realizuje papieski program społeczny. 

 

         Ale zupełnie inaczej jest, jeżeli się sens słów papieskich przekręca i się mówi, że tak naprawdę to nie powiedział byśmy do Unii wstępowali.  Boże kochany,  powiedzmy jasno, jasno i wyraźnie! Papież mówi tak Unii!  I to mówi nie tylko Głowa Kościoła, tylko mówi autorytet moralny i myślę, że kto jak kto, ale Polakom teraz Papież ma nie tylko prawo, ale i obowiązek powiedzieć prawdę w oczy. On nie jest naiwniutkim idealistą, on wie, ile on wycierpiał od świata i od Europy i od Kościołów europejskich i on wie, co mówi, gdy mówi do nas: Nie bądźcie małoduszni i trwożliwi; macie być narodem mężnym, znającym swoją dumę i godność...

Martwi mnie to, że w ramach tej debaty, przeciwnicy przystąpienia do Unii eskalują strach; eskalują strach, cały czas się opowiada o tym, co to będzie, jaka czeka nas klęska. Czyli po prostu jest to argumentacja polegająca na namawianiu do ucieczki z pola bitwy. Rzekłbym jednak, że nie wyraża się przez to wierności polskiej tradycji, choć  się dużo o niej mówi. Polska tradycja jest raczej ofensywna, w każdym razie ta, która  stanowi o rdzeń naszej tożsamości; ofensywa nie musi być zaraz ułańską szarżą na  czołgi, tylko może polegać na użyciu głowy i na zręczności, stanowczości, umiejętności rozgrywania spraw i na gruncie politycznym.

 

         Mój brat, Jerzy Kłoczowski jest historykiem, emerytowanym profesorem KUL u.  Przed dwoma miesiącami wygłosił na zaproszenie biskupa gnieźnieńskiego Muszyńskiego odczyt będący w zasadzie refleksją nad polskimi doświadczeniami budowy państwa unijnego, czyli ostatecznie:  Od Unii Lubelskiej  do Unii Europejskiej. Przemawiał wobec episkopatu i zgromadzonych tam wielu ludzi, , 

Przeczytałem w ostatniej Rzeczypospolitej w felietonie Zamyślenia arcybiskupa Życińskiego , że po tym wystąpieniu mój brat otrzymał anonim i cytuję go:

Wystąpienie Pana na IV Zjeździe w Gnieźnie było jedną wielką kompromitacją. Straszna to rzecz być oklaskiwanym przez wrogów i zdrajców Polski oraz ogłupioną młodzież. Posyłam Panu kilka ulotek o Unii Europejskiej, ku opamiętaniu i ku nawróceniu. Radziłbym zejść z tego świata  rocznik 1924!  jako patriota, a nie jako...

Ciekawe, inwalida Powstania Warszawskiego (stracił prawą rękę), profesor KUL-u, przedstawiciel Polski w UNESCO nazwany w istocie zdrajcą. Tak jak Prymas, część episkopatu,  ogłupiona młodzież...... Ja rozumiem, że możemy mieć różne zdania, ale jest sprawą honoru nie opluwanie się nawzajem, tylko szacunek. Jak nie będzie podstawowego szacunku i godności we wzajemnych relacjach, to grozi nam jakieś fundamentalne zbiesienie spraw  społecznych.

Amen  i tyle! 


Homilia  Obecność Chrystusa mocą Jego słowa i Ducha Świętego
 

         Jezus Chrystus na wiele sposobów jest obecny w swoim Kościele, tak jak obiecał: ....nie zostawię was sierotami...; jest obecny, gdy gromadzimy się, powiedział: ...gdzie dwaj lub trzej są w imię moje  tam jestem..., ale tak jak  obecny w słowie, w słowie Ewangelii, w szczególny sposób obecny jest pod postaciami eucharystycznymi. Dlatego wszystkie sakramenty są święte, ale o tym mówimy, że to Najświętszy Sakrament; a jednocześnie najbardziej tajemniczy.

Wielki teolog, święty Tomasz z Akwinu, który wiele medytował nad tym, rozważał, ale też i modlił się, mówi, że ...Obecność prawdziwego Ciała i Krwi Chrystusa w tym sakramencie, nie można pojąć zmysłami, lecz przez wiarę..., czyli przez zawierzenie temu, co powiedział Chrystus; powiedział: ...to jest Ciało moje, to jest Krew moja..., a On, On nie kłamie.

         

Ale czy w jakikolwiek sposób możemy - nie tyle może przybliżyć sobie tę tajemnicę, co przynajmniej narysować jakąś jej mapę; jeżeli to jest coś najświętszego, to znaczy, że musimy być bardzo czujni, aby strzec prawdziwego wymiaru tej właśnie tajemnicy. Bowiem wywoływała ona wiele niepokojów, wiele znaków zapytania, wiele dyskusji, prowadzących aż do rozdarcia Kościoła. 

 

Kościół katolicki wierzy, że w Eucharystii zawarte są  - to fragment jednego z ważnych dokumentów  prawdziwie, rzeczywiście i substancjalnie Ciało i Krew Chrystusa wraz z Jego duszą i Bóstwem..., czyli cały Chrystus  Ciało i Krew  całe Jego człowieczeństwo, łącznie z Jego ludzką duszą; był bowiem człowiekiem, a nie tylko ciałem ludzkim - miał ludzką duszę, ludzki rozum, ludzką wolę, ludzkie zmysły, ale też i Bóstwo. Człowiek  Bóg, który jest tutaj obecny  prawdziwie, rzeczywiście i substancjalnie, to znaczy  naprawdę jest to cały Chrystus, jest to rzeczywista obecność; to nie jest fotografia, która stoi na biurku i jest pełnym uroku przypomnieniem  to nie jest pęk włosów, które przechowujemy jako pamiątkę po kimś drogim, który odszedł  to jest rzeczywiście obecny Pan.

         

Tutaj pada słowo substancjalnie.  Za chwilę może będę próbował przybliżyć to tajemnicze słowo, które uwikłane jest w bardzo taki głęboki kontekst filozoficzny, ale najpierw chciałbym przytoczyć zdanie jednego z ojców Kościoła, który w dużo prostszy sposób próbuje nam nie wyjaśnić  broń Boże  tę tajemnicę, tylko wskazać na wszechmoc Boga, który przecież skoro stworzył wszystko z niczego,  to może przecież sprawić i to, że chleb stanie się Ciałem Chrystusa. Czyż więc słowa Chrystusa,   święty Ambroży -  który mógł z niczego stworzyć coś, co nie istniało, nie są w stanie zmienić istniejących rzeczy na to, czym uprzednio nie były? Nie jest bowiem czymś mniejszym stwarzać naturę rzeczy, aniżeli ją zmieniać. 

         To odwołanie się do stworzenia nie jest próba zrozumienia, tylko uprzytomnienie sobie, że to zdumiewające wydarzenie, które ma miejsce, gdy gromadzimy się na pamiątkę  ( w tym mocnym znaczeniu słowa pamiątka )  na pamiątkę Pana, to nie jest ludzkie hokus pokus, lecz to sam Bóg działa tutaj. I dlatego możemy z należną pokorą, czyli otwartością przyjąć to. 

 

Dlaczego teksty kościelne tak mocno podkreślają to słowo substancja?, czym w ogóle jest owa substancja? Można by to powiedzieć tak  to jest istota, przez co przedmiot jest tym, czym jest; stół jest stołem, koń jest koniem, bryczka jest bryczką.... substancja; i ma właściwości.  I była ta próba podkreślenia jakby tej rzeczywistej obecności Chrystusa w Najświętszym Sakramencie, że oto ta substancja przestaje być substancją chleba, pozostają tylko właściwości chleba, a tam ukryty jest Chrystus. 

To jest uwikłane oczywiście w metafizykę jeszcze arystotelesowską, ale  sens  w tym wyrażeniu określony jest treścią naszej wiary; treścią naszej wiary jest to, że wierzymy, że Chrystus jest tam rzeczywiście, substancjalnie obecny.

 

Możemy to spróbować sobie  przybliżyć może też i nieco inaczej. 

Teologowie i Kościół bardzo ostrożnie odnoszą się do słowa symbol, który byłby używany w odniesieniu do Eucharystii. Jest w tym dużo mądrości, dlatego, że zauważcie, potocznie  słowo symbol oznacza coś takiego bardzo słabego; jak mówisz, że płacą ci za twoją pracę tylko symbolicznie, to znaczy, że kiepsko ci płacą; jeżeli miałby Pan Jezus być symbolicznie obecny w Eucharystii, znaczy tak kiepsko obecny, prawda?, tak nie naprawdę, nie rzeczywiście.

Tylko myślę, że tu jest pewna chyba pomyłka. Symbol jest znakiem, ale czymś więcej niż znak drogowy. Znak jest wtedy, kiedy nie ma tego, co jest naprawdę. Symbol jest dużo bardziej intymnie związany z rzeczywistością, do której symbol nas odsyła. Studentom moim na wykładach z filozofii religii daję taki przykład relacji między symbolem a rzeczywistością, którą oznacza; mówię, często oglądamy w TV, że jacyś demonstranci palą czyjąś flagę; oni nie palą tej szmaty, oni chcą spalić to, co ta szmata oznacza. Chcą poniżyć, zdeptać wrogie państwo. Stalin zrobił defiladę  zwycięstwa na Placu Czerwonym, to hitlerowskie sztandary rzucił, żeby  krasnoarmiejcy je podeptali. Oni deptali Hitlera, całą tę rzeczywistość. Czynność symboliczna? - no, spróbuj tak zrobić pod czyjąś ambasadą, czy cię nie złapią, czy cię nie zamkną? Znaczy, że  rzeczywistość symboliczna czegoś dotyka bardzo istotnego i bardzo ważnego. 

To bardzo trudno wyrazić w słowach, a w religii mamy takie symbole.

Chrzest to woda; woda spływa po główce  dziecka czy dorosłego człowieka. Czy to wydarzenie, które się tam dzieje ma charakter czysto fizyczny: ciecz spływa po skórze i mogę to opisać matematycznie, czy fizycznie? Nie! każdy powie, że nie, jeżeli wierzymy to znaczy, że to jest widzialny znak niewidzialnej łaski, który działa głębiej, w duszy;  i więcej - działa  to znaczy, sprawia to, co oznacza. ...ja ciebie chrzczę.. i ten chrzest sprawia fundamentalną zmianę rzeczywistości duchowej tego człowieka w relacji pomiędzy nim, a Bogiem, ale ta woda święcona pozostaje wodą, chociaż sprawia tak nadprzyrodzony znak. 

W wypadku Eucharystii można powiedzieć:  to jest szczególny sposób  ona nie tylko  odsyła do rzeczywistości Boskiego Syna, tylko się z nią utożsamia. Jeden jedyny w ogóle wypadek symbolu, jaki znamy - w tym najmocniejszym znaczeniu, w tym znaczeniu, że przestaje już być w ogóle symbolem, bo on jest tym, co oznacza  chleb staje się rzeczywistym Ciałem Chrystusa. Ciałem, które nas karmi, wino staje się Krwią; przez te znaki obecny  dla nas teraz, w czasie  staje się ten wielki czyn zbawczy Chrystusa na krzyżu, zmartwychwstanie i chwalebny Pan, który wszedł już do tej świątyni w niebie, jest teraz dla nas rzeczywiście obecny.

 

Najświętszy Sakrament  bowiem już nie odsyła gdzieś dalej, tylko jest samą Boską rzeczywistością, która wśród nas zamieszkała. I dlatego jest tak owocna, tak pełna mocy, tak karmiąca tych, którzy fizycznie przyjmują Ciało i Krew Pana pod postaciami, czyli pod właściwościami chleba i wina; ukryty, a rzeczywisty, tak rzeczywisty, że nawet ci, którzy z różnych względów nie mogą, nie zawinieni, akurat w tym momencie przyjąć Ciała Pana, to przecież mogą duchowo się z Nim łączyć, bo Pan jest obecny w Ciele i Krwi, ale i w Duchu, który sprawia, że do każdego, który się na jego obecność otwiera, do nich przychodzi, karmi, umacnia.       

Homilia  Rozumieć Trójcę Świętą

 

            Kiedyś na jednych z zajęć, już nie wiem, czy była to lekcja religii, czy jakieś przygotowanie do komunii, czy wręcz do bierzmowania, zapytano jedno z dzieci: Wymień trzy Osoby Trójcy Świętej, na co chłopczyk nie speszony powiedział: Kasper, Melchior i Baltazar.

Oczywiście, powiedziało to dziecko; nie mniej, myślę, że ten przykład może dobrze pokazać to, że bardzo słabo znamy Ojca, Syna i Ducha Świętego; że mało znamy Boga, który jest Jeden, ale w Trzech Osobach, a to przecież jest specyfiką naszej wiary. My wierzymy, że Bóg jest Jeden, ale w Trzech Osobach  Ojciec, Syn i Duch Święty.

 

Jak podejść do tej wielkiej tajemnicy, która nas nieskończenie przekracza?

Dobrą wskazówkę daje nam  dzisiaj liturgia  Kościoła; zarówno w tekstach na Mszy Świętej, które słyszeliśmy, jak też w liturgii godzin, przewija się motyw wielbienia Boga. Myślę, że to jest taka pierwsza, ważna wskazówka, którą dostajemy. Przede wszystkim Bogu należy się cześć i chwała. 

Dlaczego?  dlatego, że wszystko od Niego zależy i my też od Niego zależymy. Święty Paweł powie :   ...łaską jesteście zbawieni... 

Przez łaskę zostaliśmy powołani do życia i Bóg cały czas obdarza nas łaską.

            

Można sobie zadać takie pytanie  Czy Trójca (żeby nie mówić tylko o samych pojęciach), jest obecna w naszym  życiu, w moim życiu, albo  jeszcze inaczej: jak Trójca jest obecna w moim życiu? Co to dla mnie znaczy?

To znaczy tyle, żeby postawić sobie pytanie, przynajmniej dzisiaj: Jak obecny jest Ojciec w moim życiu, jak obecny jest Jezus w moim życiu, jak obecny jest Duch Święty w moim życiu?

Bóg jest Jeden, ale dla każdego z nas przecież  jest jakoś inny, ponieważ każdy z nas spotyka Go w swoim własnym, niepowtarzalnym doświadczeniu.

I kiedy Tomasz Apostoł mówi : Pan mój i Bóg mój, to naprawdę jest jego Jezus, jego Pan. I tak samo my się możemy zapytać: Jaki jest mój Bóg? - jaki jest mój Ojciec, jaki jest mój Jezus i jaki jest mój Duch Święty?; czyli, jak spotykam mojego Boga?

 

            Co mówi nam o Trójcy Świętej Pismo Święte?

W dzisiejszej Ewangelii słyszeliśmy o tym, że Jezus zostawia nakaz swoim uczniom, żeby chrzcili w imię Ojca, Syna i Ducha Świętego. Powierza im swoją  władzę i chce, żeby chrzcili innych ludzi, żeby ich włączali w Jego mistyczne ciało, w imię Ojca, Syna i Ducha Świętego. Mówi: dana  mi jest wszelka władza, na niebie i na ziemi i ja was posyłam w moim imieniu, ale to znaczy  w imię Ojca, w imię Syna i w imię Ducha Świętego. 

 

Żeby spróbować zrozumieć choć trochę z tajemnicy Trójcy Świętej, trzeba zacząć od Jezusa. Dlaczego? Dlatego, że  poprzez Jezusa Chrystusa Bóg się nam objawił, ...w Nim mamy przystęp do Ojca...  jak mówi św. Paweł. Jezus jest drogą, która może nam pomóc zbliżyć się do Ducha Świętego i do Ojca. 

 

W Jezusie zostaliśmy usynowieni przez Boga  tak jak mówi nam dzisiejsze czytanie z Listu Pawła do Rzymian: ...wszyscy ci, których prowadzi Duch Boży są synami Bożymi; nie otrzymaliście przecież ducha niewoli, by się znów pogrążyć w bojaźni, ale otrzymaliście ducha przybrania za synów, w którym możemy wołać Abba  Ojcze....

Przez Chrystusa i poprzez dar Ducha Świętego naprawdę jesteśmy dziećmi Boga; możemy wołać do Niego. Bóg nie jest tylko dla nas czystą abstrakcją, jest naszym Ojcem. Możemy wołać Abba  Ojcze  do naszego Boga, z Jezusem i w Duchu Świętym.

 

            Często się przedstawia Trójcę Świętą jako taki życiodajny Krąg miłości;  to jest komunia miłości i my poprzez łaskę możemy wejść w ten życiodajny krwioobieg; to by można trochę - bardzo niedoskonale - porównać do jakiejś wspaniałej, szczęśliwej rodziny. Jeśli jest taka rodzina, jeśli znamy taką rodzinę, która naprawdę żyje miłością i jest otwarta na innych ludzi, to inni ludzie chcą przebywać z taka rodziną, naprawdę; szczęście tej rodziny udziela się innym. I jeśli ktoś wchodzi w taką relację  rodzinną, to w jakiś sposób uczestniczy w cząstce piękna i szczęścia tej rodziny.

 I to jest takie bardzo niedoskonałe porównanie tego, czym jest Bóg. Jest Ojciec, Syn i Duch Święty i jest wspólnota osób, a my możemy wejść i mieć kontakt z tą wspólnotą; możemy zanurzyć się w ten życiodajny krąg.  

 

            Teologia opisze to dokładniej używając słowa  perychoreza  - to znaczy: krążenie wkoło. 

To jest tak, że każda Osoba Trójcy Świętej jest zawarta  w dwóch pozostałych; Bóg jest tak wielką miłością, że nie zatrzymuje się - i każda z Osób Bożych - tylko na sobie, ale pragnie dawać się nieustannie i właśnie tak to wygląda w Trójcy Świętej, że każda z Osób  Syn, Ojciec, Duch Święty nieustannie krąży jak gdyby w drugiej Osobie, w tym krwioobiegu miłości.

Skąd  o tym wiemy?  

W Ewangelii Janowej mamy taką scenę, kiedy Filip przychodzi do Jezusa i mówi: ...Panie pokaż nam Ojca, na co Jezus odpowiada : Filipie (z takim wyrzutem), tyle czasu jesteś ze mną i mówisz:  pokaż mi Ojca; kto mnie widzi, widzi Ojca, bo ja jestem w Ojcu, a Ojciec jest we mnie....

To jest właśnie ta Boża obecność w sobie nawzajem; i począwszy od Jezusa możemy ją odkrywać, bo kto widzi Jezusa, ten widzi Ojca, ten jest zjednoczony z Duchem Świętym.

 

            Może najłatwiej to pokazać na przykładzie eucharystii, bo tam naprawdę możemy patrzeć.  Możemy patrzeć oczami wiary na to, co tam się dzieje i Kto jest  na ołtarzu. 

Jest takie piękne porównanie  pochodzące z teologii prawosławnej, że Ojciec jest ołtarzem, Syn jest Ofiarą, a Duch Święty jest Tym, który usługuje; wspaniałe porównanie, które pokazuje, czym Osoby Boskie są dla siebie i jak to wygląda w eucharystii  jest Ojciec, Syn, który jest Ofiarą, którego może najbardziej widać pod postaciami chleba i wina i Duch Święty, którego trochę nie widać; ale trzeba w Niego wierzyć. On także jest w eucharystii. Kapłan wypowiada słowa,  tak zwaną epiklezę:  ..uświęć mocą  Twojego Ducha te dary...  

Bez Ducha Świętego nie byłoby eucharystii; dary, które przynosimy nie byłyby uświęcone  i nie byłyby przemienione w ciało i krew Chrystusa. 

Święty Paweł napisze że ....Duch przenika wszystko, nawet głębokości Boga samego...

Duch Święty jest Tym, który naprawdę wszystko przenika; nas samych, nasze serca, ale też Ojca  i Syna. Jest On także Tym, który ożywia, w którym możemy wołać Abba  Ojcze  jak mówi Paweł  właśnie w Duchu Świętym. I jeśli w Duchu się modlimy, to nasza modlitwa na pewno zawsze będzie wysłuchana.

A więc Trójca Święta to przede wszystkim tajemnica komunii, tajemnica miłości.

 

            Jakie są tego konsekwencje?

Tam, gdzie jest jedna z Osób, tam są od razu dwie pozostałe. Jeśli składamy Ofiarę eucharystyczną, mówimy, że to Jezus składa tą ofiarę, ale to znaczy, że w tym jest i Ojciec i Syn, dlatego, że Bóg zawsze działa jako Trójca, jako Trójjedyny Bóg.

 

            Obraz komunii miłości może nam powiedzieć jeszcze jedno; że Bóg pragnąc być  każda z Osób Trójcy Świętej  w pozostałych Osobach, daje się  nieskończenie i nie oczekuje nic w zamian. To jest niezwykłe w Bogu i tego się naprawdę możemy uczyć od Niego. Bóg się daje całkowicie, bezwarunkowo, ale nie zatraca się w tym; to znaczy, że On jest naprawdę w tej drugiej Osobie, której się daje. Przecież Jezus, którego spożywamy w eucharystii, daje nam się bezwarunkowo, bez żadnych ograniczeń, daje nam się z miłości; a jednak przez to, że my Go spożywamy, On potrafi żyć w nas, bo taka jest prawdziwa miłość, taka jest miłość Boga do człowieka, - miłość, która się daje i która, paradoksalnie,  potem  wszystko otrzymuje.

 

            Jednym z obrazów Trójcy jest ikona Trójcy Świętej Rublowa. Zwróćmy uwagę tylko na jeden szczegół tego obrazu. Są tam przedstawione trzy Osoby Boskie  trzej aniołowie wokół stołu, z trzech stron, a strona przednia jest pusta. I to jest miejsce dla człowieka, żeby wszedł i dopełnił ten okrąg. Jest Ojciec, jest Syn, jest Duch Święty, a to miejsce puste, jest dla każdego z nas. Kto wchodzi w tę relację miłości, jaka jest w Bogu, to jak gdyby dopełnia ją sobą samym. I tego pragnie Bóg dla każdego z nas

 

            Prośmy dzisiaj Pana o to, żeby uchylał nam rąbka tajemnicy tego, kim On jest, żeby nas uzdalniał do wnikania w swoją głębię i żebyśmy potrafili Mu za to dziękować i za to Go uwielbiać.

Amen. 

Ojciec Radosław Broniek OP 


Homilia - z cyklu  Sztuka życie owocnego  

Rozważania o honorze.

 

 

            Trochę niespodziewanie dla siebie, podejmuję temat dzisiejszej homilii, nawiązując do wątku, który tak przewijał się przez cały rok od października, gdy mówiliśmy o życiu owocnym - jakie jest i jak mamy żyć owocnie, by być owocnym, właśnie...

 

Doszedłem do wniosku, że w ramach całej tej debaty, która się przetacza przez Polskę  w radiu, w prasie, chciałbym zaproponować wam, każdemu z osobna - rozważyć problem honoru. 

Czy rzeczywiście honor jest wartością, która się liczy dla tzw. współczesnego człowieka - ale nie róbmy wielkich syntez ogólnoświatowych  dla współczesnego Polaka?

Bo zwróćmy uwagę na potoczne użycie tego terminu. Gdy się mówi, że coś wisi na słowo honoru, to znaczy, że to jest byle  jakie. I być może rzeczywiście nasz honor wisi na słowie honoru, czyli jest dość byle jaki.

U uczonego polihistora  Władysława Kopalińskiego w jego Słowniku wydarzeń, pojęć,  mitów i legend  XX wieku, nie znalazłem słowa  honor.; jest homo ludens, homo sovieticus, hormony, horoskop, hod dogi; nie ma honoru.

Mówiło się w PeeReLu o niektórych panienkach sprzedających w sklepie, w których nic nie było oprócz octu, że patrzyły sobie na wylakierowane paznokcie, mówiły: Nie ma  i one były bardzo honorowe, prawda? jak ktoś miał do niej pretensje, to można było oberwać  w każdym razie  - bluzgiem słownym.

 

Czym jest w ogóle honor? 

Oczywiście kojarzy się to od razu z etosem rycerskim, bardzo wzniosłym, wspaniałym, ale... jakby nie z naszych czasów, prawda?  A ja myślę, że arystokracja, to nie jest tylko problem Almanachu gotajskiego i zapisania w odpowiednich księgach; to jest  raczej problem etyczny; zgadzam się z definicją arystokraty, którą podał mój duchowy mistrz ojciec Joachim Badeni: Arystokrata to ten, kto boi się tylko Pana Boga i swojej matki. A  myślę, że możesz z kurnej chaty wyjść ( jak górale) i być arystokratą i bać się tylko Pana Boga i swojej matki (zostawia na boku problem dlaczego nie został wymieniony ojciec, ale....)

Pewne tradycyjne kultury, być może zachowały to dotąd. W reportażu Wojtka Jagielskiego z Czeczenii w ostatniej Gazecie świątecznej przeczytałem, że w XIX wieku było dwóch przywódców walk Czeczenii z Rosjanami  Imam Szumil i wojownik  Bajsangur.  Szumil doszedł do wniosku, że trzeba zawrzeć układ pokojowy z Rosją, bo  po prostu zbyt krwawa była ta wojna i gdy już szedł  podpisywać układ pokojowy, to Bajsagur zawołał go, chcąc go zmusić, aby się odwrócił, ale  Szumil nie odwrócił się, bo wiedział, że Bajsagur chce go zastrzelić, ale nie zastrzeli go celując w plecy, tylko strzelając twarzą w twarz. Honor nie pozwalał strzelać w plecy.

 

            Co mówiły o honorze stare słowniki? Że to jest  honor  bliski godności; dotknąć czyjegoś honoru, mieć coś za punkt honoru  że po prostu tego to już nie zrobię, ręczyło się  (tak, były takie czasy ), ręczyło się honorem - na słowie harcerza polegało się jak na Zawiszy. Kto to teraz traktuje poważnie? Honor mógł być zewnętrzny - godności, tytuły, zaszczyty, ale przede wszystkim, honor  to było coś wewnętrznego, opartego na cnocie  ale cnota w tym mocnym, greckim znaczeniu tego słowa; cnota  jako dzielność etyczna w zasługach, mądrości, szlachetności. Ktoś zauważył, że słowo szlachetność też nam ukradziono, bo teraz to są już tylko trunki i kamienie szlachetne; rzadko się mówi o szlachetnym człowieku, że ktoś jest szlachetny.

Honor to był szacunek dla samego siebie  mówiono, że honor mi nie pozwolił coś zrobić, bo gdybym złamał własne poczucie honoru, to zbezczeszczę siebie, czyli odbiorę sobie mój honor. I znowu zauważono  dziękuję tym, którzy mi pomogli  że teraz to tylko groby są bezczeszczone, a właściwie trudno zbezcześcić kogoś, kto nie ma świadomości swojego honoru.

 

Myślę, że na swój sposób ten etos rycerskiego honoru przeszedł w pewien sposób na etos mieszczański; byli w swoim czasie uczciwi kupcy, co to wiadomo, że nie sprzeda złego towaru, który  zgodnie z tą definicją boi się tylko Pana Boga... i tego, żeby nie być potraktowanym za nieuczciwego; byli tacy, co płacili nawet honorowe długi, to znaczy takie, które nie były zapisane. A teraz można zapisać, można zapisać wszystko..... i czytamy jak nawet posłowie się zgłaszają, żeby płacić, prawda?

 

Poczucie honoru wymaga  odwagi. Jest odwaga bojowa, ale może cenniejszą nawet od tej bojowej, może być odwaga cywilna; odwaga cywilna jest niewątpliwie warunkiem, właśnie,  honoru - szacunek dla samego siebie, dla poczucia wewnętrznej integralności i niepodległości; tylko człowiek prawdziwie wolny może być człowiekiem honoru, bowiem wolny to jest ten, który stanowi o sobie i nie pozwala, żeby mu chłystki biegały po jego życiu.

 

Czy prawdziwa jest  powiem to trochę prowokacyjnie- taka diagnoza: nędza naszej współczesnej sytuacji polega na tym, że zyskaliśmy wolność ale straciliśmy poczucie honoru. To wynieśliśmy i to jest trwałe dziedzictwo PRLu i komunizmu, który przejechał nas takim walcem  i ten walec wyrównał; wyrównał do najniższego i straciliśmy w sensie społecznym, to poczucie godności, które nie pozwala robić świństwa; i wiemy, że jak się da, to się da - i to jest zarówno komunizm, jak i w złym znaczeniu  Azja. W Rosji nie opłacali dobrze urzędników, po to, żeby oni brali łapówki i wtedy na każdego mieli haka- to znakomity sposób; teraz mamy teczki  prawda?

Zaczyna się od przekupienia policjanta. Ale i księdza, owszem, miałem niedawno propozycję, że, no...., tylko, no....  oni nie mają czasu chodzić na te szkolenia przedślubne, prawda? Czy da się to załatwić? będzie ofiara na kościół... Proszę bardzo, wszyscy są przekonani, że wszyscy biorą. Pewna poczciwa kobiecina zapewniała jednego z naszych ojców, gdy był czytany List biskupów o Unii Europejskiej, że to ci biskupi dostali łapówy z Brukseli, że tak się zeszmacili. Zauważcie  bez mała  - również i z pobożnych czasami rozgłośni padają słowa, które szmacą; my wszyscy jesteśmy coraz bardziej zeszmaceni, bo nie wolno, nie można przechadzać się wśród wiszących gałganów i samemu się nie utargać.

 

            Jak wejść w życie; w trudne życie?  Życie w wolności jest dużo trudniejsze, niż życie w niewoli; tam za ciebie decydują o wszystkim; tutaj musisz sam decydować. Jak brać udział w życiu, w którym jest konkurencja, rywalizacja, jak wejść w to?, bo musimy wejść w to  nie bądźmy dziećmi  a nie stracić honoru? Jak zachować się w sytuacji, gdzie dane słowo, dane przyrzeczenie nie będzie dla mnie korzystne? Czy być człowiekiem honoru  to pójść za  korzyścią, czy pójść za słowem, które się dało, choć może nie jest zapisane ?

 

Rywalizacja wcale nie musi być zła, może być bardzo honorowa; teoretycznie taka szkołą honorowej rywalizacji mógłby być sport, prawda? Czasami są piękne, wspaniałe wypadki  ludzi, którzy zachowują się nawet na swoją niekorzyść, dlatego, że przestrzegają pewnych reguł; to jest honor.

 

Wydaje mi się, że musimy sobie wszyscy  dorośli, dorastający i dzieci uświadomić jedną rzecz, że nic nam nie dadzą referenda, konstytucje, prawa, ulgi podatkowe, jeżeli w nas wszystkich nie będzie rewolucji moralnej tzn. zasadniczej przemiany serc, która będzie owocowała również w relacjach międzyludzkich; i sądzę, że to właśnie poczucie honoru, uznawanie ważności danego przyrzeczenia i słowa, postępowanie nie tylko zgodne z kodeksem, ale postępowanie zgodne z głosem własnego rozumu  wszystko to są  warunki naszej wolności, godnej wolności, honorowej godności, bez której może nawet i bardziej dostatnio żyjąc, będziemy tak trochę jak w Słowniku Kopalińskiego, miotać się między homo ludens, sovieticus, między hormonami, horoskopami, hod dogami .... 

Amen

 
Homilia   O głupocie i nie tylko...

 

                Długo chodziłem z tym tekstem dzisiejszej Ewangelii, próbując dociec, gdzie jest przyczyna dla której nie chcieli słuchać, czy wręcz  wyśmiewali. Doszedłem do wniosku, którym się z wami podzielę; mianowicie  przyczyną była głupota, ale głupota specjalna, taka duchowa. Myślę, że to warto, by o tym porozmawiać  o temacie duchowej tępoty. 

 

W Piśmie Świętym są takie sceny, tak jak dzisiejsza  gdy Jezus przychodzi do Nazaretu i nie jest przyjęty; ale przecież  w Dziejach Apostolskich też jest niezwykła scena, gdy Paweł przemawia na Areopagu a ponieważ -  zaznacza święty Łukasz - Grecy lubili nowinki, więc bardzo pilnie go słuchali, dopóki nie zaczął mówić o zmartwychwstaniu; wtedy go poklepali po ramieniu, stary, poczekaj, posłuchamy cię innym razem. Więc nie jest to tylko cecha właściwa dla mieszkańców Nazaretu; ci Grecy z Areopagu też jakby ilustrowali tę tezę o duchowej głupocie.

 

Ponieważ głupota jest tematem trudnym, więc zacząłem rozmawiać z rozmaitymi mądrymi ludźmi na ten temat, ale rozmawiać w specyficzny sposób, mianowicie, szukając myśli, czytając różne teksty.

Ze szkół pamiętamy, że to Erazm z Rotterdamu wydał w 1511 roku Pochwałę głupoty; gdy zajrzałem do tej książeczki, z przerażeniem przeczytałem fragment rozdziału 54: (...) sam słyszałem kiedyś jak jeden z tych zdumiewających głupców głosił kazanie na temat Trójcy Świętej(...). Bardzo się przestraszyłem, zajrzałem w swoje notatki, czy rzeczywiście przynależę do tego plemienia głupców, ale myślę, że tutaj się udało mi chyba umknąć, bo nie o ten typ głupoty Erazmowi chodziło.

Bardzo istotny rys, w każdym razie w tych tekstach Erazma można odczytać  charakterystyczne, że głupiec nigdy nie powie o sobie, że jest głupcem. To tylko przywilej mędrców, to Sokrates wiedział, że nic nie wie; głupiec zawsze jest zadowolony z tego, co wie... hm!...nawet krzyżówkę rozwiąże.

         Inny wielki współczesny teolog Dietrich Bonhoeffer prowadził notatki; nie zwykłość ich polegała na tym, iż było to w bardzo dramatycznych czasach - w czasie wojny, w czasie pełnego reżimu nazistowskiego; Bonhoeffer był w grupie chrześcijan protestantów, którzy sprzeciwiali się Hitlerowi i współpracy  Kościołów  z reżimem.  Szukając źródeł duchowego załamania się swego Kościoła, swoich ziomków, twierdził, że jest to głupota. Powiadał, że głupota jest bardziej niebezpiecznym wrogiem dobra niż przewrotność, bowiem przewrotnego możesz podejść, możesz przewidzieć jego ewentualne czyny; wobec głupoty jesteśmy bezbronni, absolutnie! Bowiem do głupca argumenty nie przemawiają, a faktom - jeżeli mu są niewygodne  po prostu przeczy, po prostu mówi, że nic takiego nie było.

 

Jak już wspomniałem, cechą wyróżniającą głupca jest stan absolutnego zadowolenia. Nie należy  przestrzegają mędrcy  nie należy dyskutować z głupcem, bowiem odwoływanie się do argumentów, jest odwoływaniem się do pewnej logiki, do pewnego myślenia; on jest absolutnie na to nieczuły, niewrażliwy.

 

Gdzie mieszka głupota w człowieku? 

I tu chyba bardzo ważną myśl wypowiedzieli ci mistrzowie, z którymi rozmawiałem; powiadają  głupota, to defekt człowieka, a nie jego umysłu. Można zupełnie spokojnie powiedzieć, że są inteligentni głupcy i ociężali umysłowo mędrcy; głupota bowiem i mądrość rodzą się i przebywają nie w głowie 

Ważna cecha  głupim nikt się nie rodzi, głupim się staje; najczęściej głupim się staje przez to, że pozwala się ogłupić. Głupota nie jest problemem tyle psychologicznym, jest problemem duchowym i socjologicznym. Istota głupoty polega na tym, że człowiek ulega poglądom większości; jego myśli przybierają taką barwę -jak się myśli  jak się mówi. 

 

Głupota jest  stanem wymarzonym przez wszelkie totalitarne władze, bowiem odbiera człowiekowi jego wewnętrzną niezależność. Ale myślę także, że głupich bardzo lubią twórcy reklam   bowiem głupota zasadza się na tym, że człowiek jest  to socjologowie tak mówią  zewnątrz-sterowny, to znaczy pozwala sobą tak zawiadywać jakby był wewnętrznie zupełnie pusty; pozwala zalogować  jak to mówią specjaliści od elektroniki  rozmaite myśli.... 

Głupiec  to jest cecha bardzo też charakterystyczna  jest uparty, ale to nie znaczy, że jest samodzielny. Trudna jest z nim rozmowa, bo z głupim nie ma porozumienia, bowiem całe jego myślenie, cały jego język to jest zlepek sloganów, haseł.

 

         Jednym z mistrzów, z którym rozmawiałem o głupocie, próbując dociec jej źródeł, jest  Pascal ( ja już chyba tutaj kiedyś przytaczałem, ale przytoczę to jeszcze raz, to wielki tekst z Myśli). Powiada, że mądrość, czy (...) nauka ma dwa krańce, które stykają się ze sobą: jeden to  powiada - czysta niewiedza naturalna, w jakiej znajdują się wszyscy ludzie przy narodzeniu  naturalna niewiedza. Drugi, to kraniec przeciwny  to ten, który staje się udziałem tych, wielkich dusz, którzy już przeszli i zdobyli wszystko, co ludzie mogą wiedzieć i wtedy odkrywają, że  nic nie wiedzą - (po łacinie to pięknie nazywa docta ignorantia  uczona niewiedza). I powiada Pascal, a chyba wiedział, co mówił  że najgorsi są ci w środku, co już coś tam wiedzą, zdobyli jakiś polor owej wiedzy zadufanej w sobie i udają mędrców i  osądza bardzo ostro  to oni mącą świat i sądzą mylnie o wszystkim (...).

 

Myślę, że ta ostra diagnoza Pascala bardzo pasuje do nas, przynajmniej do postawienia takiej diagnozy  dramatem naszych czasów jest to, że nie ma ludzi prostych, nie ma ludzi prostych, bo wszędzie jest telewizja, która  jaka by to nie była  produkuje tych właśnie  nas wszystkich, takich po środku. 

To bardzo niebezpieczne i chyba każdy z nas w poszukiwaniu źródeł autentycznego duchowego życia  właśnie duchowego, bo głupota tak rozumiana jest problemem duchowym, a nie intelektualnym (nie jest problemem inteligencji)  powinien starać się topić w sobie wszelkie ślady głupoty.   

 

Jak ona przejawia się w naszym współczesnym myśleniu religijnym?

Ktoś powiedział: 

(...) zamieniliśmy świętość na wygodę (...) - można z Ewangelii, można z religii zrobić taki wygodny wywabiacz plam, różnych trudnych spraw w życiu, można zrobić z wielkiego płomiennego wyzwania Ewangelii, taki środek do bezpiecznego, spokojnego życia...; 

(...) zamieniliśmy wierność na sukces (...) - sukces jest słowem, które  chcemy, czy nie chcemy  kieruje naszym życiem; jakże wielu z nas ma poczucie tego, że ich życie jest zmarnowane, dlatego, że nie mogą mieć porównywalnych i widzialnych dla innych sukcesów; a sukces, to nic innego jak uznanie w oczach innych; dążenie do sukcesu, wyłącznie dla niego, jest zdaniem się na niewolę oczu i słów innych ludzi  - wartość siebie oceniasz tym, jak na ciebie patrzą ( hm, choćby i ja w tej chwili  patrzę, czy patrzycie, czy słuchacie; zasadzek jest mnóstwo...). 

(...) zamieniliśmy mądrość na informację (...)  zamiana mądrości na informację  gdy naprawdę masz trudną sprawę i chcesz z kimś pogadać, to nie idziesz  do tego, który ma w głowie encyklopedię, tylko może pogadasz ze swoim dziadkiem, babcią, z kimś do kogo masz zaufanie, kto nie zabłyśnie erudycją, ale potrafi gdzieś, w tych ciemnościach uchylić promyk światła....

 

         I słusznie powiedział Bonhoffer: (....) z głupoty nie wychodzi się przez pouczenie (...) - z głupoty nie wychodzi się po wysłuchaniu kazania o głupocie; z głupoty wychodzi się przez nawrócenie, bowiem głupota lęgnie się w sercu, a nie w głowie; głupota przede wszystkim rodzi się z tego jakim jestem, a nie na tym jak myślę, bo to jak myślę, wynika z tego, jakim jestem.

 

         I chyba warto na zakończenie tego rozważania o głupocie przypomnieć sobie  niepokojące słowa Pisma Świętego, głoszące, że bojaźń Boża jest początkiem mądrości; bo chyba rzeczywiście jedynie wyzwolenie człowieka do życia  odpowiedzialnego przed Bogiem może pozwolić nam rzeczywiście przezwyciężyć te pokłady głupoty, które niechcący, wbrew sobie, zalegają i w naszych sercach.

 

Dlatego módlmy się o to, aby nigdy głupota nie miała dostępu do naszych serc i byśmy nigdy nie zachowali się jak owi słuchacze Jezusa w Nazarecie, czy Pawła na Areopagu; nie bądźmy tacy, którzy wszystko wiedzą i wszystko umieją wytłumaczyć; miejmy otwarte serca, a przez to i umysł na to, co wciąż na nowo do nas przychodzi i co objawia nam Bóg.           

Homilia  Komentarz do  Ecclesia in Europa

 

Planując temat naszych dzisiejszych rozważań, nie zdawałem sobie sprawy, że akurat tak się zdarzy, że będziemy w europejskim gronie sprawowali Eucharystię. 

Chciałbym  bowiem, byśmy przez te letnie niedziele (z przerwą), rozważyli List apostolski  Ecclesia in Europa, napisany Przez Jana Pawła II, jako podsumowanie Synodu biskupów, który odbył się w Rzymie w 1992 roku.

Jest taka strategia przygotowania takiego dokumentu, że biskupi opracowują pewne materiały, oddają Papieżowi i on potem już pracuje nad tym, starając się z raportów, spostrzeżeń, deklaracji, z całego tego materiału, który pozostaje ze spotkania  biskupów europejskich, dać pewną wizję. 

Myślę, że to bardzo dobry jest sposób, dlatego, że pewnym oficjalnym tekstom kościelnym może czasami zagrażać - powiem może taką herezję  czasami taki biurokratyczny, poprawny styl; dobrze, że on przechodzi przez modlitwę i przez umysł Papieża, albowiem  - ośmielę się powiedzieć  wtedy ta wizja otrzymuje  bardziej proroczy charakter, bardziej skoncentrowany na istotnych momentach. 

 

Jakie jest zasadnicze wezwanie Papieża (Kościoła) do ludów Europy? Ciekawe, że to jest cytat z Pierwszego Listu świętego Piotra  Nie obawiajcie się  (...) i nie dajcie się zaniepokoić!   Pana zaś, Chrystusa, miejcie w sercach za Świętego i bądźcie zawsze gotowi do obrony wobec każdego, kto domaga się od was uzasadnienia tej nadziei, która w was jest...   Ciekawe, że ten tekst świętego Piotra, każą chrześcijanom, którzy stają wobec ludzi inaczej myślących zdawać sprawę nie tyle z wiary - jak my najchętniej byśmy powiedzieli  nawet nie z miłości, tylko  z nadziei. 

To bardzo ważne, albowiem sprawa nadziei stanowi dla Papieża (rozumiem, że też dla biskupów)  klucz do odczytania współczesnej sytuacji w Europie.

Paradoksalne  z jednej strony bowiem następują w Europie fundamentalne przemiany, które, no... przeorają zupełnie ten kontynent i sprawią, że naprawdę inaczej ułożą się relacje pomiędzy państwami i narodami, z drugiej zaś strony, narasta bardzo głębokie poczucie  beznadziei, utraty nadziei, utraty wizji przyszłości.

Coś tu jest paradoksalnego i niebezpiecznego; dlatego też właśnie Papież wybiera ten cytat. 

My chrześcijanie wobec naszych braci i sióstr  mamy obowiązek dawania i uzasadnienia tej nadziei, która  w nas jest.Ale powstaje pytanie  czy my mamy nadzieję? Dlaczego  nadzieja? -

Czytamy w dokumencie: Europa nie powinna dzisiaj tylko odwoływać się do swojej chrześcijańskiej przeszłości...  to bardzo ważne zdanie: my nie jesteśmy chrześcijanami kulturowymi, naszej tożsamości chrześcijańskiej, nie czerpiemy tylko z faktu, że takimi byli nasi pradziadowie, dziadowie i rodzice  to bardzo ważne -, ale to nie tylko;   musimy nauczyć się znów kształtować swoją przyszłość w spotkaniu z Osobą i orędziem Jezusa Chrystusa... . Chrześcijanin zakorzeniony także w kulturze, także w przeszłości nie jest człowiekiem przeszłości, albowiem zadanie stoi przed nami. Przyszłość jest zadaniem tak dla życia każdego z nas, jak i dla społeczności poszczególnych narodów i społeczności całej Europy. Przyszłość kształtowana dla nas w spotkaniu z Osobą i orędziem Jezusa Chrystusa.               

 

W jaki sposób Jan Paweł II chce zarysować sytuację, w jakiej perspektywie spojrzeć na całość sytuacji Kościoła w Europie? -Przyznam się, że było to dla mnie zaskakujące, Papież bowiem mówi: ...Chcę odczytać tę sytuację poprzez ikonę Apokalipsy....

Ikona Apokalipsy  pierwszy odruch po usłyszeniu tych słów budzi pewną grozę, dlatego, że słowo apokalipsa w naszym potocznym języku jest słowem oznaczającym jakąś grozę. Dawno już na tyle zeświedczeliśmy w naszym myśleniu, by mówienie i wyobraźnia o Sądzie Ostatecznym budziła w nas nie tyle nadzieję, jak dla pierwszych chrześcijan, lecz grozę.  Wieść o Sądzie Ostatecznym dla pierwszych chrześcijan była spełnieniem oczekiwania ostatecznego przyjścia Chrystusa, który przychodzi, by wymierzyć sprawiedliwość wszystkim; dla nas kojarzy to się ze straszną grozą i katastrofą. Papież przypomina nam to pierwotne rozumienia sensu tego terminu apokalipsa. Apokalipsa to nie jest tylko opowieść o ostatecznych czasach; to jest przewodnik po historii naszych dni.

 

Moi drodzy, bardzo ważne jest też byśmy znaleźli perspektywę dla naszej wiary; bowiem, my tak myślimy: ja, moje sprawy, moja wiara, ewentualnie mały krąg mojej rodziny. Potem jednak pojawiają się jakieś takie wielkie sprawy, które dzieją się na świecie i na które ja nie mam żadnego wpływu.  Mogę sobie obejrzeć na telewizorze i właściwie, co mnie one obchodzą... Nie mamy  to ciekawe  że komunizm odebrał nam świadomość odpowiedzialności za historię i to jest jedno z głębszych zranień, które jeszcze w sobie nosimy.

I to jest bardzo ważne, Papież mówi: (..) uczestniczymy naprawdę w bardzo ważnych wydarzeniach historycznych w skali globalnej i one mają wpływ na życie każdego z nas (...) - i więcej  (...) my musimy sobie powiedzieć, że mamy też odpowiedzialność na naszą skalę za te sprawy  my, jako wierzący....(..) 

I dlaczego ta wizja Apokalipsy ?  uczmy się czytać znaki czasu, co Bóg do nas mówi przez te wydarzenia, w których uczestniczymy? ; i ważne  Apokalipsa nie jest Księgą grozy, Apokalipsa jest Księgą nadziei.

Jeszcze w głębokich czasach komunistycznych Tischner postawił diagnozę, że nadzieja Polaków jest chora; wydaje  mi się, że to w dalszym ciągu obowiązuje, zresztą sam się temu nie dziwię, bo gdy człowiek posłucha i  popatrzy, poczyta, co się dzieje z tymi wszystkimi Rewinami, to rzeczywiście może nas ogarnąć beznadzieja   ....chcieliście Polskę, no to ją macie, scumbrie w tomacie, scumbrię w toacie....  jak to już dawno śpiewał Gałczyński. No mamy, taką, na która nas stać....

Ale czy to oznacza, że wolno nam skapitulować w jakiejś beznadziei?  

Beznadzieja wcale nie musi się wyrażać rozpaczą; beznadzieja wyraża się także unikiem, beznadzieja najczęściej oznacza unik. Myślę, że bardzo wielu z nas wyraża swą beznadzieję tym unikiem. Ostatnie sondaże wskazały, że tylko 35% Polaków pójdzie głosować; nic dziwnego, że Samoobrona będzie miała 24%  i wybiorą nowy sejm ci, którzy nie pójdą głosować, dlatego, że nie mają poczucia odpowiedzialności za życie wspólne, nie mają poczucia odpowiedzialności za życie zbiorowe.

Myślałem, że to jest tylko choroba Polaków; bardzo zdumiałem się, czytając ten dokument papieski, że to jest ogromny problem dla całej Europy  brak nadziei, choroba nadziei, pokusa gaszenia nadziei.

 

            Bardzo kontrowersyjny, ale ciekawy ojciec Bocheński powiedział kiedyś, że są dwie oznaki, które wskazują, że dane społeczeństwo nie ma nadziei  tzn. nie chcą mieć dzieci i nie chcą się bronić. Nie wchodzę w kwestię weryfikacji czy falsyfikacji tego wezwania, ale rzeczywiście jest to wielki problem dla całej Europy. Często jesteśmy jakby nastawieni - okazuje się, że w wymiarze całego kontynentu - na tę wielką pokusę gaszenia nadziei.

 

            Nie będę mógł wejść głębiej, będziemy ten tekst analizowali, dlatego, że wydaje mi się, że jest on bardzo ważnym i dobrym kluczem dla zrozumienia  sytuacji wierzących w Europie, teraz, tak jak ona się przed nami jawi.

Czy rzeczywiście skazani jesteśmy na lęk przed przyszłością?

 

Papież  daje nam Ikonę Apokalipsy jako źródło do odczytania nadziei, by wskazać również i na wyraźne znaki pojednania, spotkania; jednak to, co się stało, na przykład pomiędzy Francuzami i Niemcami po straszliwych wojnach, przede wszystkim po I wojnie światowej!  Ten krótki tekst Ojca Świętego  do Polaków i Ukraińców, w związku z tą straszliwą, trudną sprawą mordu wołyńskiego  przynajmniej mówimy o tym, przynajmniej to wezwanie dla nas jest skierowane... 

Naprawdę, nie tylko znaki rozpaczy i beznadziei; Bóg daje nam znaki wyraźne, że tworzy się  nowa sytuacja, w której jednak my właśnie, jako chrześcijanie, będziemy musieli z całą mocą dawać świadectwo Chrystusowi  to znaczy Nadziei; obyśmy umieli tę nadzieję wiary przełożyć na język codziennej  mocy, którą daje nadzieja  na każdy dzień.   

Homilia  Święty Jacek
 

            Kłopot jest z takim świętym jak święty Jacek, dlatego, że jest jednocześnie szeroko znany, a z drugiej strony,  brakuje takiego materiału historycznego z którego można by zbudować przekonywującą, interesującą psychologicznie sylwetkę. Przed sporo już laty, prosiłem nie żyjącego redaktora Zychiewicza z Tygodnika Powszechnego, żeby napisał jakiś większy esej o postaci Jacka; siedział troszkę nad tym i powiedział, że wie ojciec, nie napiszę, brakuje  mi mięsa... takiego  mięsa, faktów, które by przemówiły do tak zwanego współczesnego człowieka...

Co w takim razie powiedzieć o Jacku?; darujcie, że nie skomentuję teologicznie jego związku z pierogami, bo brak źródeł przekonywujących na ten temat; o kłosach, które poświecimy na zakończenie Mszy świętej powiem osobno. 

Myślę natomiast, że coś ważnego łączy Jacka i jego mistrza, mistrza życia, którego spotkał  świętego Dominika Guzmana  Katalończyka; mianowicie, że cali wcielili się w swoje dzieło. Tu charakterystyczna różnica między współcześnie działającymi Dominikiem i Franciszkiem: święty Franciszek jest przebogaty - w kwiatki, w bogactwo, w opowieści, w kazania do kwiatów itd., do ptaków..., mnóstwo rzeczy można o nim opowiadać. Dominik wydaje się taki mało barwny, po prostu cały czas pracował, działał, zakładał. Jest  podobno geniuszem prawa, bowiem ułożył Konstytucje zakonu braci kaznodziejów (dominikanów) - od XIII wieku nie zmienione. Podobno  mówię to na odpowiedzialność profesora Leo Moulina z Wolnego Uniwersytetu w Brukseli, znanego - (jakby to kogo interesowało)  masona, który powiedział, że Konstytucje dominikańskie miały wpływ na Konstytucję Stanów.

Ale systemy prawne, choć tak ważne nie są w stanie rozpalać serc i umysłów a przede wszystkim wyobraźni ludzkiej. 

Aby zrozumieć Dominika i Jacka musimy poznać sytuację ich czasów  wydaje mi się, że bardzo jest zbliżona do współczesnej sytuacji. Przełom wieku XII i XIII to jedna z najbardziej twórczych epok cywilizacji europejskiej; podróże  ludzie podróżują;  to jest druga strona wypraw krzyżowych, o których można wiele dyskutować, ale one poszerzyły horyzonty cywilizacyjne Europy  miasta, wykształcenie, handel, uniwersytety powstają w tym czasie; i zdecydowanie nie przygotowany do zmierzenia się  z tą nową sytuacją  jest Kościół. 

Znowu opowieść łącząca świętego Dominika i Franciszka, bo Franciszkanie mówią to o Franciszku, my o świętym Dominiku, jakoby papież Innocenty miał sen, w którym wali się Kościół i taki mnich go podtrzymuje; dominikanie malują tego mnicha na biało, franciszkanie na brązowo. Ważne jest co innego, ważne jest, że Bóg ratuje swój Kościół; to jest z resztą opowieść nieustanna o Kościele  nieustanna opowieść o Kościele, który się wali,  i który nie wiadomo dlaczego  powstaje do nowego życia, gdy Bóg powołuje tych, którzy właśnie do tego są powołani. 

 

O ile Franciszek był mistrzem życia możliwie jak najbliższego Ewangelii, Dominik podjął inną sprawę, mianowicie, był głęboko przekonany, że Europie potrzebna jest nowa ewangelizacja. 

Dlaczego to było wtedy też tak bardzo ważne? Dlatego, że chrześcijaństwo przyjęte i akceptowane było czysto zewnętrznie; było pewną instytucją; w małym stopniu organizowało myślenie i wybory ludzi; jedną z przyczyn tego było  np. fatalne wykształcenie księży, którzy tylko recytowali łacińskie teksty, nie bardzo je rozumiejąc; księżom parafialnym nie wolno było głosić kazań, było zabronione, tylko biskup mógł głosić kazania.  Stąd była ogromna potrzeba pogłębienia wiary, która jednocześnie była rzeczywiście zagrożona - przyszły nowe prądy, rozwijał się swoisty new age średniowieczny albigensi, waldensi itd. Zawsze wtedy, wobec jakiegoś wyzwania, czy polemiki, powstają dwie strategie ewangelizacyjne w Kościele  jedna koncentruje się na polemice  wytykaniu, potępianiu, a druga mówi  nie, to nic nie da, musimy pogłębić widzenie Ewangelii, musimy pogłębić wiarę  negatywna i pozytywna strategia ewangelizacji; franciszkanie i dominikanie podjęli właśnie taką, pozytywną strukturę pogłębionej ewangelizacji. 

 

I ciekawe, stosunkowo do tego czasu zapóźniona cywilizacyjna Polska, wskakuje - że tak powiem  dokładnie w ten sam rytm, którym żyła cała ówczesna kultura europejska. Było to w dużym stopniu dzieło wybitnego biskupa krakowskiego  Iwo Odrowąża, który posiadał znakomite wykształcenie, miał kontakty z najwybitniejszymi przedstawicielami Kościoła, i który swojego krewnego  Jacka Odrowąża sprowadził ze Śląska, umożliwił mu wykształcenie (Jacek prawdopodobnie studiował w Bolonii i w Paryżu) i ustanowił w Krakowie kanonikiem. Razem z Iwo Odrowążem udają się do Rzymu, tam Jacek Odrowąż spotyka Dominika; zachwycił się tą strategią ewangelizacji, którą zobaczył u Dominika, wstępuje do nowicjatu i po roku  w 1222 roku przybywa do Krakowa. I tutaj właśnie od biskupa Odrowąża otrzymuje dawny kościół parafialny Krakowa  Świętą Trójcę (parafia zostaje przeniesiona do kościoła Mariackiego) i od tego czasu, od 1222 roku, bez żadnej przerwy, dominikanie żyją i pracują tutaj. Jest  jeden z nielicznych klasztorów i kościołów w Europie, gdzie ta sama instytucja klasztorna  działa od początku XIII wieku.

            Jacek dostosowuje pracę z braćmi polskimi, którzy przybywają licznie do klasztoru Świętej Trójcy w Krakowie do  innych celów  do drugiej ewangelizacji Polski. Polska przyjęła już chrzest, ale faktycznie jak wyglądało?  Najładniej to opisał Gołubiew w swej powieści  wielkiej rzece o Bolesławie Chrobrym, że często owa ewangelizacja polegała na tym, że pobożny król wybijał zęby tym, którzy jedli mięso w piątek...   powiedziałbym, to dość radykalnie polemiczna strategia ewangelizacji dentystycznej, prawda? 

Potrzebny był zupełnie nowy nurt  nurt pogłębionej ewangelizacji, czyli głoszenia Ewangelii ludziom i jednocześnie przykład życia  wykształcenie braci, przygotowanie; oficjalnie dominikanie nazywają się Zakonem Braci Kaznodziejów - ta stara nazwa bierze się z tego, iż właśnie oni otrzymali od papieży przywilej głoszenia kazań, łącznie z biskupami, ale właśnie  oni. Trzeba przygotować teren. Jacek i pierwszy prowincjał Polski  Gerard z Wrocławia (też absolwent uniwersytetu paryskiego )  zakładają klasztory w Pradze czeskiej, we Wrocławiu, w Poznaniu, w Kamieniu Pomorskim, w Gdańsku, w Płocku, w Sandomierzu; cała Polska w kilka lat pokryta jest siecią klasztorów, z których wychodzą bracia, którzy żyją wspólnie, wspólnie się modlą, ale wychodzą po dwóch, by głosić  to co my nazwiemy teraz rekolekcjami  pogłębienie. Dominikanie, franciszkanie  powiadają - dokonali drugiego chrztu Polski.

 

Święty Jacek jest  przedstawicielem tego pokolenia dzielnych, odważnych, mądrych ludzi, mocnych, którzy z całą gorliwością i wiarą podjęli tę strategię pogłębionej ewangelizacji. Udaje się do Prusów, jakiś czas wydaje się, że współpracuje z Krzyżakami, próbując ich skłonić do tego, aby ich ewangelizacja nie polegała  na paleniu i niszczeniu, tylko właśnie na głoszeniu słowa; z miernym to skutkiem to się jednak skończyło. Udaje się na Ruś, zakłada klasztor dominikański w Kijowie (szybko z resztą zlikwidowany),  działa bardzo intensywnie; tam właśnie z resztą wedle późniejszego życiorysu miała miejsce ta scena, która stworzyła ten ikonograficzny typ przedstawiania świętego Jacka  dominikanin trzymający w jednym ręku monstrancję, w drugim ręku figurkę Matki Boskiej. Gdy napadli Tatarzy na Kijów, a Ruś była wtedy nieustannie atakowana przez Tatarów  (w końcu uległa tej niewoli tatarskiej) i z płonącego kościoła wychodził Jacek, wynosząc Najświętszy Sakrament, usłyszał głos Matki, żeby, też ją zabrał; więc wziął figurkę Matki Boskiej, stąd  po tym można poznać świętego Jacka.

 

            Dlaczego Jacka, choć  powiedziałbym -  tak trudnego do zarysowania psychologicznego portretu, uważam, za niesłychanie aktualnego i ważnego i myślę, że nie tylko dla współczesnego pokolenia dominikanów?  Sądzę bowiem że stajemy  wobec bardzo podobnej sytuacji cywilizacyjnej Europy i nowego cywilizacyjnego skoku w kierunku jedności, która zachowuje odrębność i różnice narodowe, z drugiej zaś strony -  ogromne wyzwanie dla Kościoła w tej nowej sytuacji globalizacji itd.

 

Jaka strategia głoszenia ewangelizacji ?  czy potępianie, wysyłanie do piekła wszystkich  innych i odmiennych, czy też pogłębienie, które  wyrasta z głębokiego przekonania, iż prawda ma taką moc, że przyciąga ludzi do siebie; tylko, że za prawdą i jej głoszeniem muszą stać prawdziwi ludzie.

 

Myślę, że to jest wyzwanie dla nas wszystkich; wiara nie może  po prostu trwać, musi rosnąć, przede wszystkim w nas, bez tego bowiem Bóg może sprawić, że nie znajdzie się ten, który podniesie ruiny załamującego się Kościoła. 

Tak na pewno nie będzie, ale o to musimy się modlić, by nie tylko Kościół przetrwał, ale odrodził się. Tak jak Jacek, który był jednym z tych, którzy odrodzili Kościół w Polsce.  

     

 

(Przed poświęceniem kłosów)   

 

Teraz, proponuje byśmy  zakończyli te Mszę święta bardzo starym obyczajem świecenia kłosów w kościołach dominikańskich w dniu świętego Jacka.

To oczywiście jest bardzo agrarny obyczaj święcenie kłosów związane teraz z porą dożynek itd. 

Myślę, że mieszczuchom takim, jak my potrzebne jest bardziej symboliczne rozumienie tego. Opowieść, ta Stanisława z XIV wieku, który pierwszy napisał Vita sancti Hiacyntii -   życie świętego Jacka, iż przechodząc on kiedyś koło zboża, które było zniszczone przez grad i patrząc na łzy rolników, którzy uważali, że stracą całe swoje mienie i życie, pomodlił się i kłosy wstały.

Ja myślę, że dla wielu z nas to jest inny problem - tak czujesz się w życiu, jakby przeszedł grad przez ciebie; i chyba trzeba czasami modlitwy świętych,  takich naszych bliskich świętych, naszych bliskich znajomych, których prosimy o modlitwę, ale też tych świętych już w niebie: Panie spraw, aby to zboże powstało, aby to zboże żyło...

Homilia  ...Ty masz słowa życia wiecznego...

 

            Myślę, że nikt nie posądzi mnie o to, że jestem czytelnikiem dziennika pt. Trybuna. Wczoraj jednak usłyszałem w przeglądzie prasy radiowej Dwójki, ciekawy tytuł wywiadu z panią profesor Barbarą Stanosz  emerytowanym profesorem logiki Uniwersytetu Warszawskiego i zainteresował mnie sam tytuł Nieznośna łatwość  wiary; nawet myślałem w pierwszym momencie, że to nieznośna lekkość wiary, co już by przypominało tytuł znanej powieści Kundery, ale to była łatwość.

No więc, poszedłem na ulicę, rozejrzałem się, czy nie widzę znajomych, włożyłem kominiarkę żeby było już anonimowo i poprosiłem Trybunę,  Pani dała egzemplarz i już nie chciała nawet pieniędzy jak zobaczyła takiego faceta....

Niestety rozczarowałem się, dlatego, że nie była to jakaś zasadnicza debata na temat tego, że wierzący uciekają w taką łatwiznę, pocieszają się życiem wiecznym itd....; chodziło o to, że pani profesor miała za złe SLD, że posługuje się Kościołem dla podniesienia poziomu spokoju społecznego...

(....) Społeczeństwem prowadzonym na nieustające pielgrzymki  pisze- nakłanianiem do modłów i poświęceń osobistych łatwiej jest rządzić niż takim, które wciąż ma w głowie swoje prawa suwerenne i gotowe jest dochodzić ich na ulicach.(....) A szczególnie bardzo pożyteczne społecznie i wykorzystywane jest przez rząd (...) jeśli nadto zapewni się systematyczne, bogato oprawione igrzyska w postaci wizyt religijnego idola, można liczyć na względny spokój społeczny nawet przy fatalnych rządach. (...)  - pozwolicie, że nie skomentuję tej subtelnej wypowiedzi znawcy logiki formalnej i innej.

 

Więc nie będzie debaty zasadniczej debaty na temat jaka jaka jest wiara łatwa, czy lekka. Szkoda, bowiem ten tytuł Nieznośna łatwość wiary pasował mi do słów dzisiejszej Ewangelii, gdy słuchacze mówili do Jezusa: ...Trudna jest ta mowa, któż jej może słuchać... 

 

Gdzie jest trudność tej mowy?  Wiara ma bardzo różne trudności, różne trudy są wiary, ale przede wszystkim zasadnicza trudność polega na tym, że wiara wymaga od nas wyjścia w inny wymiar, nie tylko myślenia, ale i dążenia; wiara ukazuje nam świat, który nie jest  wbrew temu, co mówią krytycy - przedłużeniem naszych potrzeb. 

Czego chcieli, dlaczego protestowali, dlaczego nie zgadzali się słuchacze Jezusa z tym, co On mówił?, przecież pobiegli za Nim do Kafarnau, bo chcieli ogłosić Go królem. Nakarmił przecież pięć tysięcy ludzi, mój Boże!, któż to nie chciałby mieć takiego króla, który potrafi przemieniać kamienie w chleb; specjalnie powiedziałem -kamienie w chleb  pamiętacie, gdzie padają te słowa? to jest jedna z tych szatańskich pokus  Jezus stawiany wobec próby Nieprzyjaciela (tego osobowego Nieprzyjaciela), który mówi: jesteś wszechmocny, spraw, by te kamienie stały się chlebem, pójdą za tobą, będą cię wielbić. Chcieli takiego króla, który spełnia ich potrzeby, czyli to wszystko, co leży na przedłużeniu horyzontu naszego ziemskiego życia: ziemskiego  nie w sensie pogardy dla materii, tylko wedle praw tego świata.

 

Jezus pokazuje zupełnie inną perspektywę; nie po to przyszedł, żeby zaspokoić ludzkie potrzeby, także i potrzeby religijne; przyszedł po to, aby pobudzić w nas pragnienie innego życia. Słyszeliśmy dzisiaj: Słowa, które Ja wam powiedziałem, są duchem i są życiem...- są więc perspektywą, ale nie tylko  pouczającą, raczej perspektywą dającą moc do realizacji tych słów, perspektywą innego życia, bowiem prawdziwe życie jest jeszcze dla nas nieobecne; jesteśmy i żyjemy  i mówią to mędrcy nie tylko naszej wiary, ale wszystkich tradycji religijnych  mówią, że prawdziwe życie jest nieobecne, że żyjemy w świecie, w którym wszystko jest inaczej; świat nie jest stworzony tak, by były spełnione wszystkie nasze potrzeby. Kołakowski dość brutalnie, ale nie bez słuszności zdefiniował religię jako postawę, która umożliwia ludziom przyjęcie życia, jako nieuchronnej klęski; ale nie na zasadzie pogodzenia się z klęską, tylko na zasadzie ukazanie innej perspektywy, ale perspektywy realnej do osiągnięcia. 

 

Na czym polega trudność?  na tym, co Jezus powiedział: ...Jeżeli ziarno pszeniczne wrzucone w ziemię, nie obumrze, samo zostanie... 

Znamy z przyrody takie przykłady - motyl to nie jest duża gąsienica, a kłos zboża, to więcej niż powiększone ziarno. Nasza droga, ta ostateczna droga nie polega na uniknięciu wszystkich niebezpieczeństw i wzmożeniu wszystkich radości, których tutaj doznajemy i zabezpieczeniu ich na wieczność; polega na obumarciu temu, co jest prawem egocentrycznym, prawem życia tego świata, a  otwarciu się na nowe życie, kierujące się prawem miłości. Człowiek  egocentryk kieruje się potrzebami, chce jak najwięcej rzeczy i ludzi zagarnąć, by w ten sposób odnieść wrażenie, że umacnia, intensyfikuje swoje życie. A Ewangelia  mówi - ...masz umrzeć..., czyli wyrzec się potrzeby posiadania, albowiem, to, co największe i co najważniejsze przychodzi do nas jako dar, na który jesteś gotowy wtedy, gdy wyrzekasz się tej egocentrycznej perspektywy życia.

 

            Jezus pierwszy ukazał nam tę drogę, gdy umarł i zmartwychwstał; On nie powstał do tego samego życia, jakie miał przedtem. Zmartwychwstanie nie jest wskrzeszeniem, ożywieniem zwłok, to nie jest reanimacja; to przejście do nowego życia. I dlatego nie było możliwości zrozumienia dla dużej części ludzi, którzy słuchali Jezusa, bo On mówił: ...daję wam chleb, ale chleb, który karmi to inne życie, to duchowe, to, które ma w was wzrastać przez to, że umieracie temu, co w was jest  małe i ciasne; i ten chleb sprawia, że już teraz, będąc w drodze, otrzymujecie (przynajmniej  zadatek) tego życia przemienionego dla uczestnictwa, w którym w ogóle was stworzyłem.

 

Ale jak zawsze w Ewangelii, nic nie jest proste; dzisiaj słyszeliśmy te piękne, te wielkie słowa Piotra: ...Ty masz słowa życia wiecznego... , ale przecież wtedy tam chrześcijanom, tak jak i Piotrowi groziło to, że też niewiele rozumieli. Dzisiaj słyszymy te piękne słowa wyznania, ale przecież stosunkowo niedawno też była czytana ( w dni powszednie) Ewangelia , w której Piotr wyznawszy wobec Jezusa, że wierzy, iż jest Synem Bożym, że jest Mesjaszem, gdy potem Jezus zapowiedział swoją mękę i że udaje się do Jerozolimy, aby umrzeć, to Piotr odciąga Go na stronę i tłumacząc Mu, że jest rzeczą nierozsądną mówić publicznie takie rzeczy, a szczególnie nierozsądną formą popierania jakiejś sprawy jest umieranie za nią. To jeden z nielicznych momentów, w których Pan Jezus rzeczywiście się zdenerwował, no bo trudno powiedzieć, że w spokoju powiedział do pierwszego papieża, że jest szatanem, a takie słowa padają w Ewangelii.

 

Oczywiście, Piotr po wszystkim mówi, że kocha, że kocha bardziej niż wszystkich, właśnie Jego, Jezusa; ale to znaczy, że te słowa w Kafarnau mamy czytać jako skierowane do nas, do chrześcijan, do nas, którzy się karmimy Eucharystią. 

 

Czy rzeczywiście wynika dla nas taka oto perspektywa?, że mam wziąć na siebie obecne w świecie zło, umrzeć wraz z nim i zmartwychwstać w czystości?, czy my wszyscy, czy cały Kościół rzeczywiście jesteśmy posłuszni tej ewangelicznej perspektywie?, czy my nie chcemy za wszelką cenę po prostu przetrwać, jakoś przeżyć?.... ...Panie, Ty masz słowa życia wiecznego..., otwórz nasze serca, byśmy rozumieli, co to znaczy dla nas na każdy dzień, żebyśmy ....uwierzyli i poznali, że Ty jesteś Świętym Boga...           

Homilia  Ten  lud czci Mnie wargami...

 

            Roztropny komentator tych słów Pisma świętego w  Biblii Tysiąclecia od razu  dodaje, że oczywiście nie tylko te brzydkie rzeczy wychodzą z wnętrza człowieka, ale także dobre rzeczy, że tutaj Pan Jezus w dyskusji wymienił tylko te właśnie złe rzeczy, zwracając uwagę na to, że grzech jest wtedy, gdy jest świadomy i dobrowolny, bowiem serce jest miejscem świadomości i decyzji wolności człowieka. 

Ale to tylko mała uwaga, bowiem debata dzisiejsza, którą słyszymy, jest bardzo istotna  jak sądzę - nie tylko dla zrozumienia nauczania Jezusa, ale także dla naszego pytania o to, jaka jest moja religijność, jaka jest moja wiara? 

 

            Partnerem tej pierwszej debaty Jezusa byli faryzeusze i jacyś nauczyciele, którzy przybyli z Jerozolimy. Gdzie przybyli?  Do Galilei, gdzie Jezus nauczał. W Jerozolimie uczeni w Piśmie  to była arystokracja narodu izraelskiego. Judejczycy (czyli ci z Judei - tego regionu obejmującego Jerozolimę) uważali się za lepszych, bowiem bardziej precyzyjnie znali i zachowali wszystkie prawa i przykazania; Galilejczycy natomiast  to byli dla nich prostacy  pomieszani troszkę z innymi - tam  żyło mnóstwo Greków, Fenicjan, Syryjczyków; no i dlatego nie tylko uczniowie Jezusa, ale ci inni Żydzi też jedli nieczystymi rękoma.

 

O co chodzi w całej tej czystości? Gdy tak dosłownie weźmiemy te teksty, no to faryzeusze zachowują się  jak dobra mama, która każe umyć  ręce po powrocie do domu, a jak byłeś na targu, to oczywiście też, bo tam są muchy i w ogóle, prawda?

Czy problem czystości /nieczystości, który musimy jakoś naświetlić w Starym Testamencie jest problemem moralnym, czy higienicznym? 

- Nie, jest w ogóle inaczej. To jest problem  nazwę tak  czystości i nieczystości kultowej  dotyczącej tego, co związane jest z kultem. Powiedzieć trzeba, że sprawa czystości i nieczystości  to jest bardzo wielka debata  które z tych na przykład zwierząt są czyste, albo nieczyste, które zachowania ludzkie są czyste, czy nieczyste; nie chcę wchodzić w to.

 W głównym zarysie ten światopogląd ludzi Starego Testamentu dzielił świat  na  trzy sfery:

- To, co święte, czyli to, co wprost dotyczy Boga; przede wszystkim świątynia  święte świętych i wszystko, co tego dotyczy  a więc, co dotyczy kultu składanemu Bogu Świętemu. Sfera czystości, zachowań czystości rytualnej była sferą jakby ochronną otaczającą, to, co jest najświętsze, czyli święte świętych  (to jest forma stopniowania przymiotników  Pieśń nad pieśniami , świętość nad świętością  to jest świątynia). A to, co jest na zewnątrz, co jest spoza, jest nieczyste. Podstawowa więc linia podziału przebiegała pomiędzy czystym i nieczystym na tej zasadzie  czyste  to jest to, co należy do Izraela, czyli do ludu wybranego i co pomaga mu strzec, tego, co najświętsze, co zostało mu dane tzn. świętego świętych  świątyni  miejsca, w której składano kult Bogu. 

-To, co na zewnątrz jest nieczyste  trzeba się tego wystrzegać; dlaczego umyć ręce, po powrocie z targu?  bo tam byli także i poganie, mogłeś się z nim zetknąć, a dotkniecie, kontakt oznacza nieczystość; precyzyjnie mówiono  zwyczajnie trzeba umyć ręce przed jedzeniem, albowiem jedzenie jest czynnością świętą i trzeba poprzez rytualny gest wejść w świętą przestrzeń, natomiast, jeżeli wracasz z rynku, gdzie spotkałeś poganina, musisz ręce do łokcia umyć (precyzyjnie było wszystko wyliczone), żeby wszystko zmazać z siebie, bowiem również istniał  cały rytuał znoszenia tej nieczystości.

 

Czemu to służyło? - Przede wszystkim służyło zachowaniu świadomości  tożsamości tego kraju; te wszystkie rytuały związane z czystością i nieczystością możliwe są tylko w kulturach i religiach zamkniętych. Izrael Starego Testamentu (współczesny też) jest religią zamkniętą,  zdefiniowaną etnicznie do tego narodu, z którym  Bóg zawarł  oczywiście  przymierze; nie był religią misjonarską  otwartą, zwróconą do innych - stąd tak niesłychanie istotną rzeczą było zachowanie tożsamości przy jednoczesnym, rozproszeniu wśród narodów, które wyznawały zupełnie inne religie, inne filozofie; trzeba było dać jakby rytualny rynsztunek, umożliwiający zachowanie tożsamości  zresztą dotąd to obowiązuje  wyznawców judaizmu z całym prawem jedzenia koszernego itd.  to temu służy  zachowaniu tożsamości i.....skutecznie to funkcjonuje.

 

Ale, co jest czyste, co jest nieczyste? Dlaczego  nie wiem  owca jest czysta, a wielbłąd jest nieczysty? Próbowałem czytać 11-y do 15tego rozdziału Księgi Kapłańskiej i patrzyłem po komentarzach i stwierdziłem, że  poglądów jest tyle, ilu jest uczonych, którzy to badają; prawdopodobnie  treść materialna tych przepisów była wzięta z  kultury Bliskiego Wschodu starożytnego.

 

            Ale jak jest prawo, to natychmiast rodzą się interpretatorzy tego prawa; to nie jest problem tylko Biblii, ale ile jest ( już nie wiem ) poprawek do Konstytucji  Stanów Zjednoczonych  poprawki, czyli uzupełnienia, wyjaśnienia.  A jak mamy do czynienia z bardzo inteligentnym, twórczym narodem, no to poprawki rosły lawinowo.Cała wiedza powstała o tym, co czyste, co nieczyste, co należy robić, kiedy, jak, po czym ręce myć... Obowiązywały one przede wszstkim - jak powiedziałem  -  kapłanów, którzy mieli doczynienia z kultem składanym w świątyni, ale jak zawsze następuje demokratyzacja i te ruchu odnowy religijnej, które w okresie poprzedzającym przyjście Jezusa bardzo rozwijały się w judaizmie, bardzo demokratyzowały poczucie prawa,  zaostrzając jednocześnie wymagania stawiane ludziom.

To był z jednej strony taki legalizm kultowy; z drugiej strony rozwijał się legalizm  etyczny. Co znaczyło korban?  Jezus wybrał taki szczególnie drastyczny przykład.  Prawo Boskie, czyli przykazanie: czcij ojca swego i matkę swoją, stanowiło że gdy są starzy, masz ich utrzymywać i masz się nimi opiekować - to jest jasne! Ale od czego jest może nie prawo, od czego są  prawnicy?.  Bo na przykład, można powiedzieć tak: ofiaruj to wszystko Bogu. Co to znaczy w praktyce ? - ofiaruj to świątyni, to będzie świątynne a świątynia powie: używaj tego sobie do końca życia, a potem my sobie to weźmiemy, ale nie wolno ci z tego dawać nic rodzicom, bo to już nie twoje, tylko Boskie.

 

No więc, Pan Bóg im wygarnął, ustami Pana Jezusa, co to znaczy  taka, właśnie, legalistyczna, niby bardzo poprawna, a przecież legalistyczna interpretacja.

Jezus mówi,  trzeba wrócić do źródeł, a źródłami jest co?  Źródłami jest to przymierze, które człowiek zawiera w sercu z Bogiem. 
Bo oczywiście  to, o czym powiedziałem - to jeden tylko z nurtów niesłychanie bogatych, złożonych dziejów judaizmu; przecież cały wielki ruch prorocki, który nieustannie wzywał do tej religii serca, do religii, która mówiła, że miłosierdzia chcę, a nie ofiary, do religii, choćby tej, którą głosił Jeremiasz - ....wy sądzicie, że Bóg opiekuje się wami  i kocha, bo macie świątynię ?  nic z tego, jeżeli wasze serca i wasze czyny są daleko od posłuszeństwa Bogu;... opuściliście Boga, źródło wody żywej, porobiliście sobie sadzawki z własną wodą i tam chcecie ją sobie pić.... 
 
Jezus podejmuje nauczanie rozwijane przez cały ten nurt prorocki, cytuje Izajasza w tej debacie z faryzeuszami i innymi uczonymi, którzy przybyli z Jerozolimy  ...Chcę religii serca... , to nie znaczy sentymentalnej; religii, która płynie  z samego dna duszy człowieka, religii, która przenika od wewnątrz, religii, która nie polega tylko na spełnianiu zewnętrznych, kultowych uczynków, lecz  religii, która płynie z głębokiego przekonania, czyli wiary, i która rzeczywiście zdolna jest przeorać całe życie  człowieka, a nie tylko dostosować się do jakiejś czysto prawnej foremki, która wymusza poprawne, tzw. przyzwoite zachowania; religia nie ludzi, którzy są wierzący przez wrodzony konformizm i brak woli wolności w przeżywaniu spraw Bożych.
 
Jezus chce jako uczniów tych, którzy dobrowolnie biorą jarzmo Jego nauki, jarzmo, które jest słodkie, jarzmo miłości Boga i człowieka, bo każda prawdziwa religijność  słyszeliśmy to od pierwszego biskupa chrześcijańskiego Jerozolimy  w dniu dzisiejszym  prawdziwa  religijność, to jest troska  o tych najbardziej bezbronnych, bowiem religia nie polega na tym, by wypełniać skrupulatnie prawne interpretacje Prawa, lecz na tym,  całym sercem odejść od wrodzonego egocentryzmu i skoncentrować się na Bogu przez drugiego człowieka.       
        

Homilia  - Nadzieja dla Europy (2)

 

            Gdy słuchałem teraz Listu świętego Jakuba z tym upomnieniem, by nie wyróżniać niektórych bogatych, przypomniałem sobie jeden stosunkowo jeszcze niedawny zwyczaj, kiedy były w kościołach ławy kolatorskie, w których zasiadali co ważniejsi  i co bardziej  że tak powiem  wypłacalni dobroczyńcy Kościoła.

Jest taka stara galicyjska anegdota o pewnym proboszczu wiejskim, którego na kazaniu ogarnął jakiś taki duch antyfeministyczny i coś strasznie groźnie na kobiety zaczął wykrzykiwać, jakie to one są, a gdy już doszedł do zenitu swego uniesienia, zaczął pokazywać (wskazując ręką w kierunku pierwszych ław) : ....bo jesteście niewierne, gadatliwe, a w ogóle ladacznice... - i w tym momencie ręka mu padła na ławkę kolatorską; zorientował się, że będzie go to drogo kosztowało    -....za wyjątkiem pani hrabini...

 

To nam przypomina jedną rzecz  faktycznie  był czas - o tym się mówi teraz w teologii od czasu Soboru Watykańskiego II  - czas Kościoła konstantyński, znaczy taki, kiedy chrześcijaństwo weszło w rzymski system państwowy, stając się religią państwową, zdobywając przywileje, ale i obciążenia związane z taką sytuacją. Obciążenie,  na przykład jakie ? - , że królowie decydowali, kto ma być biskupem na przykład; w Hiszpanii za czasów Franco, to w gruncie rzeczy Franco decydował, kto będzie biskupem, itd. Zmieniło się bardzo dużo rzeczy, również i w tym względzie i dlatego, wszyscy wciąż stajemy, cały Kościół  teologowie, biskupi, ale przecież i wszyscy my  wierzący katolicy  stajemy wobec konieczności przemyślenia na nowo całej sytuacji. 

Co to znaczy dla nas - być obecnymi w świecie? I nie tak w ogóle w świecie, tylko, na przykład  u nas, w Europie.

 

Chciałbym w te wrześniowe kazania nawiązać do pierwszego, które wygłosiłem w lipcu  bodajże 20go, gdy mówiłem o Adhortacji Jana Pawła II - Ecclesia in Europa - o  Kościele w Europie, które jest podsumowaniem Synodu biskupów, który odbył się w Rzymie i Papież to jakby zebrał, przepracował i  - jestem o tym głęboko przekonany  nadał temu taki bardziej profetyczny, a mniej taki naukawy charakter. Adhortacja to nie jest rozprawa socjologiczna o sytuacji religii i religijności społeczeństwa współczesnej Europy; to jest spojrzenie proroka, który, owszem, ma bardzo trzeźwy ogląd tego, co się dzieje, ale chce i umie spojrzeć głębiej.

 

Przypominam: diagnoza duchowej sytuacji Europy brzmi - brak nadziei. Paradoksalnie  długi jak na Europę  z wyjątkiem Bałkanów  - czas braku wojny, niebywały w dziejach, jeżeli chodzi o zachodnią Europę  dobrobyt i rosnące  poczucie beznadziei.

Myślę, że kryterium schyłku cywilizacji, które dał ojciec Bocheński, tu się sprawdza w dużym stopniu: na śmierć skazane są cywilizacje, które nie chcą mieć dzieci i nie chcą się bronić.  Czyli  nie wierzą w życie, po prostu; nie wierzą w  życie i to nie tylko pozagrobowe, ale nie wierzą w to życie. To jest ciekawy temat do przemyślenia, bo jeżeli chodzi o problem wiary, to właśnie problem wiary w życie pozagrobowe także i dla wierzących chrześcijan stanowi duży problem; myślę, że to jest bardzo ściśle związane z kryzysem wiary w życie w ogóle  w  to, też tu. 

 

Jaka jest mniej więcej myśl tego dokumentu? 

Diagnoza?  mówiłem  to brak nadziei. Jaka odpowiedź, jakie środki zaraddcze ?  

-         głosić Ewangelię nadziei, dalej

-         celebrować Ewangelię nadziei, to znaczy, żebyśmy nauczyli się świadczyć i modlić nadzieją, i wreszcie 

-         służyć (bardzo praktyczne), służyć Ewangelii nadziei, to znaczy - chrześcijanie, Kościoły, Kościół katolicki ma być dla Europy w tej współczesnej sytuacji, ma być znakiem nadziei  to znaczy, że każdy z nas musi sobie postawić pytanie: Czy ja jestem dla moich najbliższych znakiem nadziei?, czy ja jestem tym, który umacnia w woli życia tych, z którymi jestem, z którymi żyję, moją rodzinę, moich najbliższych, bowiem tam, gdzie wycieka nadzieja, tam nie ma woli życia, nie ma radości życia.

 

Papież wpisuje się tym dokumentem  w bardzo ważną debatę na temat tego czy w ogóle historia ma sens ? To nie jest tylko abstrakcyjne pytanie dla filozofów, to jest bardzo konkretne pytanie, albowiem pytanie o nadzieję jest przecież pytaniem o przyszłość, a jeżeli przyszłość jest ciemna, to i horyzont zasłany jest chmurami  jak w tym słynnym obrazie Van Gogha namalowanym przez niego na chwilę przed samobójstwem  to znaczy, że nie ma nadziei.

 

Czy rzeczywiście  jak powiada Huntington  jesteśmy skazania na wojnę cywilizacji?  Niektórzy twierdzą, ze ta wojna już się zaczęła i wcale nie daleko od nas przechodzi, dotyka także nas. Gdzie możemy znaleźć  znaki, które by pozwoliły nam, z nadzieją spojrzeć w przyszłość? Na czym się oprzeć? Oczywiście Papież  można to od razu powiedzieć, odpowie  na Chrystusie. Ale  powiedziałbym -   byłoby to za łatwe, dlatego, że tu jeszcze trzeba dodać, co to znaczy?, co to znaczy, że na Chrystusie mamy się oprzeć ?

Powiedziałem, że rozważania Papieża o współczesnej Europie, to nie są rozważania religioznawcy o sytuacji religii. To są słowa proroka; a prorok , jak wiemy, to nie jest ten, który przepowiada przyszłość, to jest ten, który widzi teraźniejszość w Bożym świetle; i dlatego Papież mówi: Chcę czytać Europę poprzez ikonę  - tak to ładnie nazwał  poprzez ikonę Apokalipsy.

Samo słowo apokalipsa budzi zgrozę, prawda? Filmy się kręci  Apocalypse now. Ale to nie prawda o tej ostatniej księdze Nowego Testamentu. Mimo groźnych obrazów, które są w Apokalipsie, jest to księga nadziei, tak jak dla chrześcijan świadomość Sądu Ostatecznego jest dobrą nowiną; za dużo nas po kościołach straszono; jest dobrą nowiną, że ta historia, która przecież ma tyle swoich okropieństw, naprawdę się spełni, skończy i będzie wymierzona sprawiedliwość.

 

Papież przypomina, że w Apokalipsie jest mowa o księdze, która jest zapisana wewnątrz i zewnątrz. Oczywiście, gdy Apokalipsa mówi o księdze, to ma na myśli zwój; księga w formie kodeksu, czyli książki, powstała później; starożytne teksty były spisane na zwojach, zapisanych po jednej i drugiej stronie i na tym zwoju  zapisane są Boże plany i  wyroki, ale nikt nie może ich przeczytać i - mówi  tekst Apokalipsy -, że Jan, ten, który spisał Apokalipsę, płakał, bo nie było nikogo, który by mógł przeczytać księgę i żadne stworzenie, ziemskie ani niebieskie nie może otworzyć księgi ani na nią patrzeć, czyli nie jest w mocy ludzkiej rozjaśnić sensu, który Bóg chce nadać historii. To Jezus bierze księgę, On jeden jest godzien rozerwać pieczęcie tej księgi i objawić nam to, co jest planem, zamierzeniem i przeznaczeniem Boga, czyli rozproszyć ciemności i wskazać drogę.  

Tak otwartą księgę przekazuje  czytamy dalej w Apokalipsie -  Janowi, czyli daje Kościołowi; Jan Musi te księgę wziąć i połknąć  aż tak drastyczny obraz; trzeba niejako pochłonąć i dać się pochłonąć tej treści, tej wizji, temu światłu, by stało się ono moją głębią; i wtedy  mówi Apokalipsa  znów będą prorokować o ludach, narodach, językach.  Taka jest metodologia Jana Pawła II - metodologia proroka. I właśnie jako prorok przypomina  nam  o pilnej konieczności przepowiadania, właśnie jako prorok.        

 

Wiemy, znamy badania socjologiczne, że Europa zachodnia -  ale nie tylko ona przecież - ulega gwałtownej dechrystianizacji. Niby żyjemy w kulturze, w której jeszcze istnieją symbole chrześcijańskie, ale na przykład Kościół anglikański w Anglii musi sprzedać około tysiąca, czy więcej świątyń, dlatego, że nie jest w stanie utrzymać; chodzi do kościoła 2~3% anglikanów  i po prostu są za biedni na to, żeby utrzymywać kościoły.

 

Nie tylko tu chodzi o sytuację taką materialną, czy społeczną; także świadomość chrześcijańska gdzieś zamiera, czy ginie. (...)Miejsce pewności wielkich prawd wiary u wielu ludzi  zajęło niejasne i mało zobowiązujące uczucie religijne.(...) - cytuję dokument papieski; nawet oficjalnie mówi się o uczuciach religijnych, nie o poglądach, nie o zobowiązaniu, nie o tym, że tu chodzi o sprawę życia i śmierci, tylko mówimy o uczuciach ; uczucia  osłabienie wiary.

Mówiła mi nauczycielka z Francji  była zdumiona, ma kontakt z młodzieżą  że, gdy zwiedzali muzeum, dzieci, młodzież  właściwie pytała: ...a ta młoda kobieta z dzieckiem, to właściwie kogo przedstawia? ...  Matkę Boską. A to kto?  pierwsza ukochana Córa Kościoła  Francja. Ta sama opowieść zasłyszana od wierzących Rosjan, którzy mówią, że oglądają dzieci ikony i się dziwią  ...a eta żeńszczyna - eto, kto... . Niby mało ważne, a przecież bardzo istotne - to znaczy, że gdzieś pewne oczywistości nam uciekają.

Nie wszyscy oczywiście byli świętymi w dziejach Kościoła, ale  kultura, która przesycała całe środowisko, sprawiała, że pewne rzeczy były oczywiste; teraz przestają być oczywiste.

 

Zajmiemy się następnym tematem, bo Papież mówi, że trzeba odejść od tej wiary, która by polegała tylko i wyłącznie na kulcie pobożnego, religijnego obyczaju; znaczy, że i w Polsce musimy na nowo przemyśleć taki łatwiutki schemacik  Polak  katolik.

Papież mówi, że często na miejsce wiary przychodzą takie jakby pseudo, zastępcze wiary, kulty  ezoteryczne, inne. Dam przykład teologa anglikańskiego Don Cupitta , który napisał - przetłumaczoną zresztą na polski książeczkę  Po Bogu. Przyszłość religii. Jest to  - mówiąc takim fachowym językiem - nierealistyczna interpretacja chrześcijaństwa. Na czym to polega? - że chrześcijaństwo jest bardzo dobre, tylko trzeba przyjąć do wiadomości ważny  - jak twierdzi Cupitt  fakt, mianowicie  nie ma Boga. oprócz tego wszystko się zgadza. Można po prostu wszystko przełożyć na pewne obrazy, które będą dla nas, którzy już wiemy, że Nietzsche napisał (i oczywiście to prorok współczesny), że Bóg umarł, można dalej żyć.... 

Jakie symbole proponuje angielski myśliciel:

Najpierw to Oko Boga   - spojrzeć na siebie z perspektywy uniwersalnej; i otrzymujemy przykład zrozumiały dla tak zwanego współczesnego człowieka, mianowicie, podobno w Londynie był psychoterapeuta, który miał ciemne okulary w ciemnym pokoju, siedział za długim stołem i klientów sadzał naprzeciw  - z dystansu i bez mała niewidocznie.  Najpierw to klientów denerwowało, a potem stawali się coraz bardziej gadatliwi  a to przecież o to chodzi w psychoterapii, żeby się pacjent wygadał, aby wyszły na jaw wszystkie jego wewnętrzności.  Tak samo  mówi Don Cupitt  my możemy się modlić przed Bogiem - Jego nie ma, my Go nie widzimy bo przecież On umarła. Ale jednocześnia nasz autor mówi, że z umarłymi najszczerzej się rozmawia. Drugi symbol: Błoga pustka  to sztuka spowolnienia, odprężenia, nauczyć się żyć  ( tu cytuję ), że nihilizm jest lekkością. Możemy żyć w takiej pustce  to jest bardzo piękne, a Życie solarne  to trzecia taka ikona Boga  to rzucić się bez reszty w strumień istnienia. Tak byyyć, tak coraz bardziej, tak byyć!....

 

Duński pastor  wiadomość z prasy  ogłosił, że nie ma Boga, ale nadal chciał być proboszczem. Bardzo się zdenerwował, gdy pani biskup (bo Kościółbył luterański) zwolniła go z pracy, jako, że będąc urzędnikiem państwowym (Kościół luterański jest Kościołem państwowym - jeszcze tam okres konstantyński u protestantów w tym obowiązuje), został zwolniony normalnie z pracy, jako że nie wykonywał obowiązków służbowych; zaprotestowali parafianie, że to jest nietolerancyjnie, że to jest prześladowanie wolności, jak to, nie można zatrudnić niewierzącego pastora? I pani biskup przywróciła go na posadę. 

Dałem więc te przykłady by  powiedzieć, że ta diagnoza, to prorocka diagnoza Papieża jest niesłychanie ważna; i on bardzo wyraźnie widzi związek między zeświecczeniem, czy odchodzeniem w cień, czy na margines chrześcijaństwa, z upadkiem nadziei. Bo niejako empirycznie możemy tutaj przetestować niesłychanie silny związek między wiarą nadzieją i miłością  to jest w gruncie rzeczy opowieść o tym samym; nie możesz wyłączyć wiary a mieć nadzieję w życie; pozostaje ci tylko cieszyć się i lekko, radośnie przeżywać swój własny nihilizm  wszak to takie zabawne, że żyjemy, a jeszcze zabawniejsze, że umrzemy i o co to tutaj chodzi?     

 

A więc postawić na Chrystusa to znaczy: formować do wiary dojrzałej, głębokiej. Być może nie ma powrotu do masowego jak niegdyś (inni by powiedzieli  masowego i przymusowego) chrześcijaństwa. Chrześcijaństwo coraz wyraźniej staje się wyzwaniem dla ludzi świadomych, dojrzałych, wolnych. I ci wierzący wierząc mogą i powinni być skutecznymi znakami nadziei.    

Homilia  Formować do wiary dojrzalej

                            Ecclesia in Europa (3)

 

W czasie tych  letnich jeszcze homilii dwunastkowych przerzucaliśmy karty ważnego  moim zdaniem  dokumentu Jana Pawła II - Ecclesia in Europa -  o Kościele w Europie. 

Powiem tylko, że diagnoza, którą Papież na podstawie zresztą tekstów, opracowanych przez biskupów Synodu Europejskiego, zdefiniował duchową sytuację dzisiejszej Europy, jako brak nadziei; nadziei, czyli pewnej perspektywy, pewnego pomysłu, wizji, która by kierował naszymi myślami i czynami. 

Sprawa nadziei  z różnych stron ciągle jakby wychodzi, jako temat niesłychanie ważny; przypominam znakomite teksty księdza Tischnera, który w głębokich czasach gierkowskiego komunizmu definiował sytuację duchową Polaków jako brak nadziei, mimo, że bardzo się cieszyliśmy, że mamy maluchy i możemy wyjeżdżać do Bułgarii na wakacje i nawet bony w PeKaO można było wymieniać.... nadzieja, niby była, ale był tam głęboki duchowy smutek; czyżby, mimo wszystko po tym wszystkim, co się wydarzyło, dalej jest w nas cień tego smutku, który się nazywa  brak nadziei?

 

Ale oczywiście nie o diagnozę tylko chodzi, choć jest ona bardzo ważna; Papież jakby rozmawia z nami, jako ludźmi wierzącymi i stawia też pewne zadania w tej beznadziejnej jakby sytuacji, co mamy czynić.

 

Chciałbym dzisiaj skoncentrować się na jednej bardzo istotnej także dla nas sprawie. Przeczytam jedno zdanie:

 

Głoszenie Ewangelii nadziei ma zatem pobudzać do przechodzenia od wiary podtrzymywanej społeczna tradycją, choć jest ona godna szacunku, do wiary bardziej osobistej i dojrzałej, oświeconej i płynącej z przekonania...  

 

To bardzo ważne, co Papież do nas mówi; z jednej strony godna szacunku ta wiara podtrzymywana społeczną tradycją, ten nasz polski obyczaj..... Pan Miłosz był zaskoczony tym, jak prawie w żadnym innym kraju na świecie obchodzimy Zaduszki  te tłumy na cmentarzach, ten nasz sposób przeżywania Bożego Narodzenia (z Wielkanocą to nie wiemy, co zrobić - w sensie religijnym ), ale opłatkiem się łamiemy, niezależnie od podziałów  bardzo piękne, zachowajmy to. 

 

Ale jesteśmy wezwani do wiary bardziej osobistej, do wiary, która nie tylko mówi  my, my Polacy, tylko mówi  ja, ja - człowiek. Wbrew temu, co się może czasami zarzuca (także i z ambon), że jesteśmy indywidualistami, twierdzę, że bardzo nam grozi, nam Polakom roztopienie się w społecznej masie; Simone Weil nazywała to wielkim zwierzęciem. Często definiujemy się jako członek jakiejś społeczności, a nie  ja; a przecież każdy z nas, stworzony na obraz i podobieństwo, nosi w sobie to imię, którym Bóg go nazwał, to prawdziwe, tajemnicze imię, które jest Jego tajemnicą i które tylko Bogu jest znane, bo znał je sprzed stworzenia świata. Bardziej osobista wiara, która ma odwagę dotarcia do najgłębszych duchowych pokładów  taka wiara bardziej staje się dojrzała; dojrzała - to znaczy nie tylko polegająca na spełnianiu pewnych obrzędów, ale na zdolności do wydawania owocu  to niesłychanie ważne.

 

Wiara oświecona  przede wszystkim oświecona oczywiście tym światłem z góry, ale oświecona też i światłem ludzkim. Kant zdefiniował Oświecenie jako czas, w którym ludzie ośmielili się myśleć. Myślę, że bardzo ważne, byśmy w tym sensie, niejako idąc za wskazaniem Papieża, ośmielili się, jakby to oświecenie, czyli odwagę myślenia i posługiwania się swoim rozumem  włączyć w obręb naszej wiary. Wiara dojrzała szuka zrozumienia; nie chodzi o to, byśmy wszyscy byli teologami, nie, chodzi o tę mądrość, którą daje wiara; wtedy dopiero, rzeczywiście może ona płynąć z przekonania. 

U nas dużo się mówi o uczuciach religijnych, żeby niczyich uczuć religijnych nie obrazić; to bardzo słuszne, rzeczywiście  trzeba mieć szacunek do uczuć; z tym, że ja zastrzegam się  mnie to nie dotyczy, bo ja prawie nie mam uczuć religijnych, ja mam przekonania religijne, albowiem wiara jest obrazem Boga, świata, człowieka, głosi pewne prawdy na ten temat; wiara jest sprawą przekonań osobistych, dojrzałych, oświeconych - takie przymioty przypisuje temu właśnie Papież. 

 

Ale , oczywiście to jest bardzo istotne, bardzo ważne, bowiem ta perspektywa pogłębionej wiary jest rysowana przez Papieża w tym wymiarze głębokim, duchowym, ale to ma także i wymiar pewnej wiedzy. Jest dramatyczne jak u większości polskiej inteligencji jest ogromna dysproporcja pomiędzy poziomem wiedzy i kultury ogólnej, a religijnej.... 

No, dajcie spokój, jeżeli mi pan profesor spowiada się i mówi, że dwa razy nie był w kościółku i paciorka nie zmówił....   to znaczy , że wiara jego jest ciągle w przedszkolu, co się wyraża oczywiście w języku także; ta nieumiejętność podejmowania dojrzałej debaty z ludźmi, którzy nie podzielają naszych przekonań, boimy się rozmawiać na tematy religijne, bo wiemy, że często po prostu nasza wiedza jest tutaj zupełnie minimalna i jesteśmy bezradni często.

Więc chyba bardzo ważną jest rzeczą w tej nowej, oświeconej ewangelizacji nadziei  jak mów Papież  bardzo ważne jest, by każdy z nas postawił sobie jako zadanie, pogłębienie swojej kultury religijnej .

Mój Boże, mnóstwo w tej chwili wychodzi czasopism, choćby miesięcznik W drodze, którego Redaktor  Naczelny koncelebruje z nami teraz Mszę świętą też jest temu właśnie poświęcony  kulturze wiary. 

 

Dlatego zapraszam was wszystkich  tutaj jest koszyk i napis  Propozycje kazań, z cyklu, które będziemy kontynuowali z zeszłego roku  - Sztuka życia owocnego  abyście szli i owoc przynosili .

Zapraszam, to mogą być nie tylko jakieś propozycje tematów, to mogą być też i wypowiedzi wasze; być może uda nam się stworzyć jakby bardziej dialogiczną atmosferę tu naszych rozważań dwunastkowych, bym ja nie poszybował za bardzo w stronę dalekiej od życia abstrakcji, a żebym też umiał odpowiadać na konkretne problemy i  pytania, które będą padały z waszej strony, czy też prezentować poglądy na sprawy, które są bardzo trudne. 

Przede wszystkim skoncentrowalibyśmy się dalej na rozważaniu tych prawideł umysłu, ale bardziej praktycznego, które by miały kierować ku temu życiu owocnemu.

Ten obraz, do którego nawiązywałem i który jest mi bardzo bliski, co to się dzieje, że wszyscy jesteśmy w młodości jak cudne rozkwitające kwiaty, a dlaczego potem jesteśmy jak zasuszone badyle, które nie wydały owocu.... - Sztuka życia owocnego. 

Nie będziemy nigdy... całe życie nie będziemy kwiatami  w końcu trzeba się przestać zapowiadać dobrze; trzeba się umieć zaowocować  - każdy inaczej. Jak to zrobić?

 

To, co Papież mówi do całej Europy, to dotyczy nas, bo wejście do Europy też oznacza dla nas bardzo trudny sprawdzian  musieliśmy go podjąć, a jest to wyzwanie; jest to wyzwanie dla także i dojrzałości naszej wiary, by stała się ona bardziej osobista, dojrzała, oświecona, płynąca z przekonania.

Homilia  
 
Słowo o miłosierdziu Bożym
 

 

Proponuję, byśmy w te letnie niedziele lipca i do połowy sierpnia popracowali nad przygotowaniem mającej nastąpić pielgrzymki Ojca Świętego do Krakowa, do Łagiewnik; przede wszystkim właśnie chyba Łagiewnik, bowiem głównym hasłem, czy też główna myśl tej pielgrzymki ma brzmieć tak: Bóg bogaty w miłosierdzie. Niech to będzie nasze przygotowanie do pielgrzymki do Łagiewnik w sierpniu.

 

Dlaczego tak ważny jest temat miłosierdzia Bożego, nie tylko dla nas oczywiście w Polsce, ale dla całego świata? Bardzo dużo mi dała mi lektura ostatniej książki księdza Józefa Tischnera Drogi i bezdroża miłosierdzia. Pisana w roku 1998, ukazała się w roku następnym; była pisana w czasie jego śmiertelnej choroby, dosłownie na łożu śmierci. Ma to swoją głęboką wymowę. Ksiądz Tischner  mówiono mi  przez cały czas swej choroby miał przy swoim stoliku, przy łóżku obrazek - Jezu, ufam Tobie.

Jako filozof, Ksiądz Tischner chciał lepiej zrozumieć tajemnice Bożego miłosierdzia nie tylko w wymiarze teologicznym, ale poprzez myślenie i zmaganie się z życiem i wyzwaniami naszych czasów. Sama okładka tej książki mówi o tym w  interesujący sposób: na pierwszym miejscu jest oczywiście postać świętej Faustyny Kowalskiej, ale z głębi wychylają się sylwetki Robespierrea i Nietzscheego. Takie zestawienia postaci wydaje się rzeczywiście trochę nieoczekiwane  ale o tym Tischner pisze; o tym, że miłosierdzie jest odpowiedzią na wszystkie postacie rewolucyjnego czy nihilistycznego okrucieństwa. Boże miłosierdzie jest odpowiedzią Boga na okrucieństwo człowieka; okrucieństwo, które wypływa z różnych źródeł.

 

 

Bardzo się zdziwiłem, ale i uradowałem, gdy przed kilkunastu laty będąc w Rio de Janerio , znalazłem na faveli (to znaczy takim osiedlu dla najuboższych), w kościółku dla tych biednych naprawdę ludzi, wiszący obrazek - Jezu ufam Tobie.

Więc może miłosierdzie nie jest tylko odpowiedzią na ludzkie okrucieństwo, ale też jest odpowiedzią na ludzką biedę; na różne ludzkie biedy  i tę, która wynika z śmiertelnej choroby i tę, która spowodowana jest tym, że ludzie naprawdę nie mają z czego i dla kogo żyć.

 

I bardzo ważna myśl, z którą zmagał się Tischner pisząc tę książkę, miał jasną świadomość, że oto została dana nam w Polsce jakaś wielka religijna myśl i mądrość, która nie płynęła z teologicznej erudycji czy wiedzy świętej siostry Faustyny, lecz płynęła autentycznie z Bożego objawienia.

Żebyśmy też nie poprzestali na tej zewnętrznej jedynie akceptacji tego kultu. Jeżeli objawienie Bożego miłosierdzia, które oczywiście jest objawieniem, które ma swe korzenie w Biblii i cała Biblia jest opowieścią o tym jak Bóg chce zaradzić naszemu okrucieństwu i naszej biedzie, to jednak na nasze czasy to szczególnie ważne i istotne; i chyba jest to jakaś głęboka propozycja samego Boga do tego, byśmy naszą religijność, naszą wiarę pogłębili znacznie bardziej przez osobiste i bezpośrednie  by nie powiedzieć  mistyczne wejście w to samo serce Boże, które się w tym miłosierdziu objawia.

 

Czym jest w ogóle miłosierdzie, skoro o nim mówimy? Słowo miłosierdzie umieszcza się gdzieś w polu znaczeniowym takich słów jak litość, czy współczucie.

Litość jest emocjonalna odpowiedzią na cudzą nędzę; to litościwe były te kobiety, które płakały nad Jezusem, gdy widziały Go niosącego krzyż. Litość jest emocjonalną odpowiedzią na czyjąś nędzę, ale litość jest ulotna  trwa tak długo, jak trwa widok tej osoby, nad którą się pochylamy; nie ma mocy trwania, czy przemieniania naszego życia. Poza tym w litości  wszyscy czujemy  może być taki element wyższościowy, prawda?  - lituję się nad tobą, no bo tylko godzien jesteś litości.

 

Więc pójdźmy dalej; szukajmy jakiegoś głębszego kontaktu z drugim. Niewątpliwie współczucie jest czymś już więcej; współczuć  tzn. czuć to samo, co Ty  współczuję z twoim bólem, współczuję z twoją radością  mieć udział w jakiejś emocji, która jest bardzo ważna dla tego człowieka; ale właśnie  emocji. Współczuć  to bardziej już pochylić się nad tym drugim, ale to nie oznacza jeszcze jakiegoś głębokiego wniknięcia w życie, czy w dramat drugiego człowieka.

 

Miłosierdzie jakby biorąc na siebie to wszystko, co było piękne i bogate w litości i współczuciu  miłosierdzie ma wgląd w tajemnicę  bardzo głęboko  drugiego człowieka. Jezus miłosierny  pisze o Nim ewangelista  nie musiał nikogo pytać, On wiedział, co jest w człowieku. Miłosierdzie jest więc zarówno pochyleniem nad człowiekiem jak i głębokim wniknięciem w tajemnicę drugiego; jest jakąś wiedzą, duchową wiedzą o tym, co w nim jest, jaka jest jego bieda, ale i też gdzie jest niebezpieczeństwo jakiegoś okrucieństwa, które  przyznajmy to  każdy z nas nosi w sobie.

 

Jedna z pierwszych encyklik Jana Pawła II Zbawiciel człowieka Redemptor hominis czy Dives in misericordia  wskazywały, że biskup Krakowa był bardzo bliski tej tajemnicy Bożego miłosierdzia. Kult objawień miłosierdzia Bożego, które wynikają z objawień świętej siostry Faustyny miał bardzo wiele trudności w Rzymie. To biskup Krakowa właśnie  Wojtyła z dużą mocą bronił tego kultu i uparcie dążył do zatwierdzenia go przez Kościół; i chyba w całym nauczaniu papieskim ta sprawa Bożego miłosierdzia jako Bożej mocy przeciw temu, co jest w ludziach okrutne i temu, w jaki sposób ludzie są ofiarami swojej, czy cudzej biedy jest odpowiedzią na to. 

Innymi słowy można powiedzieć, miłosierdzie jest miłością, która działa w świecie, w którym jest zło; w miłosierdziu spotykają się te dwie moce  miłości i zła. 

Miłość, bowiem chrześcijańska nie jest zachętą do utopijnego życia, nie jest opowieścią z dziecinnego pokoju; jest bardzo jasną świadomością, że Boża miłość ma działać i przemieniać nasze życie w takim świecie, jakim on jest, naznaczonym biedą i okrucieństwem. 

Przede wszystkim ta miłość  jak pisze Papież  ma jedną postać i jedno Imię  nazywa się Jezus Chrystus.

W Dzienniczku świętej siostry Faustyny jest jeden bardzo ważny wątek, który stale się powtarza. Nazwano ją sekretarką Bożego miłosierdzia; notowała, bowiem to, co w tym duchowym przeżyciu słyszała jako słowa Chrystusa i tam jedna myśl wciąż się przewija  ból Jezusa z powodu marnotrawienia Jego miłosierdzia. Ból z powodu marnotrawienia tego wielkiego daru, jakim jest Boża miłość, która choć pokorna - niejako wkracza na oślęciu  pozornie bezbronna, a przecież jest potęgą, która ma moc zmiażdżenia głowy węża, zmiażdżenia każdego okrucieństwa i ulżenia każdej biedzie.

Dlatego też to przesłanie Bożego miłosierdzia jest wielkim przesłaniem nadziei dla każdego z nas i dla całego świata. Coraz częściej ogarniają nas różne strachy i lęki; wydawało się, że to tylko taka moda na przesilenie tysiącleci; ciągle jednak pojawiają jakieś się na horyzoncie zagrożenia, lęki, znaki. Znak jest jeden  nasz Pan,  który ukazując swoje przebite serce mówi: Ufaj mnie.

Jezu, ufam Tobie i niech ta ufność będzie mocniejsza niż jakikolwiek strach, lęk czy przerażenie  o siebie, o rodzinę, o kraj, o świat; Jezu, ufam Tobie  miłosierny i wszechmocny Panie. 

Homilia  - Bóg bogaty w miłosierdzie. (2) 

 

Przygotowujemy się do zbliżającej się już nierychło, za miesiąc bez mała pielgrzymki Jana Pawła; być może...być może najważniejszej  nie wiem....

 

Takie odniosłem wrażenie po rozmowie z księdzem francuskim, tym, który pracuje przy katedrze w Reims, z którym w zeszłym tygodniu koncelebrowaliśmy i długo rozmawiałem z nim potem i on powiedział: Wiesz, chyba Karol Wojtyła, dlatego został Janem Pawłem II, by Kościołowi przypomnieć tajemnicę Bożego miłosierdzia, że to jest chyba najważniejsze przesłanie całego jego pontyfikatu i zresztą  mówi  rzeczą charakterystyczną są pierwsze jego encykliki Dives in misericordia  druga, pierwsza o Chrystusie Zbawicielu - bogatym w miłosierdzie.

 

I teraz, u dopełniania się jego pontyfikatu  mówi  przyjeżdża tutaj do was i szczególnie wam przypomni Boże miłosierdzie. Być może jest to to, co Wojtyła  mówi  Ojciec Święty wziął tutaj od was po to, żeby wzbogacić cały Kościół.

Tu skojarzyłem sobie z obrazkiem Jezu ufam Tobie widzianym w Brazylii na faveli w Rio de Janerio; chyba jest w tym coś, że Jezus miłosierny chce być obecny przy tych, którzy są najsłabsi, najbardziej sponiewierani przez świat i życie. I ciekawe, że tutaj na tej ziemi, nie tylko polskiej, ale szerzej - środkowoeuropejskiej bardzo często spotykamy w ikonografii sztuki, szczególnie ludowej, (ale też i w poezji) obrazy czy rzeźby Chrystusa frasobliwego. 

Pieta  Jezus nieżyjący, przytulany przez Matkę, adorowany przez Nią w niemym milczeniu. Czy to jest wszystko kult cierpienia?

 

Nietzsche, z którym polemizuje Tischner  książeczce, o której mówiłem tydzień temu, powiada, że chrześcijaństwo ubóstwiło wszystko to, co najnędzniejsze w człowieku i przez to przyczynia się do tej nędzy ludzi. Ja jednak zawsze  pamiętam o tym, że za Fryderyka Nietzschego modliła się mała święta Tereska: za swojego braciszka Fryderyka, bo on taki biedny  mówiła; ona nie z tych, która wyczytywałaby wielkie myśli, burzące; ona duchowo wiedziała, kim on jest.

Być może, właśnie jemu tak samo bardzo potrzebny był ten świątek, który przypomina nam Boga jakże bardzo człowieczego. Bo, myślę, że u nas wszyscy mamy jakby schizofrenię w obrazie Boga. Z jednej strony, gdy słyszymy słowo Bóg, to kojarzy nam się z całą wielką problematyką filozoficzną. Jeżeli Bóg to oczywiście wzniosły, wysoki, transcendentny, odległy, a taki obraz rodzi podejrzenie: co On będzie się zajmował naszymi małymi sprawami. Ale z drugiej strony wielu z nas  przyznajmy się  czuje, że Ten Frasobliwy jest gdzieś bardzo blisko tego miejsca w człowieku, w którym każdy (nawet Nietzsche) jest bezbronny. Bo to jest Bóg, który ośmielił się być bezbronnym wobec człowieka i jako taki  bezbronny przyszedł, (a można to mówić tylko językiem paradoksu) z całą mocą, aby człowieka ocalić.

 

Pozwólcie, że może odmiennie - trochę ten czas wakacyjny może mnie do tego upoważnia  porozmawiam z wami o Bożym miłosierdziu słowami wiersza Bolesława Leśmiana.

Nie uchodzi on za najbardziej religijnego spośród wszystkich wielkich polskich, poetów (choć jego poezja przeżywa teraz wielki renesans). Jest taki jego piękny wiersz, który w swoim czasie zresztą nawet skandal podobno wywołał -jak mówią uczone komentarze. W iersz opowiada o żołnierzu, który wrócił wiosną z wojennej wyprawy,....ale bardzo niemrawy i bardzo koślawy..., bo go pokaleczyli.

I gdy wracał z tej wojny, to, choć wszyscy go przedtem znali, lubili i kochali, to teraz po prostu go odrzucili.

Odrzucił go jego kuma, odrzucili z własnej chałupy, odrzuciła go dziewczyna, 

 

Więc poszedł do figury, co stała przy drodze: 

Chryste na wskroś sosnowy, a zamyśl się srodze!

Nie wiem, czyja cię ręka ciosała wyśmiewna,

Lecz to wiem, że skąpiła urody i drewna...

 

I proponuje Chrystusowi: chodź, pójdziemy razem; Ty wygnany przez ludzi tak wyrzeźbiony, że właściwie śmiać można się z ciebie, a ja też, jak widzisz, nawet chodzić nie mogę, tylko mogę skakać. I

Chrystus, słysząc te słowa, zsunął się na ziemię;.....

.....Obie ręce miał lewe, obie nogi  prawe,

Sosnowymi stopami podziurawił trawę....

 

I mówi do żołnierza:

Pójdziemy nierozłącznie, bo wspólna nam droga,

Będzie nieco człowieka, będzie nieco Boga...

 

                          .... bo wspólna nam droga,

Będzie nieco człowieka, będzie nieco Boga.

 

Podzielimy się męką  podzielnać jest męka!

Wszak ta sama nas ludzka skoślawiła ręka.....

 

Ty podeprzesz mię ciałem, ja ciebie sośniną,

A co ma się zdarzyć, niech się zdarzy ino!...

 

I tak szli  ten sosnowy świątek i ten okaleczony człowiek, opuszczony przez wszystkich; a przecież tylko ten sosnowy świątek pochylił się nad tą biedą wygnanego przez wszystkich żołnierza. On jeden pochylił się nad nim, który już był najbardziej bezbronny; i może właśnie Boże miłosierdzie to jest ta Boża miłość, która pochyla się nad tym, co jest najbardziej bezbronne w człowieku, może nawet w największym grzeszniku, otwierając go na tę bezbronność, zgadzając się.

 

To dwa boże kulawce, dwa rzewne cudaki

Kuleją byle jako w świat nie byle jaki!

 

Kulał Bóg, kulał człowiek, a żaden  za mało,

Nikt się nigdy nie dowie, co w nich tak kulało?

 

Skakali jako trzeba i jako nie trzeba,

Aż wreszcie doskoczyli do samego nieba!

 

To taka ballada; ona musiała się tak skończyć, ale gdy czytałem te strofy Leśmiana, cały czas miałem przed sobą te nasze świątki, te Chrystusy frasobliwe  choćby ten, który tam jest przy wejściu do kaplicy Matki Bożej.

Musimy chyba bardzo jasno uświadomić sobie ten niesłychanie głęboki wymiar człowieczy Boga, który objawia się w Jego miłosierdziu. Jakże radykalnie sprzeczny z  naszą wiedzą o życiu, wiedzy, która ma polegać na wzajemnym zwalczaniu się i przewadze. To pochylenie się nad tym, co najbardziej bezbronne i ułomne, okazuje się czymś najbardziej mocnym i zwycięskim.

 

Być może wiek XXI przygotowany pontyfikatem Jan Pawła II ma być wiekiem, w którym na nowo cała ludzkość ma sobie uświadomić Boże miłosierdzie po to, by została odrodzona nasza nadzieja, która jest jakże krucha i jakże często  tak w wymiarze osobistym, jak i społecznym, międzynarodowym  skryta jest pod pancerzami rozpaczy, beznadziei. Być może właśnie, Boże miłosierdzie, to jest ta nadzieja dla świata i dla człowieka...

 
Homilia - Bóg bogaty w miłosierdzie  (3)

 

Towarzyszymy  przynajmniej duchowo  spotkaniu Ojca świętego z młodzieżą w Toronto w Kanadzie; będziemy towarzyszyli też jego dalszej pielgrzymce do Gwatemali, do Meksyku.

 No, ale przede wszystkim bardzo ważne, by ten najbliższy czas był dla nas wszystkich czasem przygotowania do jego pielgrzymki tu, do Polski  dokładnie  do Krakowa. I pamiętamy, bo już mówiliśmy o tym, przyjeżdża z bardzo zasadniczym potwierdzeniem jakby swojego przesłania wobec całego świata; niektórzy mówią, że to będzie ten zasadniczy rys podsumowujący cały pontyfikat Jana Pawła II  przypomnienie prawdy o Bożym miłosierdziu i ugruntowanie nabożeństwa Bożego miłosierdzia  czyli naszej modlitwy do miłosiernego Boga.

Wydaje mi się i wielu to podkreśla, że to nauczanie i przypomnienie prawdy o Bożym miłosierdziu ma różne wymiary; jeden, to niewątpliwie ten wymiar wzbogacający, umacniający nadzieję nas - kiepskich grzeszników, kiepskich ludzi  na to, że Bóg się nad nami pochyli i tego miłosierdzia udzieli.

Ale to przesłanie o Bożym miłosierdziu nie ma tylko charakteru eschatologicznego, czyli nie tylko odsyła do tych ostatecznych rzeczywistości  zbawienia, potępienia  to również jest przesłanie na nasze tutaj życie; powiedziałbym to chyba tak: to przesłanie miłosierdzia jest tak ważne dlatego, że żyjemy w czasach, w których bardzo często życie stało się okrutne. Oczywiście, ludzie zawsze byli okrutni, po stokroć okrutniejsi od zwierząt, bowiem degeneracja moralna człowieka polega na tym także, że potrafi bezinteresownie zabijać i zadawać cierpienie.

Ale okrucieństwo niejedną ma twarz i ta rzeka okrucieństwa wypływa z bardzo różnych, często odmiennych źródeł.

 

Nie będziemy mówili o  powiedziałbym prosto  okrucieństwie, straszliwym, do którego dochodzi poprzez pewne dewiacje osobowe, rodzinne....

Chciałbym dzisiaj powiedzieć o pewnym okrucieństwie, które położyło się cieniem na XX wiek, a może nieco w innej konfiguracji będzie, jak się sądzi, kłaść się cieniem i na wiek XXI, tzn. o okrucieństwie, które płynie z dążenia do sprawiedliwości.

 

Z czego płynie to dążenie do sprawiedliwości? Z poczucia krzywdy, które karmi się świadomością niesprawiedliwości. A wiec gdzieś na początku jest  miłość w stosunku do człowieka skrzywdzonego, potraktowanego niesprawiedliwie. Ale, i tu jest ten paradoks  jeżeli dążenie do sprawiedliwości będzie nieokiełznane, prowadzi do okrucieństwa i niesprawiedliwości.

Wynotowałem taki  myślę  charakterystyczny  fragment petycji jednego z oddziałów Komuny Paryskiej z 1871.(Francuzi zbuntowani, było Cesarstwo, Prusacy im spowodowali klęskę, Komuna Paryska chce wprowadzić sprawiedliwość). Petycja: Przez litość, przez miłość do ludzkości, bądźcie nieludzcy. To znakomite podsumowanie tego nurtu, który dąży do sprawiedliwości z zaciśniętymi zębami  to są Jakobini, to są komunardzi, to są bolszewicy, to są oczywiście Pol Pot......ilu  tych?...., którzy uważają , że można wprowadzić sprawiedliwość przez absolutne zniszczenie wszystkiego tego, co było. 

Można to racjonalizować; i były takie racjonalizacje  takie dokładnie  od Rewolucji Francuskiej, po Rewolucję Październikową, czy jaka tam była. 

Jak chirurg musi swym dobroczynnym skalpelem, czy nożem uciąć zgangrenowaną kończynę, tak rewolucja wycina gangrenę bogactwa. Taka filozofia karmi się  przekonaniem, że każde bogactwo jest złodziejstwem. To karmiło również i myślenie chrześcijan  katolików, a w Ameryce Południowej w odpowiedzi na autentyczną niesprawiedliwość, na autentyczną nędzę, powstała teologia wyzwolenia.

Kapuściński stworzył bardzo ładną przenośnię  Chrystus z karabinem; tylko, właśnie, tylko się okazuje, ze Chrystus z karabinem, nie jest Chrystusem z Ogrodu Oliwnego, nie jest Chrystusem, który mówi: Gdybym chciał, całe zastępy anielskie stanęłyby tutaj, po mojej stronie... 

 

Jak ma się miłosierdzie do sprawiedliwości? Czy miłosierdzie jest zniesieniem sprawiedliwości, takim sentymentalnym roztopieniem wszystkiego?, czy miłosierdzie  (dziewiętnastowieczni pisarze ładnie to opisywali) nie jesz fałszywe, bowiem polega na dawaniu tego, co mam w nadmiarze, prawda?

Teraz już nie ma, ale jeszcze do niedawna bywały na niektórych krakowskich (choć nie tylko krakowskich!) drzwiach były napisy:  Płacę na PCK, nie udzielam prywatnie żadnej jałmużny . Myślę, że o miłosierdziu naprawdę może mówić człowiek, którego boli niesprawiedliwość. Ośmielę się wręcz powiedzieć, że jeżeli nie sięgnąłeś ani razu po kamień, żeby uderzyć w jakąś niesprawiedliwość, jeżeli się nie zbuntowałeś przeciwko świństwu i grzechowi świata, to jeszcze nie czujesz, czym może być i czym ma być miłosierdzie.

Miłosierdzie nie jest dobrocią dla ludzi, którzy chcą mieć święty spokój. Miłosierdzie jest dla ludzi, którzy kochają sprawiedliwość, ale wiedzą, że nie można jej wprowadzić przemocą, że jest jakiś głębszy wymiar rzeczywistości  nazywa się on miłością Bożą i trzeba tak żyć, aby ta miłość rzeczywiście była skuteczna i czynna.

 

Przeglądam teraz, (też przygotowując się razem z wami, oczekując na to, co Papież nam powie), przeglądałem jego encyklikę Dives in misericordia  o Bogu bogatym w miłosierdzie; uderzyło mnie jak bardzo wiele fragmentów tej encykliki poświęconych jest niesprawiedliwości. Wręcz  mówi  istnieje jakaś głęboka wada, cały zespół wad, mechanizm wadliwy u podstaw współczesnej ekonomii całej cywilizacji materialnej, która nie pozwala rodzinie ludzkiej oderwać się niejako od sytuacji tak radykalnie niesprawiedliwej. 

Tak, to już było u Papieża; teraz może szczególnie dramatycznie, w każdym razie w Polsce  mówi o tym Pan Kapuściński: żyjemy naprawdę na bombie zegarowej i nie jest sprawiedliwe, że większość ludzkości głoduje.

 

Ale, czy to oznacza, jak to głosiła teologia wyzwolenia, że ubodzy są świętymi, dlatego, że są ubodzy? Widziałem (nawiążę tu do moich wspomnień z Brazylii) takich chłopów, którzy zamieszkiwali w takich kilku chałupkach na terenach, które zostały dane jako zakład bankom, pod kredyt i nie wolno tego było używać; ludzie głodują, całe, ogromne obszary ziemi rolnej, która jest nie uprawiana, bo banki nie pozwalają; więc oni nielegalnie tam weszli  to było jakieś 30 km do najbliższego miasteczka, pociągnęli sobie chłopcy taki drucik stamtąd i na telewizorach, które znaleźli na śmietnikach w Rio de Janerio oglądali......co oglądali?

Cały czas oglądali te makabryczne z życia wyższych sfer, bo każdy chciał być piękny, bogaty...., bynajmniej nie kanonizowali swojego ubóstwa; w tym sensie ubodzy byli znacznie rozsądniejsi od niektórych teologów wyzwolenia. To nie znaczy, że  sprawiedliwość nie jest wielkim wyzwaniem. 

 

Ale, czy rzeczywiście sprawiedliwość usprawiedliwia wszystko?

To nie jest tak, że ci, którzy 11 września dokonali tej zbrodniczej akcji, to były prymitywy moralne; to byli, niestety  idealiści.... Idealiści  to jeden z najbardziej niebezpiecznych rodzajów ludzi, bo oni wiedzą, że muszą swój ideał sprawiedliwości zaprowadzić niszcząc nawet ludzi, za każdą cenę.

 

Miłosierdzie przypomina nam, że nie ma takiej ceny, którą by musiał zapłacić człowiek inny za to, co ty uważasz za sprawiedliwość. Masz prawo dać swoje życie za sprawiedliwość, nie masz prawa odbierać go nikomu; i być może to jest bardzo  ważny czynnik, który pozwala nam otworzyć się bez sentymentalizmu, bardzo jasnym, ostrym widzeniem na kolosalne, fundamentalne znaczenie przesłania o miłosierdziu. Papież pisze  Doświadczenie przeszłości i współczesności wskazuje na to, że sprawiedliwość sama nie wystarczy. 

 

Często przecież mamy ten sam odruch. Słyszymy o jakiś strasznych rzeczach w radiu, w telewizorni, co się stało, nie ma kary dla siostry, która zabija swojego brata....; w każdym z nas jest ten odruch  dążenie do sprawiedliwości, niewątpliwie, bardzo słuszny. Ale, kiedy twój odruch sprawiedliwości zaczyna łączyć się z takim szczękościskiem  to uważaj, bowiem już Rzymianie wiedzieli, że najsurowsze prawo jest początkiem niesprawiedliwości - najbardziej dokładne przestrzeganie prawa, prowadzi do niesprawiedliwości.

 

Miłosierdzie nie jest pobłażliwością; miłosierdzie nie jest lękliwą ucieczką przed  nie bójmy się tego słowa  walką o sprawiedliwość. Miłosierdzie nie jest czymś mniej, lecz jest czymś więcej niż sprawiedliwość.

 

Tak, bowiem zechciał Bóg z nami postępować; z nami, którzy wszyscy jesteśmy marnotrawnymi dziećmi. Chce, by miłosierdzie nie było tylko jednostronnym aktem Jego miłości; chce by syn najpierw się zwrócił do Niego, wyznał swoją winę, uznał swą niesprawiedliwość wobec Ojca i dlatego udzielił mu przebaczenia.

 
Homilia Boże miłosierdzie (4)
 

Gdy się przegląda komentarze prasowe po ostatniej pielgrzymce, nie te krajowe, ale z tzw. prasy światowej, to można by, w całej jakby życzliwości tonów, można by pomyśleć, że to było nostalgiczne pożegnanie starego człowieka z krainą młodości.

Myślę, że  chociaż niewątpliwie te wątki osobiste były bardzo obecne w tym, co nam Papież zostawił - to chyba przesłanie zasadnicze tej pielgrzymki było najbardziej uniwersalne spośród wszystkich pielgrzymek papieskich.

 

On przedtem przyjeżdżał mówić do Polaków; tym razem, to, co najważniejsze miał do powiedzenia wobec całego świata. Mam tu na myśli to zawierzenie ludzkości, wszystkich mieszkańców ziemi i każdego i każdą Bożemu miłosierdziu.

            Myślę, że to jest bardzo ważny gest i tak jak każdy gest proroka jakoś nas przerasta, musimy do tego dojrzeć, przemyśleć.Oczywiście zawsze przesłania papieskie mają charakter uniwersalny, ale mają też i  rozumiecie  ten moment zwrócenia się do  tej ziemi. Wszyscy pamiętamy, niektórzy sami słyszeli, inni wiedzą o tych słowach sprzed 23 lat, gdy prosił, by Duch Święty zstąpił na tę ziemię i odnowił oblicze tej ziemi, na której stał i do której przyszedł. Wydaje mi się, że to wydarzenie otwarcia przed całą ludzkością perspektywy Bożego miłosierdzia jest równie wielkie i ważne.

 

Gdy mówiliśmy o Bożym miłosierdziu jeszcze w lipcu, przed pielgrzymką Papieża , to wspomniałem  teraz to przywołam jeszcze raz  dla mnie bardzo ciekawą i ważną rozmowę z jednym z młodych księży, który zresztą tutaj koncelebrował Mszę świętą z nami na  12- tce , księży francuskich, pracujących w katedrze w Reims.

On po modlitwie w sanktuarium (jeszcze wtedy nie poświeconym) na Łagiewnikach, powiedział mi i zabrzmiało mi to dziwnie w ustach Francuza (pozornie dziwnie), że on teraz rozumie, że Karol Wojtyła został przez Boga powołany do Rzymu po to, aby światu głosić Boże miłosierdzie, że to jest w ogóle najważniejszy rys całego pontyfikatu. Nie wiedzieliśmy jeszcze wtedy, że chce dopełnić tego właśnie Papież.

Przypomnijmy sobie te słowa, które przygotowały wypowiedzenie przez Papieża samego aktu: Dlatego dziś w tym sanktuarium chcę dokonać uroczystego aktu zawierzenia świata Bożemu miłosierdziu. Czynie to z gorącym pragnieniem, aby orędzie o miłosiernej miłości Boga, które tu zostało ogłoszone przez pośrednictwo św. Faustyny, dotarło do wszystkich mieszkańców ziemi i napełniło ich serca nadzieją. Niech to przesłanie rozchodzi się z tego miejsca na całą naszą umiłowaną Ojczyznę i na cały świat.

 

W całym nauczaniu Jana Pawła II temat miłosierdzia Bożego należy do jednego z najbardziej istotnych. Najpierw encyklika, czyli taki bardzo ważny dokument nauczania papieskiego o Bogu bogatym w miłosierdzie Dives in misericordia, stanowi wielką kartę, która daje podstawę do całej teologii Bożego miłosierdzia.

Uderzyło mnie, gdy przeglądałem bardzo dobry, taki nowoczesny słownik teologiczny, uderzyło mnie co autorzy tego słownika napisali, że właściwie tematem miłosierdzia zajmowali się trochę Ojcowie Kościoła, a potem właściwie temat ten był nieobecny w refleksji teologicznej, a nawet w nauczaniu Kościoła. Zajmowali się tym mistycy, pisarze duchowni, na marginesie można by tutaj zacytować księdza Tischnera:  Mistycy mają bezpośrednią intuicję kim jest Bóg. Oni wiedzą o wiele więcej niż teologowie i kaznodzieje; wiedzą, że Bóg jest Miłością i to jest kluczowa intuicja wiary.

To prawda. Teologowie zajmowali się bardziej Bogiem sprawiedliwym, Bogiem, który pilnuje każdego czujnie, rozlicza go, a ponieważ my dokładnie wiemy, ile popełniamy każdego dnia uchybień i grzeszymy, to dominującą tonacją naszej  powiedzmy to  zachodniej, chyba tak samo katolickiej jak i protestanckiej pobożności był lęk. Jeden z historyków francuskich, prof. Delumeau, napisał ważną książkę Strach w kulturze zachodu. Tam szczególnie zajmował się tematem strachu religijnego; strachu wywoływanego kazaniami, nauczaniem kościelnym skoncentrowanym na groźbach sądu i głoszeniu kary.

Ojciec Joachim Badeni opowiadał mi piękną historię:  podobno w jednym z kościołów w czasach stalinowskich wielki sukces kaznodziejski odniósł kaznodzieja, który z łańcuchami, potrząsając nimi, wkroczył do ciemnego kościoła  krzycząc: Szatan idzie na Pabianice..... Wywołało to odruchy może i pożytecznego strachu, dlatego, że większość partyjnych poszła do spowiedzi. Ale to jest taki  sposób na nawracanie komunistów.....

 

 Pan Bóg  nie chodził z łańcuchami po Pabianicach, tylko tam gdzieś niedaleko Pabianic, koło Łodzi, pozwolił się urodzić siostrze Faustynie, która bardzo pokornie przygotowywał do swego wielkiego powołania.

Dwa tygodnie temu byłem w Wilnie i tam na Antokolu widziałem taką maleńką, drewnianą, bardzo piękną chałupkę, którą zajmowały siostry ze zgromadzenia, w którym była siostra Faustyna: maluteńki pokoik, wszystko prościuteńkie, naprawdę zwyczajne. Panu Jezusowi, żeby naprawdę mówić, nie trzeba wielkich rzeczy, tylko jakiejś ogromnej prostoty serca i tego, co chyba trafnie nazwał Tischner kluczową intuicję wiary, którą chyba miał biskip krakowski Karol Wojtyła, bowiem może tak nie zbyt w tej chwili jasno się o tym mówi, ale trzeba to jasno i wyraźnie powiedzieć- kult Bożego miłosierdzia głoszony przez świętą Faustynę był potępiony przez kongregację wiary i zakazany. Trzeba było odwagi, uporu i wytrwałości biskupa Karola Wojtyły, który rozproszył wszystkie te wątpliwości teologiczne i dał podstawy do uznania kultu Bożego miłosierdzia w ten sposób, jaki jest on teraz oddawany.

 

Oczywiście wiara Kościoła zawsze była bogatsza, niż tylko nauczanie straszących teologów. Gdy we Francji w XVII wieku, wspaniali, ale niesłychanie surowi i groźni janseniści, którzy głosili wręcz predestynację, doktrynę, że Bóg stwarza po to, żeby potępić niektórych dla swojej chały; można aż tak posunąć swoje rozważania.  Kult Bożego miłosierdzia to kult człowieczeństwa Jezusa otwartego, zranionego przez ludzki grzech; myślę, że w tym nurcie tej pobożności bardzo ludzkiej, humanistycznej mieści się też i ten obraz Chrystusa z tymi dwoma promieniami znamionującymi przebite serce, z którego wypłynęła woda i krew tzn. znak tego, iż On jest naszym przyjacielem, który dał życie za przyjaciół.

 

Myślę, że to bardzo ważne i bardzo konkretne dla nas wszystkich, byśmy uczyli się tej, nie pobłażliwej bynajmniej, ale bardzo wymagającej miłości Bożego miłosierdzia, miłości miłosiernej, miłości, która wie, że działa w świecie, w którym jest zło, ale która chce nam przekazać tę wiedzę, w którą my tak naprawdę nie umiemy do końca uwierzyć, że dobro jest potężniejsze od zła i że miłość zwycięży każdą nienawiść, i że musimy umieć to przełożyć na język naszych codziennych zachowań. To jest bardzo istotne i bardzo ważne. Nie ma bowiem kultu Bożego miłosierdzia bez praktyki miłosierdzia wobec człowieka;  miłosierdzia jest miłością, która jest odwagą kochania w obliczu zła. 

My wszyscy jesteśmy poranieni i nasze miłości są poranione. Uwierzyć, że miłosierna miłość Boga leczy rany i pozwala tak zawierzyć Bogu, byśmy umieli w mądry, roztropny, ale i odważny sposób zawierzyć, mimo wszystkich naszych klęsk, mimo wszystkich naszych niepowodzeń, jednak zawierzyć człowiekowi.

 

Papież mówił:  Niech się spełni zobowiązująca obietnica Pana Jezusa, że stąd ma wyjść iskra, iskra Bożej łaski. Trzeba przekazać światu ogień miłosierdzia. W miłosierdziu Boga świat znajdzie pokój. W przemówieniach na Błoniach (wrócimy do tego za tydzień), Papież bardzo wiele mówił o mysterium iniquitatis  o tajemnicy nieprawości, którą tak bardzo ten odeszły już XX wiek był naznaczony i która przecież - wiemy  że jest bardzo dotkliwie obecna i w  tym wieku, w który wchodzimy.

I dlatego, trzeba, aby została ocalona nadzieja człowieka. Bowiem tylko w miłosierdziu Boga i człowieka możemy odnaleźć źródło tej nadziei, która dodaje nam tego, co jest warunkiem życia  po prostu  odwagę do tego, by być, być dobrym.

 
Homilia

 

Nie można zrozumieć duchowego przesłanie słów papieskich z ostatniej jego pielgrzymki bez świętej siostry Faustyny i całej jej historii zmagania się o kult Bożego miłosierdzia. 

Wszystko to jest zapisane w Dzienniczku i złożę teraz wyznanie, że tak naprawdę, to Ojciec Święty mnie zmusił do tego, żebym z Dzienniczkiem się zapoznał. Odrzucało mnie, uczciwie wam mówię, odrzucało mnie; za pobożne, za pobożne jak dla księdza. Tylko zrozumiałem jedną rzecz; po pierwsze, jeżeli przeczytali to mądrzejsi ode mnie, teologowie, przeczytał Papież, to znaczy, że wczytał się głębiej; że nie należy do tego pochodzić estetycznie i że jest jakieś głębokie prawo - że tak powiem  w twórczości.

Pomogła mi taka analogia; są opracowania listów, tekstów pisanych przez ludzi, którzy np. byli więzieni, byli skazani na śmierć i pisali do swoich najbliższych.

Jest rzeczą charakterystyczną, że piszą wtedy ogromnymi sloganami; tak najprościej, najzwyczajniej. Tylko zauważcie, co innego jest slogan, który nic nie zawiera, a co innego proste jakieś stwierdzenia  -mamo, kocham Ciebie, czy coś takiego  niech żyje Polska  napisane przez człowieka, który za chwilę będzie - nie wiem -  uduszony, czy powieszony; nabiera to kolosalnego znaczenia.

Stąd też i ta stylistyka Dziennika świętej siostry Faustyny  to przecież jest stylistyka kogoś, kto naprawdę nie miał wykształcenia ani ogólnego, ani teologicznego i często, dlatego może te wielkie sprawy zawarte były w pewnych formułach, które brzmią dla nas jak formułki takie pobożno  kazaniowo  sloganowo  łzawe; ale okazuje się, że tam jest dynamit.

 

Charakterystyczna była reakcja na Dzienniczek jednego z naprawdę wybitnych teologów krakowskich  ks. Ignacego Różyckiego. Ja nie słuchałem jego wykładów, ale parę razy byłem na jego seminarium; to była precyzyjna głowa; taki inżynier teologii  dokładniutki, precyzyjny, formuły.I to on na początku mówił o Faustynie (25 lat potępiał): ....jest to ofiara halucynacji na podłożu histerycznym...  pisał  ...i nie tylko jej rzekome objawienia są pozbawione wszelkiej wartości religijnej, ale sprawa jej osobistej świętości jest przegrana...  pisał wybitny teolog, zanim nie przeczytał Dzienniczka. A jak przeczytał Dzienniczek, zmagał się z tym długo i powiedział: Świętość Heleny Faustyny jest prawdziwie heroiczna, a to, co przekazała, jest niewątpliwie wieścią od Boga... I na polecenie arcybiskupa krakowskiego Wojtyły, bardzo precyzyjnie w czasie procesu beatyfikacyjnego opracował Dzienniczek.

Popatrzcie  pierwsze spojrzenie wierzącego przecież, znakomicie przygotowanego teologa odrzuciło go; histerie, no bo rzeczywiście są tam pewne obrazy, o których spowiednik siostry Faustyny  ks. Michał Sopoćko mówił, no, że miała dużą wyobraźnię. Bo rzeczywiście, gdzieś tam zapisała, że w czasie Mszy świętej widziała, że po Przeistoczeniu ksiądz miał na ołtarzu Dzieciątko Jezus, które się do niego uśmiechało (do księdza) i rączki wyciągało, a on wziął go potem, połamał i zjadł. ...i go nie lubiłam....  zapisała w Dzienniczku. 

 

No, dlatego też pierwsze redakcje tego Dzienniczka były pokreślone. Siostry zrobiły cenzurę, wykreśliły takie momenty; jakżesz istotne momenty zostały wykreślone, co potem spowodowało, że pierwsze objawy  że tak powiem  kultu Bożego miłosierdzia, no, zostały potępione ( o tym za chwilę coś powiem)

 

Faustyna była naprawdę bardzo biedną dziewczyną; miała trzy klasy; długo nie mogła dostać się do klasztoru, dlatego, że wtedy była konieczność wpłacenia posagu; po prostu, siostry nie miały z czego żyć, więc żyły z tego, co kandydatki wpłacały; jak była bogata, to dawała duże pieniądze i była w pierwszym chórze. W Zgromadzeniu Sióstr Matki Bożej Miłosierdzia  te bogatrze i lepoiej wykształcone nazywały się siostry dyrektorki  wszystkie; a drugie  z drugiego chóru, które zamiatały, sprzątały, gotowały  to były konwerski. Ona się tylko na taką się nadawała; 60 zł zdaje się wpłaciła  do kasy klasztoru jako wiano tyle uciułała.

I zupełnie nie wiadomo, dlaczego, gdy była w Płocku, miała widzenie Pana Jezusa. Jakie widzenie?.., czy to tylko wyobraźnia ?, znowu ten mały Pan Jezus ?...Gdzie jest tutaj prawda? Miała widzenie Pana Jezusa, który jej powiedział, że chce, aby ona namalowała Jego miłosierdzie; i dał wskazówki. Nic nie rozumiała.

Przenieśli ją do Wilna i w Wilnie spotkała księdza Sopoćkę i to jemu opowiedziała wszystko na spowiedzi. Pierwsze, co przyszło zdrowemu, mocnemu księdzu do głowy,  to  histeryczka, do psychiatry... Pierwsza reakcja spowiednika była taka. Potem poszedł do swej księżej głowy, pomyślał  -coś w tym jest  - i odtąd bardzo mocną ręką  prowadził Faustynę. Kazał jej; po pierwsze  prowadzić ten Dzienniczek, nie wolno jej było robić żadnych poprawek, ani skreśleń  to, co słyszysz, co przeżywasz to zapisuj. Następnie powiedział tak: Pan Jezus kazał ci namalować, ale to nie znaczy, że ty swoją ręką masz namalować, bo ona tam płakała, siostry jej kupiły nawet jakieś farby, ale ona tak siedziała nad tymi farbami, tymi pędzlami, no i nic nie umiała namalować; i nie wiedziała, co robić, bo Pan Jezus jej kazał namalować. Sopoćko jej wytłumaczył: znajdziemy malarza. I rzeczywiście  Eugeniusz Kazimirowski w 34 roku namalował obraz, który dotąd jest w Wilnie w kościele Ducha Świętego  w polskim kościele wileńskim.

 

Pierwsza rzeczą  Pan Jezus kazał jej namalować obraz, a ona tego nie potrafiła; drugie  miała założyć zgromadzenie poświęcone Jezusowi Miłosiernemu; też jej nie wyszło; zmagała się strasznie, chciała wystąpić, założyć nowe zgromadzenie, gdzie nie będzie tam żadnych mateczek, wielebnych, niewielebnych, wszystkie będą w kuchni pracowały....; bardzo miała takie demokratyczne podejście i takie siostry powstały, ale po jej śmierci dopiero. Nic się jej nie udało......

 

A przecież to przesłanie, bardzo zasadnicze - Boże miłosierdzie,  jako główny przymiot Boga. Teologowie bardzo się na to buntowali. Znakomity teolog  ks. Wincenty Granat  rektor KUL u mówił: Jakby miałoby powstać święto Bożego miłosierdzia, to byśmy musieli zrobić święta dla wszystkich Bożych przymiotów, bo jest i wszechmocny i miłosierny i sprawiedliwy i jeszcze jakieś i właściwie politeizm by powstał jakiś, dlatego, że mielibyśmy bardzo różne przymioty. Dlaczego? Pytanie - dlaczego?.

 

Papież na Błoniach odpowiedział i będziemy sobie próbowali to zgłębić.

Odpowiedział, bo to jest myśl przekazana przez świętą tuż przed objawieniem się  niesłychanie  właściwie II wojny światowej  mysterium iniquitatis. Pamiętajcie, 33 rok, kiedy Faustyna przyjeżdża do Wilna i maluje z tym panem Eugeniuszem Kazimirowskim (pod jej wskazówkami ten obraz powstaje), to jest czas, kiedy z jednej strony już jest czerwona dyktatura, a z drugiej strony brunatna dyktatura dochodzi do władzy w Niemczech. Okazuje się, że Boże działanie jakoś inaczej idzie, nie na pierwszych stronach gazet, tylko gdzieś w takiej skromniutkiej celi zakonnicy.

W pewnym sensie nic jej się nie udało, bo przecież ten obraz, który wisi na Łagiewnikach, to jest obraz, który został namalowany już po śmierci świętej Faustyny przez pana Chyłę. Albowiem w czasie okupacji na terenie Wileńszczyzny bardzo krzewił się kult Bożego miłosierdzia, za sprawą tego obrazu i księdza Sopoćki. W Generalnej Guberni, siostry z Łagiewnik zorientowały się, że mają  tak wielkie bogactwo i też zaczęły głosić to Boże miłosierdzie, księża się tym zainteresowali. Ale obrazu nie było. Kazały więc siostry namalować obraz innemu malarzowi  Chyle. Lecz święta już tego obrazu nie widziała, a jej spowiednik protestował. W myśli księdza Sopoćki, spowiednika Faustyny, obraz Jezu ufam Tobie, miał przedstawiać Jezusa w momencie kiedy objawił się uczniom w dniu zmartwychwstania w wieczerniku, ustanawiając sakrament spowiedzi, czyli pojednania. Zobaczcie, jak to jest  mocno osadzone teologicznie; Jezu ufam Tobie  albowiem Ty dałeś Kościołowi to narzędzie Twego miłosierdzia, jakim jest sakrament pojednania, możliwość powstawania przez nas do nowego życia.

Oczywiście, ten obraz obecny jest też otoczony kultem, jest ważny, nie chodzi o kolejną kościelna wojnę o obrazy, natomiast niewątpliwe było jakieś napięcie u samej Faustyny, która również tamtego pierwszego obrazu nie mogła znieść; powiedziała, że ...gdy zobaczyła ten obraz, to się bardzo zasmuciła, bo ten Pan Jezus naprawdę jest dużo ładniejszy, niż ten namalowany ,  .....i udałam się do kaplicy i napłakałam się bardzo...  jak napisała. Napłakałam się bardzo i wtedy usłyszałam takie słowo: Nie w piękności farby, ani pędzla, lecz wielkość tego obrazu leży w łasce Mojej .Tak ją Pan Jezus pocieszył i myślę, że nas wszystkich pociesza tym właśnie Jezu ufam Tobie.

 

Dalsze dzieje kultu były dramatyczne, gdy w 1958 roku rzymskie Święte Oficjum potępiło kult Bożego miłosierdzia w formie, w jakiej głosiła siostra Faustyna i ks. Sopoćko. Kardynał Prymas Wyszyński został zobligowany przez Rzym, aby udzielić najwyższej nagany księdzu Sopoćce i zostało nakazane wycofanie z wszystkich kościołów obrazów Bożego miłosierdzia Jezu ufam Tobie.

Gdy tylko w Krakowie nastał nowy biskup (Wojtyła), rozpoczął proces (wbrew temu, co tam w Rzymie powiedziano) beatyfikacyjny; w międzyczasie teolog ksiądz Ignacy Rózycki nawrócił się i zrobił bardzo precyzyjną, dokładną analizę teologiczną Dzienniczka, no i już w czasie Soboru bardzo czynny był Wojtyła w Rzymie w poszczególnych dygasteriach; w końcu sprawił, że w 78 roku, po 20 latach, Rzym powiedział, że nie ma podstaw, aby podtrzymywać zastrzeżenia  takie ładne rzymskie określenie  nie ma podstaw, aby podtrzymywać zastrzeżenia dla tego kultu, no i już potem poszło. Rok 78  - Papież Wojtyła; w 80  Encyklika Dives in misericordia , no i 2002 rok, oddanie w Łagiewnikach całego świata Bożemu miłosierdziu.

 

Uczestniczyliśmy więc w Polsce w jakiejś bardzo ogromnej, duchowej sprawie, która rodziła się w wielkim zmaganiu. Niewątpliwie słowa, które w dzisiejszej Ewangelii słyszeliśmy o konieczności umierania sobie, święta Faustyna bardzo doświadczyła. Ona umarła w świadomości tego, że właściwie wszystko musi złożyć w ręce Boże i nic jej się nie udało; i że może dopiero z tamtej strony Bóg będzie błogosławił te dzieła, które jej zlecił, że miała tutaj dokonać.

 

I chyba to myślenie i modlenie się, by lepiej zrozumieć tajemnicę Bożego miłosierdzia wciąż jest nam zadane i będziemy teraz na tych naszych 12-tkach prosić Boga, aby nas oświecił coraz mocniej tą nadzieją Bożego miłosierdzia. 

Homilia - Przesłanie papieskie  (3)

 

Powtarzamy i próbujemy na nowo jeszcze odczytać słowa ostatniego przesłania papieskiej pielgrzymki o Bogu bogatym w miłosierdzie.

Wspomniałem w czasie ostatniej homilii w niedzielę, że Papież bardzo mocno podkreślał, że mistyczne doświadczenie Jezusa miłosiernego stało się udziałem świętej Faustyny w latach bezpośrednio poprzedzających czas wojennej grozy.

Mówił o tym wyraźnie Papież na Błoniach. Gdy odpowiadał sobie sam na pytanie, dlaczego Bóg wybrał nasze czasy i tę ziemię, mówił: Może dlatego, że wiek XX mimo niewątpliwych osiągnięć w wielu dziedzinach, naznaczony był w szczególny sposób tajemnicą nieprawości. Z tym dziedzictwem dobra, ale też weszliśmy w nowe tysiąclecie. Przed ludzkością jawią się nowe perspektywy rozwoju, a równocześnie nowe zagrożenia....... Tajemnica nieprawości wciąż wpisuje się w rzeczywistość świata...

Tu charakterystyczny szczegół - w tekście pisanym Ojciec Święty miał słowa ...równocześnie nowe, niespotykane dotąd zagrożenia... Nie powiedział tego niespotykane dotąd, jakby chciał się wstrzymać, żeby te słowa nie stały się  groźnym proroctwem; bowiem nie przybył tutaj (za chwilę o tym będziemy jeszcze mówili), nie przybył po to, aby nas straszyć, bo chyba Polaków nie trzeba już bardziej straszyć jak są przestraszeni; i to nie jest bynajmniej uwaga jakaś złośliwa. Myślę, że doświadczenia historyczne nasze do tego nas upoważniają.

 

Pamiętacie, że wiele mówiło, że świat po 11 września 2001 już nigdy nie będzie taki sam. Myślę, że to jest wielka prawda w odniesieniu do Ameryki; zresztą to wynika też i z moich rozmów z Amerykanami. Natomiast sądzę, że dla nas, ludzi środkowej Europy, ten przełomowy moment zaistniał znacznie wcześniej, mianowicie 1-go września 1939 roku, daty w której załamał się jakiś porządek świata.

A kilka lat przedtem Jezus mówił do Faustyny, żeby szerzyła kult Bożego miłosierdzia.

 

Czasami warto spojrzeć na nasze doświadczenia i na nasze tutaj życie oczyma kogoś z zewnątrz.

Z wielkim wzruszeniem przyjąłem dar, który przywiozła mi z Oświęcimia  dokładnie z Auschwitz, (bowiem w wypadku obozu ja zawsze używam terminu Auschwitz; Oświęcim bowiem,  jest to normalne miasto, które ma prawo do tego, żeby nie należeć do tej straszliwej historii. Auschwitz to jest Auschwitz  to jest to, co Niemcy zrobili w Auschwitz i w Birkenau)

A więc z Auschwitz znajoma Amerykanka, która pierwszy raz tam była, przywiozła mi obrazek, znaleziony w celi śmierci  nie wiem, czym był wyrysowany, jakimś trzonkiem od łyżki, czy czegoś... Obrazek przedstawia Jezusa z otwartym sercem i przygarniający jakiegoś człowieka. Rozumiem, że na tej ścianie został namalowany jeszcze jeden obraz Bożego miłosierdzia. I nie w pobożnej, lirycznej atmosferze wzniosłych przeżyć, tylko w straszliwej trwodze oczekiwania na śmierć przez skazańca. Rzeczywiście, dla tego człowieka,  w jego strasznym doświadczeniu pozostało tylko powiedzieć  Jezu ufam Tobie...

 

Wielki problem zmagania się ze złem historycznym, a ono nie jest tylko w podręcznikach historii, czego mogliśmy się przed rokiem przekonać, patrząc w nasze telewizory; zło w historii nie jest tematem akademickim, jest tematem fundamentalnym. I  z tym złem zmagają się nie tylko chrześcijanie, ale zmagają się wszyscy; zmagają się Żydzi, dla których wciąż jest straszliwym  pytanie  dlaczego był możliwy Auschwiz?, dlaczego była możliwa zagłada narodu?

 

Właśnie czytam tekst, bardzo wstrząsający, napisany przez jednego z wybitniejszych filozofów współczesnych, żyda Hansa Jonasa. Tekst nosi tytuł: Czy można mówić o Bogu po Auschwitz? Czytam tam:  tak, można [mówić o Bogu], tylko to nie jest już Bóg wszechmocny; niewątpliwie jest dobry, niewątpliwie kocha człowieka, ale jest bezsilny wobec ludzkiego zła.

Czy rzeczywiście? Czy to wezwanie Jezu ufam Tobie, czy obraz Bożego miłosierdzia jest rzeczywiście odpowiedzią, wielką odpowiedzią na zło tego wieku?

 

Pani Wisława Szymborska, jeszcze w zeszłym, czyli XX wieku napisała wiersz Schyłek wieku. Tak napisała:

Bóg miał nareszcie uwierzyć w człowieka,

dobrego i silnego;

Ale dobry i silny  to ciągle jeszcze dwóch ludzi.

 

dobry i silny  to wciąż jeszcze dwóch ludzi. Myślę, że wielu z nas odnajduje się w tych słowach i dla wielu z nas jest to jedna z bardziej zasadniczych trudności w przeżywaniu naszej wiary, bowiem to wszystko, co z wiarą nam się kojarzy  z dobrem, z próbą walki z własnym złem, z szacunkiem dla człowieka, z odmową wszelkiej przemocy  wsyzstko to kojarzy się z czymś  miękkim, łagodnym. Mówimy, gdy przychodzi do życia, to trzeba się brać z tym życiem za łeb i ono, wymaga takich twardych zachowań, bo dobry i silny  to ciągle jeszcze dwóch ludzi.

 

Czy Jezus miłosierny jest odpowiedzią na to? Jeżeli byśmy przyjęli, że dobry i silny to ciągle jeszcze dwóch ludzi, czyli, że dobry musi być słaby, a silny musi być zły  przekreślamy wszelką nadzieję. Wydaje mi się, że jednym z istotnych rysów tego, co nam Papież przekazywał w czasie ostatniej swej pielgrzymki, to pokazywanie bardzo istotnego, fundamentalnego związku między miłosierdziem Boga, a nadzieją. Tylko w świecie, któremu Bóg ukazuje swoje miłosierdzie jest możliwa nadzieja.

Jeszcze na Balicach, na początku, Papież mówił: ....wszystkim moim rodakom przynoszę dziś przesłanie nadziei płynące z Dobrej Nowiny, że Bóg bogaty w miłosierdzie w Chrystusie objawia każdego dnia swoja miłość . To On zmartwychwstały Chrystus, mówi dziś do każdego i do każdej z was: Przestań się lękać...

Przestań się lękać  najprostszy sposób  miłosierdzie niesie nadzieje nam, wszystkim grzesznikom; nie na darmo, bowiem, Ten Miłosierny, namalowany wedle wskazówek świętej siostry Faustyny to jest Ten, który apostołom nadaje władzę odpuszczenia grzechów  to bardzo wyraźny, jasny znak miłosierdzia rodzącego nadzieję.

 

Ale to odnosi się także do relacji międzyludzkich. Czy my sobie nawzajem potrafimy okazywać miłosierdzie?. Nie chodzi mi tutaj tylko o to miłosierdzie przekazywane w formie jakiś drobnych kwot, czy innych darów; chodzi mi o tę zupełnie fundamentalną postawę miłości (bo przypominam jak definiujemy miłosierdzie  miłosierdzie jest to miłość, która dzieje się w świecie zła; to jest miłość, która działa w świecie, w którym jest zło).

Bardzo istotnym przesłaniem, który mówi Papież Miłosierdzie umocni naszą nadzieję, jeżeli my wzajemnie, wiedząc, że jesteśmy, jacy jesteśmy  słabi i grzeszni, będziemy sobie nawzajem okazywć miłosierdzie.

 

Powtórzę jeszcze to, co nam Papież powtórzył z 79 roku: Gdy jesteśmy mocni duchem Boga, jesteśmy jakże mocni wiarą w człowieka; wiarą, nadzieja i miłością. Są one nierozerwalne, jesteśmy gotowi świadczyć sprawie człowieka wobec każdego, komu ta sprawa prawdziwe leży na sercu.

Jeżeli jesteśmy mocni duchem Boga, wtedy jesteśmy mocni wiarą w człowieka.Być może fundamentalny kryzys i lęk płynie z tego, że straciliśmy wiarę w człowieka, że jesteśmy w stosunku do siebie niesłychanie nieufni, a przecież w każdym naszym działaniu  wychowawczym, rodzinnym, w każdym kontakcie międzyludzkim tak istotną funkcję pełni owa ufność, która potrafi z ludzi wydobywać ukryte często pokłady dobra.

Nie jest bowiem do końca prawdą, że dobry i silny  to wciąż dwóch ludzi.

 

Czy był Bóg Auschwitz? Wielki myśliciel (akurat przy Auschwitz cytuję żydowskiego myśliciela) Emanuel Levinas powiedział: Bóg jest tylko tam, gdzie człowiek daje życie za drugiego człowieka. Bardzo się zdziwił, gdy się dowiedział, że w Auschwitz był Bóg; przynajmniej wtedy, kiedy Ojciec Kolbe dawał życie za drugiego. Czy był silny, czy słaby?...A może był zarówno sily i słaby? Bo trzeba wiele mocy, żeby złożyć ofiarę. I na pewno, jednym tchem możemy po Ojcu Kolbe przywołać imię Janusza Korczaka, który dał swoje życie za dzieci, do końca będąc z nimi. Nieprawda, że dobry i silny to dwóch ludzi.

 

Są świadkowie tego, że można być zarazem dobrym i silnym; nie wtedy, gdy w imię jakiejś idei, czy ideologii zabija się innego, ale wtedy, gdy w imię miłości działającej w świecie, w którym jest zło, czyli w imię miłosierdzia, daje się życie za drugiego.Nie wszyscy jesteśmy powołani aż do takiego wielkiego świadectwa, a przecież nieustannie i każdego dnia stajemy wobec takiego wyzwania: dać coś z siebie, aby zaświadczyć, że przynajmniej czasami w moim życiu dobroć i siła mogą być razem.

Homilia  Wyobraźnia miłosierdzia

 

W Homilii Ojca Świętego na Błoniach padło takie określenie wyobraźnia miłosierdzia. Słowo to, czy słowa te były już używane przez Papieża w tym dokumencie  liście, w którym przygotowywał nas na nowe tysiąclecie - Novo millenio ineunte  wyobraźnia miłosierdzia. Termin ten pada oczywiście w kontekście wskazania na konieczność odnowienia ducha solidarności z bliźnimi  to oczywiste.

 

Ale ośmieliłbym się poszerzyć troszkę to rozumienie tego terminu wyobraźnia miłosierdzia. Myślę, że to bardzo kluczowa jest sprawa, dla naszego rozumienia wiary. Czesław Miłosz twierdzi, że źródłem kryzysu religijnego naszego czasu jest upadek wyobraźni religijnej tzn. w naszym obrazie świata, kosmosu, nie ma miejsca, w którym by mógłby być Bóg. U starożytnych było proste  było niebo, jeszcze wyższe niebo, a potem tron Boży i tam siedzieli święci a aniołowie krążyli....

Wyobrażenia przestrzenne są dla nas teraz właściwie tylko metaforyczne, ale czy to znaczy, że Bóg i rzeczywistość Boska jest też tylko metaforą?....

Próbowano szukać gdzie indziej; są psychologowie, którzy powiadają  oczywiście metafory przestrzenne  to wznoszenie się ku górze, ku niebu, to spoglądanie ku niebu, powiadanie ...jako w niebie , tak i na ziemi....  to wszystko są metafory, które opisują wnętrze człowieka  że tam, w tej jakiejś dziwnej duchowej może podświadomości mieści się ta cała religijna przestrzeń.

 

Już to mówiłem kiedyś, ale wrócę do tego obrazu, bo jest potrzebny do naszego dzisiejszego myślenia. Podobno ktoś zapytał grupę dzieci hinduskich, z których część była chrześcijanami, a część hinduistami, gdzie jest wasz Bóg? I podobno owe dzieci hinduskie położyły ręce na sercu, że tu mieszka nasz Bóg; dzieci chrześcijańskie miały pokazać na niebo, że tam wysoko jest Bóg. I ten, kto to opowiadał, mówi: Widzicie, jaki daleki jest ten Bóg chrześcijański, a to wyobrażenie boskości, jakie posiadają hinduiści jakże głęboko jest wpisane w samo serce rzeczywistości człowieka.

I powiadam, żaden z tych obrazów nie jest prawdziwy, dlatego, że chrześcijanin nie pokazałby na niebo. Kierunek przestrzeni, w której mamy szukać Boga nie jest kierunkiem pionowym, lecz kierunkiem ku drugiemu człowiekowi. To jest bardzo podstawowa sprawa, która dla nas wynika z Wcielenia Słowa Bożego, Słowa, które stało się ciałem i zamieszkało między nami. Rewelacja chrześcijańska polega na tym, że nie mamy Boga szukać w górze, ani w sobie, ale między nami. Gdzie dwóch, trzech gromadzi się w Imię moje, tam ja jestem między nimi. 

 

Wydaje mi się, że tutaj trzeba przenieść całe mówienie o wyobraźni religijnej; w tym wypadku wyobraźnia religijna ma być budowana na tej  nazywam to  przestrzeni międzyludzkiej. 

Mówimy; ..ten człowiek mi jest bliższy, inny jest dalszy... i nie mam na myśli tylko fizycznej obecności, tylko metaforycznie opisuję jakąś międzyludzką przestrzeń; coś między nami przecież jest, coś się dzieje. Ta przestrzeń fizyczna tego kościoła inaczej wygląda, gdy jest pusta, inaczej wtedy gdy jesteśmy tutaj zgromadzeni. Słowo stało się Ciałem i zamieszkało między nami; dosłownie  rozbiło swój namiot wśród nas i odtąd  przestrzeń religijna jest przestrzenią międzyludzką  nazywamy ją Kościołem. To nic innego jak przestrzeń międzyludzka, w której zamieszkuje Bóg.

 

Nam czasami brakuje języka, żeby to wyrazić i cząsto nasze chrześcijańskie mówienie o Bogu jest niespójne; często posługujemy się językiem filozoficznym (on ma swoje znaczenie!)  mówimy o Bycie Najwyższym, Koniecznym itd. Ale przecież w Ewangelii było bardzo prosto: Filipie, tak długo jestem z wami i jeszcze mnie nie poznałeś? Kto mnie zobaczył, zobaczył także i Ojca.Twarz  ludzka twarz Chrystusa jest twarzą niewyrażalnego Boga, a każda twarz człowieka jest znakiem tej Boskiej twarzy Chrystusa.

 

Zauważcie  wyobraźnia miłosierdzia  to nam uprzytamnia, że właśnie budując w tej międzyludzkiej przestrzeni relacje miłości, z całą świadomością, że w tej przestrzeni jest tyle zła i wtedy ta miłość ma przybierać postać miłosierdzia, bowiem miłosierdzie  jak to mówimy  to jest miłość, która jest czynna w świecie, w którym jest zło- miłosierdzie wymaga głębokiego realizmu, ale też i otwarcia na drugiego, czasami bardzo trudnego....

 

Gdy myślałem nad dzisiejszą homilią, wpadał mi w ręce tomik nie żyjącej już poetki - Anny Świerszczyńskiej Budowałam barykadę. Świerszczyńska brała udział w Powstaniu warszawskim, ale wiersze wydała po pięćdziesięciu, czy czterdziestu paru latach. To są takie cacuszka, każdy z nich;  Miłosz niesłychanie ją wysoko ceni.

Oto krótki wiersz o chłopcu, powstańcu warszawskim:

 

Miał piętnaście lat,

Był najlepszym uczniem z polskiego

Biegł z pistoletem na wroga
Zobaczył oczy człowieka

Powinien był strzelić w te oczy

Zawahał się, leży na bruku

Nie nauczyli go na lekcjach polskiego strzelać w oczy człowieka...

 

Co to znaczy twarz? Niesamowity wiersz, bardzo przenikliwie ukazujący co to znaczy spotkać się z twarzą; jak to może być groźne i jak to może być cudowne, wspaniałe, jeżeli będzie to spojrzenie miłości, która wie, że w świecie jest zdrada, jest przemoc, jest zło, a przecież miłości działającej, czynnej, mocnej.

 

Wyobraźnie miłosierdzia  można by powiedzieć  że jest to wielki program, papieski program odnowy naszej religijności, odnowy i przemiany naszej religijności. Ciągle my  zauważcie  dzielimy wierzących, niewierzących, na tych, którzy chodzą do kościółka lub nie chodzą do kościółka i  że tak powiem  to, co nazywa się w sensie socjologicznym praktykowaniem, no to wypełnianiem pewnych zewnętrznych gestów religijnych. Program odnowy naszej wiary w duchu wyobraźni miłosierdzia oznacza to, że przychodzimy tu, by czerpać moc i siłę do tego, aby tę przestrzeń międzyludzką naprawdę nasycić miłosierdziem, miłością.

Nie będziesz zbawiony tylko dlatego, że bywasz w niedzielę w kościółku, tylko na tyle, na ile rzeczywiście czerpiąc moc z Eucharystii - (żeby ktoś mnie nie zrozumiał, że namawiam do nie chodzenia do kościoła),- czerpiąc moc z Eucharystii nasycasz tę międzyludzką przestrzeń miłością.

Wyobraźnia miłosierdzia.....

 

Pan Jezus mówił, że ten wyrzucony doradca, urzędnik czyjś, przygotowywał sobie jakąś zapłatę  prawda  lewą trochę, na przyszłość i wykazał tyle sprytu, bo dzieci tego świata są tak pełne sprytu, a dzieci światłości takie do niczego, prawda? 

 

Naprawdę, musimy odnowić naszą wyobraźnię, musimy być chrześcijanami z wyobraźnią, z wyobraźnią miłosierdzia, z wyobraźnią, która umie w twarzy drugiego człowieka znaleźć drogę do twarzy miłosiernego Chrystusa i służyć Chrystusowi w drugich.

To wielki program dla nas wszystkich; jeżeli nie mamy się tylko zadowolić z rekordu Polski w ilości osób na Błoniach, tylko, żeby to naprawdę stało się jakimś zarzewiem przemiany duchowej, to musimy z całą pokorą prosić miłosiernego Pana, aby uczynił serca nasze na obraz swego serca, aby nasza wyobraźnia miłosierdzia była czynna i mocna.

Znak Krzyża

 14.10. 2001

 

Będziemy w tym roku, poprzez koleje kroki, wtajemniczani w istotę Mszy świętej. W samą jej istotę, ale to wtajemniczanie będzie polegało na stawianiu kolejnych kroków, śledzeniu znaczenia poszczególnych czynności, modlitw i gestów. Mam bowiem wrażenie, że uczestnicząc we Mszy świętej od dzieciństwa przez kilka, kilkanaście, a może nawet kilkadziesiąt lat, nie bardzo uświadamiamy sobie znaczenia poszczególnych gestów, słów i znaków.

Z Mszą świętą i z symboliką jest trochę jak z tym obrazem, który od pokoleń wisi w twoim pokoju i już nie wiesz, co jest na nim namalowane. A przyczyna jest prosta: nie widzisz, bo patrzysz na ten obraz codziennie. Jesteś opatrzony z tym obrazem...

Ponieważ jesteśmy opatrzeni ze Mszą świętą, więc przyjmijmy taką zasadę: w tym wtajemniczeniu w liturgię będziemy starali się odpatrzeć. Odpatrzeć  żeby zobaczyć. Bowiem często pod pozornie banalnymi (czyżby?) - jak sądzimy gestami, jak znak krzyża świętego, tkwią bardzo głębokie treści, które gdzieś tam umykają gdy się do nich, w złym znaczeniu, przyzwyczaimy.

 

Zacznijmy od czegoś najprostszego: gromadzi się tutaj Kościół czyli Lud boży  ochrzczeni - ci, którzy mają na sobie  pieczęć duchową dzieci bożych. Gromadzą się, aby uczestniczyć w tajemnicy Słowa i w tajemnicy przemienionego Chleba i Wina, które stają się Ciałem i Krwią.

Pozwólcie na kilka uwag, natury zupełnie fundamentalnej, a jednocześnie jakby porządkowej. Proszę Was o to, aby każdy przez chwilę zastanowił się (rozważył w sercu swoim, jak mówi Pismo): zdarza się, że przychodzisz do kościoła na ostatnią chwilę, albo że przychodzisz po prostu spóźniony. Pomyśl: czy nie za późno startujesz do tego duchowego lotu, jakim jest uczestnictwo we Mszy św., aby się wzbić dostatecznie wysoko w odpowiednim momencie? Czy nie można sobie spróbować dać, ofiarować nieco czasu, aby trochę wcześniej, wcześniej o tych kilka minut przyjść na to miejsce spotkania i zdobyć się na chwilę skupienia?

Pomyślmy chwilę o dzisiejszej  ewangelii. Popatrzcie, z tych trędowatych wszyscy spotkali się z Jezusem i wszyscy czegoś od Niego oczekiwali.  Myślę, że my tutaj zgromadzeni, także jakoś jesteśmy tymi dziesięcioma, którzy przyszli i wołają: Ratuj. Każdy chce, by Jezus go ratował z czegoś. On tych trędowatych oczyścił. Wszyscy zostali oczyszczeni, ale tylko jeden został uzdrowiony, tzn. tylko jeden z tego oczyszczającego spotkania wyszedł prawdziwie przemieniony.

W owej chwili skupienia, którą sobie zaofiarujemy przed Mszą św. zadajmy sobie pytanie: czy przyszedłem aby się oczyścić, czy też aby się przemienić?

Proponuję: starajmy sobie tak organizować czas, gdy to jest możliwe, aby jednak przyjść wcześniej i duchowo się przygotować. Jeżeli bowiem Mszy świętej nie tylko pobożnie słuchamy (wedle sformułowania Soboru Trydenckiego), ale w niej uczestniczymy (jak mówi Sobór Watykański II), to udział ten nie polega tylko na wykonywaniu zewnętrznych gestów, ale na wewnętrznej pracy.

To oczekiwanie, ta chwila ciszy, która jest zejściem w swoją własną głębię, jest  jednocześnie odkryciem głębi swej własnej samotności, a ona warunkuje wejście w autentyczną wspólnotę.

 

A właśnie jako wspólnota, w czasie wejście kapłana, śpiewamy...

Wątek śpiewu będzie się stale przewijał w czasie naszych rozważań o Mszy świętej. Ale ta pieśń na wejście jest szczególnie ważna: ma nas otworzyć na klimat Chwały Bożej.

Jest takie piękne sformułowanie w Psalmach: ...odziać się pieśnią, jak  szatą... (Ps 109,17).  Myślę, że chodzi o to, abyśmy umieli razem, ale także i każdy z nas z osobna odziać się pieśnią jak szatą.

Fiodor Dostojewski powiedział zastanawiające zdanie, że piękno zbawi świat.

Jest w tym coś bardzo głębokiego, bowiem piękno...... Choć nie stanowimy, wszyscy tu zebrani, chóru, choć schola nam fachowo pomaga, to jednak wszyscy jesteśmy wezwani do śpiewu. Już nasz wysiłek, aby przez pieśń przyodziać się w szatę chwały już jest jakimś otwarciem szczeliny w duszy, aby być gotowym wewnętrznie, otwartym, oczekującym na to, co ma się tutaj wydarzyć.

                  

Pierwszym gestem celebransa, który nas wszystkich reprezentuje, ale przede wszystkim jest tutaj obecny w imieniu Chrystusa (in persona Christi) - jest ucałowanie ołtarza. Ołtarz jest centrum każdej Mszy, dlatego gromadzimy się wokół niego.  Dlatego Sobór postanowił zmiany, które zaleca stawianie ołtarza w centrum budynku kościelnego.  Teraz jest to w centrum, ale ołtarz wskazuje na prawdziwe centrum  Chrystus jest prawdziwym Centrum.

Tego Chrystusa całujemy - to jest znak adoracji. Adoracja  słowo pochodzące z łaciny  to przesłanie ręką od ust pozdrowienia: ad  os. Od ust  pozdrowienie. Pozdrawiamy Pana, który jest pośród nas. Pozdrawiamy Pana, który jest od nas większy, a wiec Go adorujemy. To nasz znak pozdrowienia i powitania.

 

                                              *

Pierwsze słowa, które zostają wypowiedziane, to słowa, którym towarzyszy gest krzyża świętego. Gromadzimy się tutaj  w Imię Ojca i Syna i Ducha Świętego. Gromadzimy się w Imię, w Imię Boże - nie w jakiekolwiek inne imię, ale Boga w Trójcy Jedynego, który objawił się na Krzyżu i w Zmartwychwstaniu Chrystusa.

 

Dlaczego te gesty i symbole? Człowiek jest duchowy i cielesny zarazem. Człowiek prawdziwie coś przeżywa, jeśli potrafi to wyrazić, także wyrazić gestem. W pewnym sensie jesteśmy wyzwani do tej duchowej pantomimy, aby gestem wyrazić to, co jest głęboką treścią serca; co jest niewypowiedziane, nie do końca przemyślane, nie jest do końca przeżyte. To, co w Tobie siedzi, a czego nie wyrazisz na zewnątrz  jest martwe  to jest konserwa. Z konserwą możesz sobie pójść na wycieczkę w góry, a tu gromadzisz się po to, aby w tym miejscu dać żywy wyraz swojej wiary. Jeżeli kochasz  to chcesz pocałować. Jeżeli wierzysz  to czynisz znak krzyża.

Gromadzimy się tutaj i stanowimy wspólnotę, ale każdy z nas  znak krzyża czyni osobiście  w Imię boże- ale we własnym imieniu. Tu jest jakaś tajemnica spotkania tego tajemniczego imienia, którym nas Bóg nazwał, z Imieniem Boga.

Pozwólcie, że to dopowiem do końca jeszcze jedną uwagę: bardzo ważne jest, aby gesty były wyraziste. Niech to będzie naprawdę: W Imię Ojca, i Syna i Ducha Świętego.. Wchodząc do kościoła nie kucaj i nie machaj sobie łapką gdzieś tutaj, jak to często czynimy. Fałszywie uczyniony gest jest wyrazem fałszywej wiary. Takiej, do której nie przywiązujesz naprawdę znaczenia, bo nie rozumiesz, o co chodzi. Nie! Wchodzisz i czynisz znak, wyrazisty znak twojej wiary, starannie i z namysłem.

Krzyż jest znakiem wiary.

Zauważcie, żegnając się mówimy: w Imię Ojca i Syna i Ducha Świętego" - krzyż, ten znak hańby, na którym został ukrzyżowany Chrystus, który był przedmiotem pogardy starożytnych, także wyrażonej w stosunku do chrześcijan, jest wielkim i kosmicznym znakiem, ogarniającym wszechświat. 

W Imię Ojca - wznosimy się ku niebu, ku Temu, który jest niewyrażalny, niewypowiedzialny i który zechciał, aby Syn zstąpił na ziemię i który żyje w Duchu Świętym z nami, tu - nas buduje.

 Pion i poziom; wertykalny i horyzontalny wymiar życia. Spotykają się tutaj w jakiejś kosmicznej Jedni, która przenika nas, przenika nasze serca. Oznacza to, że ja w Imię Chrystusa, który otwiera nas na  prawdę Boga w Trójcy Jedynego, chcę znaleźć miejsce w świecie wobec Boga, wyznając moją wiarę w Jezusa Chrystusa. On, bowiem wprowadza pokój przez Krew Jego Krzyża. Ten znak krzyża świętego, wprowadza nas w samo serce tej tajemnicy, która teraz się będzie rozgrywała, tajemnicy spotkania Boga i człowieka.  Tajemnicy, która dzierży w ręku klucz do  mojego i twojego życia. I ja tym znakiem krzyża świętego biorę ten klucz do ręki a Bóg daje mi światło i moc, abym otworzył tym znakiem moje życie. Aby przestało ono dla mnie być niezrozumiała, bezsensowną, tajemniczą zagadką, aby moje życie stało się drogą, która prowadzi do Boga. 

Modlimy się w Imię Boga Jedynego w Trójcy.

Apokalipsa mówi: Zwycięzcy dam biały kamyk, a na kamyku wypisane imię nowe, którego nikt nie zna, prócz tego, który je otrzymuje (Ap 2,17). Masz w Bogu nowe imię, to imię, które otwiera Ciebie na  prawdę Twojego życia, Twojej drogi. Czy przychodząc na mszę świętą, czyniąc znak krzyża, zdajesz sobie sprawę z tego, że przyszedłeś po to, aby otrzymać kamyk z wypisanym Twoim nowym imieniem?

 
    "Pan z wami".....

21.10. 2001

 

Kolejnymi krokami wchodzimy w rzeczywistość Mszy Świętej, czyli innymi słowy otwieramy się na -jej tajemnice.

Paradoks naszego uczestniczenia w Mszy polega na tym, że w pewnym sensie wszystko o niej wiemy. Są, którzy mówią: Msza Święta jest nudna, ciągle to samo, może zmieniają się czasami kolory szat liturgicznych, zmienne są czytania; ale tak właściwie, to wszystko już wiemy. Aby wyjść z nudy, trzeba w sobie obudzić ciekawość, czyli trzeba ciągle, wciąż od nowa,  zadawać pytania dotyczące rzeczy najprostszych, które wydają się nam zupełnie banalne, a które takimi nie są.

Mówiliśmy tydzień temu o znaku krzyża świętego. Dzisiaj krok następny - pozdrowienie kapłana, prowadzącego Mszę Świętą. Mówi różnie - najczęściej, powtarzając to jeszcze kilkakrotnie w czasie mszy - mówi: "Pan z wami" - Dominus vobiscum - jak było i jest po łacinie.

"Pan z wami" - to oczywiście hebrajska, biblijna forma pozdrowienia.

Anioł wszedł do Maryji, do jej domu w Nazarecie i rzekł: "Bądź pozdrowiona, pełna łaski, Pan z Tobą". Jest to zdanie wyrażające zarówno życzenie jak i oznajmujące. Pan niech będzie z Tobą, bądź pozdrowiona, jesteś pełna łaski", dlatego - "Pan niech będzie z Tobą". Ale oznacza to również - Pan jest z Tobą!

Pan jest z tobą.

Pan - słowo Jahwe - Imię boże, na grecki przełożony jako Kyrios - Pan; w Starym Testamencie oznaczało Boga - Boga Ojca, w Nowym Testamencie Pan - Kyrios (Kyrie Elejson - śpiewamy  Panie, zmiłuj się nad nami) - to tytuł Chrystusa zmartwychwstałego i uwielbionego przez wzięcie w bóstwie i człowieczeństwie do nieba. Pan Zwycięski - Jezus z Nazaretu - Chrystus Mesjasz - Zwycięski Kyrios - PAN.

 

Pan powiedział: a oto Ja jestem z wami przez wszystkie dni, aż do skończenia świata (Łk 28,20). Dlatego, my teraz, rozpoczynając Mszę św. przypominamy sobie, że Pan jest wśród nas; przypominamy to znaczy: uprzytamniamy sobie. Być przytomnym to być obecnym. Słowa "Pan z wami" mają nam uprzytomnić, gdzie jesteśmy, w jakim miejscu, bowiem uczestniczymy nie tylko w świętym miejscu, w świętej przestrzeni, wyłączonej z potoczności i banalności naszej codzienności.  Mamy też odnaleźć tę odświętność w sobie - uprzytomnić sobie, że oto "jestem wobec". Być na mszy  to nie siedzieć, nie stać; to przede wszystkim: być wobec, Dlatego, że jest to spotkanie...

"Pan z wami".

Bo gdzie są dwaj albo trzej zebrani w imię moje, tam jestem pośród nich (Mt,18,20) - kolejne słowa, które w pamięci Kościoła nam Jezus zostawił, a których sens właśnie teraz sobie uprzytamniamy. Tak rzeczywiście - Pan jest z nami !

I odpowiadamy - "I z Duchem twoim".

To jest oczywiści semityzm - forma, którą można by po prostu zastąpić prościej, powiedzieć: "I z tobą". Bo to jest oczywiste, Pan jest z wami, ale też i z tobą; i ty i my razem stoimy wobec Pana.

Dlaczego jednak zachowano tę formułę nie poprawioną na  język mniej obrazowy, mniej pachnący- że tak powiem - korzeniami semickimi? Dlatego, że to wy, uczestnicy zgromadzenia eucharystycznego, temu, który przewodniczy przypominacie: jesteś tutaj narzędziem Ducha  Świętego. To nie jest tylko z duchem twoim" w sensie z twoją duszą", tylko z Duchem, z tym Świętym Duchem, z tą świętą Pneumą. On, ten Swięty Duch jest w tobie, tak jest w całym naszym zgromadzeniu. Ale w tobie jest, bowiem jesteś tutaj w imieniu Chrystusa, dlatego  pamiętaj, że jesteś tylko Jego narzędziem i pozwól, by On działał przez ciebie, by przez ciebie ogarnął nas wszystkich. Msza Święta jest swoistym dialogiem, który jest interakcją, wzajemnym wzmacnianiem się.

 

Przed Ewangelią, diakon, który czyta ją czyta, też woła do was - "Pan z wami". Odpowiadamy i z Duchem twoim", bo on ma czytać w Duchu Świętym. Czytać Pismo w Kościele to czytać w Duchu Świętym, będziemy jeszcze o tym mówili.  W Duchu".... - przed modlitwą eucharystyczną, przed tym wezwaniem w górę serca -  jeszcze raz uporczywie przypominamy sobie - Pan jest z nami! I Duchem twoim!

I wreszcie przed ostatnim błogosławieństwem, gdy już rozchodzimy się, jeszcze raz powtarzamy ten dialog, aby dalej Pan był z nami, już w innych okolicznościach, w innym czasie, w innej przestrzeni.

Tych formuł na powitanie, czy też na powitalne umocnienie, że tak jest jeszcze kilka, ale sens każdego z nich jest zawsze ten sam. Gdy mówimy: "Miłość Boga Ojca, łaska naszego Pana Jezusa Chrystusa, dar jedności w Duchu Świętym..." - wszystko to są fragmenty z Pisma Świętego, dokładnie z listów świętego Pawła (2 Kor 13,13). W tym pozdrowieniu najprostszym "Pan z wami" - Dominus vobiscum - na pierwszym planie stawiamy obecność Chrystusa, ale Chrystusa obecnego w Duchu Świętym. W tym kolejnym pozdrowieniu wymieniamy dokładnie nazwy tego darów, który otrzymujemy: łaska, która przyszła przez Chrystusa, jako znak miłości Boga; jedność w Duchu Świętym - jedność pomiędzy ludźmi i Bogiem, która sprawia, że możliwa jest tylko w Nim, możliwa jest autentyczna jedność między nami.

Podobnie, gdy mówimy: Łaska i pokój od Tego, który jest, który był, który przychodzi..." Tutaj też jest wypowiadamy tę samą zasadniczą myśl - Ten, który Jest - to Imię Boga. Jezus mówił: Zaprawdę, zaprawdę, powiadam wam: Zanim Abraham stał się, Ja jestem (J 8,58). Wtedy słuchacze chwycili za kamienie, bo wiedzieli, co powiedział: zastosował do siebie Imię Boga, oświadczył tym samym że jest Bogiem. 

 

W wreszcie ostatnia formuła pozdrowienia  początkowego: Łaska i pokój od tego, który jest, i który był, i który przechodzi, niech będą z wami. Tym razem jego źródłem nie jest  św. Paweł, lecz Apokalipsa św. Jana, w której czytamy: Cztery Zwierzęta - a każde z nich ma po sześć skrzydeł - dokoła i wewnątrz są pełne oczu, i spoczynku nie mają, mówiąc dniem i nocą: Święty, Święty, Święty, Pan Bóg wszechmogący, Który był i Który jest, i Który przychodzi (Ap 4,8).

 Który jest - to imię Boga, Jahwe, który jest, w którym nie ma czasu przeszłego i czasu przyszłego. Który był" - który był zawsze z nami i z naszymi przodkami, bo to jest ten sam Bóg naszych ojców - Bóg Abrahama, Bóg Izaaka, Bóg Józefa i Jezusa. Który przychodzi" - teraz, gdy się w Jego Imię gromadzimy, gdy jest pośród nas.

Pomilczmy chwilę, byśmy sobie uprzytomnili, że Pan, Ten, który jest, który był i który przychodzi", naprawdę jest obecny wśród nas.

 

"Przeprośmy Boga za nasze grzechy" 

28.10. 2001 r. 

Dzisiejsza Ewangelia bardzo dobrze przygotowuje nas do medytacji nad następnym krokiem, o którym mamy mówić, krokiem wtajemniczającym w rzeczywistość Mszy Świętej. Padają słowa wyzwania: "Przeprośmy Boga za nasze grzechy" - wezwania do skruchy, mamy bowiem stanąć wobec Świętego. 

  W księdze Izajasza jest zapisana przejmująca scena: prorok miał wizję w świątyni - widział chwałę Pana i ten widok wzbudził w nim bojaźń, tę głęboką bojaźń Bożą. Mówił: "Biada mi, jestem zgubiony, wszak jestem mężem o nieczystych wargach i mieszkam pośród ludzi o nieczystych wargach" (Iz 6,5). I wtedy Pan sprawił (tak czytamy na kartach księgi Izajasza), iż anioł wziął kleszczami węgiel z ognia płonącego na ołtarzu ofiarnym i tymi kleszczami oczyścił jego wargi mówiąc: "Twoja wina jest zamazana, zgładzony Twój grzech" (Iz 6,7). 

 Ten obraz jest  skrótem tego, do czego jesteśmy wezwani teraz, gdy uczestniczymy we Mszy św. Przecież jeżeli przychodzę z domu (czy z zakrystii) przychodzę tutaj i staję przytomnie  wobec Chrystusa, to towarzyszy mi ta fundamentalna, pierwsza świadomość  Panie nie jestem godzien aby tutaj przebywać, jestem bowiem mężem, jestem kobietą o nieczystych wargach." Dlatego mam powiedzieć, wyznać  moja wina". Moja wina", uderzając się w serce, czyli wskazując miejsce, gdzie jest siedziba mego zła. 

 Gdy jest mowa o złu, gest naszej ręki najczęściej jest inny  jej ruch jest skierowany od siebie ku innym. Chętnie wskazujemy winnych, pragniemy, aby ich szukano. Oczywiście to jest potrzebne, jeżeli chodzi o system prawny, penitencjarny, ale tutaj, gdy stajemy przed Bogiem, nie mamy pokazywać na innych, nie mamy dziękować jak ów faryzeusz, że nie jesteśmy jako ci inni". Mamy, każdy z nas ma, bić się swoją ręką  w swoje serce. Tu nie chodzi tylko o gest, tu sprawa jest poważniejsza, duchowa: chodzi o nawrócenie, czyli o dogłębną przemianę serca.  Wyznając mówisz: Tak, ponoszę odpowiedzialność za moje czyny, ja jestem ich sprawcą". 

  Biblia mówi: w każdym z nas jest taka świątynia naszej osobności. Osoba - jakoś pochodzi od "osobności". To miejsce, do którego nawet  drugi człowiek najbliższy, najbardziej kochany nie ma wejścia. Tam jest ośrodek mojej myśli, poznania, działania, tj. właśnie serce. 

Czytamy w Księdze Syracydesa: Początkiem każdego dzieła - słowo, a przed każdym działaniem - myśl. Korzeniem zamierzeń jest serce, skąd wyrastają cztery gałęzie: dobro i zło, życie i śmierć (Syr 37,16-18).  Każde zdanie Pisma św. nie jest tylko stwierdzeniem jakiegoś faktu duchowego, jest pytaniem, skierowanym do nas. Teraz to pytanie brzmi mocno: na której gałęzi zawiesisz swoje życie, na złu i śmierci, dobru i życiu? Bowiem w tobie, w twoim sercu, jest to, co porusza całe twoje życie. 

  Ale serce może być różne. Grecki oryginał Nowego Testamentu posługuje się czasami, mówiąc o sercu, terminem: sklerokardia. Znaczy to tyle: możesz mieć zatwardziałe, sklerotyczne serce, inaczej mówiąc - kamienne serce. To jest to serce człowieka niewzruszonego, który szuka, na kogo by zwalić swoje niepowodzenia, wszystko, co mu w życiu  nie wychodzi. 

Dlatego też Biblia mówi o skruszeniu serca. Kruszy się kamień; kruszyć się ma to kamienne, sklerotyczne serce. Pięknie pisał Piotr Skarga: "Kiedy człowiek za grzech żałuje, a go sobie obrzydzi, to zwiemy skruchą. Ta skrucha jest zmiękczenie serca dobrowolne." Piękne słowa:  zmiękczenie serca dobrowolne. Od woli, od decyzji człowieka zależy, jak ustosunkuje się do swojego życia. Faryzeusz był nie tylko zły, faryzeusz był głupi, bowiem istotą głupoty jest zadowolenie z siebie i poszukiwanie winy w innych. Pozwólcie, że przytoczę  jeszcze jeden staropolski cytat, tym razem z pięknej Biblii gdańskiej, działa naszych braci protestantów: Choćbyś głupiego w stępie między krupami stąporem stłukł, nie odejdzie od niego głupstwo jego (Przysł 27,22). 

Skruszyć możesz swoje serce, nie cudze serce, twoje serce. 

  Gromadzimy się na tej eucharystii jako wspólnota, ale przecież każdy w tej wspólnocie przynosi tutaj tajemnicę swego serca, swego życia. I tylko Bóg naprawdę zna, co jest w człowieku. 

Jeszcze jeden fragment  Pisma świętego, byśmy jaśniej widzieli, jak bardzo  myślenie biblijne przygotowuje nas do uczestniczenia we Mszy świętej. Pan jednak rzekł do Samuela: Nie zważaj ani na jego wygląd, ani na wysoki wzrost, gdyż nie wybrałem go, nie tak bowiem człowiek widzi <jak widzi Bóg>, bo człowiek patrzy na to, co widoczne dla oczu, Pan natomiast patrzy na serce (1 Sm 16,7). 

Pan patrzy w serce, tym swoim wzrokiem, którym przenika człowieka. I stąd jest tak strasznie ważne, żebyśmy tutaj byli prawdziwi, tzn. otwarci na to, co Pan ma do mnie powiedzieć, co chce we mnie skruszyć, pozwolić, aby mnie skruszył. 

  Skrucha jest zmiękczenie serca dobrowolne. 

Bo nawet Bóg nie może skruszyć serca, jeżeli ty tego nie chcesz;  jesteś przecież wolny. Ale od wolności możesz uciekać, od odpowiedzialności można uchylać! Wciąż sami sobie podsuwamy, albo nam się podsuwa różne propozycje zwalenia na innych  mówimy wtedy, że winny jest los, gwiazdy, temperament, psychologia. Winny jest Bóg - dlaczego dał mi takie życie, dlaczego dał taką rodzinę. Z lubością przedstawiamy siebie jako ofiary i... biedactwa. 

Przychodzimy tutaj, aby nauczyć się wolności. A pierwszym krokiem do tej wolności, jest zmiękczenie serca dobrowolne, owa skrucha, która pozwoli stanąć w prawdzie. Dlatego msza święta jest tak bardzo mocno powiązana z życiem. Musimy niesłychanie o tym pamiętać. 

Nie przychodzisz tutaj, aby uczestniczyć w religijnym spektaklu; przychodzisz jako ty, z twoim sercem, które ma zostać tutaj przemienione. 

Jeżeli ja, kapłan przewodniczący temu spotkaniu, miałbym się ograniczyć do tego, żeby coś do was mówić, wykonywać pobożne gesty, mile uśmiechać się do dzieci, byłbym tylko nędznym pajacem w ornacie. Mamy tutaj przyjść, aby Pan naprawdę skruszył nasze serca, by stały się czułe, wrażliwe i otwarte. Bowiem my w ten sposób przygotowujemy się na to, aby w pełni być gotowymi na przyjęcie wielkiego daru, który jest dla nas przygotowany  daru Bożej obecności w postaci Słowa i w postaci Komunii. 

O Samuelu jeszcze raz - wrócę do niego. Powiedziano, Samuel dorastał, a Pan był z nim. Nie pozwolił upaść żadnemu jego słowu na ziemię (1Sm 3,19).Dlaczego mamy skruszonym sercem słuchać słowa Pisma Świętego? Po to, aby żadne z tych słów, które tu słyszymy, nie upadły na ziemię, lecz trafiły w serce, czyli trafiły w to miejsce, które sprawia, że jestem tym, kim jestem; abym wyszedł naprawdę przemieniony, naprawdę wyszedł nowym człowiekiem. 

   
Kyrie eleison..... 

Chwała na wysokości Bogu....... 

4.11.2001 

  W rzeczywistość Mszy świętej wchodzimy przez krzyż. Potem Bogu i sobie wzajemnie wyznajemy grzechy by otrzymać przebaczenie, dostąpić łaski skruchy. 

A teraz podejmujemy ten wstępny, stary, bardzo stary śpiew: "Kyrie eleison, Christe eleison". Panie zmiłuj się nad nami, Chryste zmiłuj się nad nami. 

Tak stary i czcigodny organizm kulturowy, jakim  jest Kościół katolicki jest jak lodowiec, który niesie ze sobą różne kamienie, świadczące o jego historii. Takim kamieniem jest ten okruch greki, starej czcigodnej greki, w którym to języku modlili się chrześcijanie, także i w Rzymie w czasach cesarskich - jeszcze pogańskim, później chrześcijańskim. I dlatego dobrze, że ta greka, ten starożytny ostaniec, została i jest z nami i wplatamy ją w naszą modlitwę, w nasz śpiew. 

Bowiem to "zmiłuj się nad nami" przygotowuje nas do śpiewania tego wielkiego hymnu chwały, jakim jest Chwała na wysokości Bogu. Zauważcie - oczyszczenie i przemiana powoduje, że widzimy więcej, widzimy to, co naprawdę jest: że cały świat i nasze życie zanurzone są w wielkiej, potężnej Bożej chwale, Bożej rzeczywistości. Bowiem oczyszczamy się nie po to tylko, żeby mieć "święty spokój", oczyszczamy się po to, żeby nasze życie i nasze serce było przemienione i widziało więcej. 

  Zadajmy sobie wszyscy  pytanie: dlaczego tu przychodzę? Jest takie księże gadanie, które mnie denerwuje a które polega na mówieniu, żeby rodzice chodzili do kościoła - (zauważcie: do kościoła, nie na Mszę świętą, jeżeli już w ogóle nie do kościółka!) - żeby dać przykład swoim dzieciom. Żona nie może dobudzić się męża, żeby wstał rano, czy nawet po południu, i poszedł do kościoła. Tłumaczy mu:  musisz dać przykład swojemu synowi." Może to jest bardzo wzniosłe, ale jednocześnie kiepskie moralizatorstwo. Jeżeli ktoś przychodzi tylko dlatego, żeby dawać dobry przykład, to jest żaden przykład! Jest inaczej: masz przyjść dlatego, że tutaj jest miejsce, w którym ogniskuje się Boża chwała, miejsce z którego możesz spojrzeć na swoje życie z  innego, głębszego, punktu widzenia. 

My wszyscy jesteśmy utopieni w naszych troskach, kłopotach; zamarznięci duchowo i dlatego często sprowadzamy wiary, naszą relację do Pana Boga na sposób oczekiwania na przybycie pogotowia ratunkowego: żeby może On tutaj coś zrobił, może właśnie Jemu rzeczywiście uda mi się to załatwić, może w końcu ta sytuacja się jakoś rozjaśni... 

Moi drodzy, proszę mnie dobrze zrozumieć: nie mówię, że nie mamy Panu Bogu przedkładać naszych próśb, ośmielę się powiedzieć - żądań nawet, tylko proszę zwrócić uwagę na to - jednocześnie jesteśmy wezwani do tego, żeby wykraczać poza siebie, żeby stać się jakby  większym od siebie. Uczestniczysz dobrze we Mszy świętej, jeżeli jesteś większy od siebie. Większy od siebie  to znaczy: wykraczasz już poza to wszystko, co jest przedmiotem twoich codziennych kłopotów i spraw. 

 Szalenie lubię i dzielę się - może aż za często! - myślą Simon Weil, która mówiła: Największymi dziełami sztuki są te, które są anonimowe"; nie te, w których artysta przelał swoje emocje i uczucie, bo one są na miarę jego emocji i uczuć. Ale te wielkie - te greckie okruchy, te może anonimowe portale, te niewiadomą ręką zbudowane katedry, które ozdobione były aż do szczytu, tam, gdzie mogą je widzieć tylko anioły i gołębie  budowane były na chwałę Boga. Budowali je ludzie, którzy byli więksi od siebie - tak wielcy, że nie musieli dla zaspokojenia swojej małości ryć swego nazwiska na spełnionym dziele. 

Coś z tego wielkiego doświadczenia - wykraczania poza siebie, stawania się większym od siebie,  po to, aby spojrzeć głębiej, pełniej i wyżej na rzeczywistość - to właśnie głosić chwałę, chwałę Bogu, chwałę Boga. 

  Miałem zawsze bardzo duże trudności z pewnym sformułowaniem, które było zapisane w tradycyjnym, trydenckim katechizmie. Na pytanie po co Pan Bóg stworzył człowieka? padała odpowiedź: aby Go wielbił i oddawał Mu chwałę." Gdy to słyszałem, miałem zawsze bardzo bizantyjskie wyobrażenie tej chwały: oto Bóg siedzi, czy lepiej - spoczywa na tronie, wszyscy Mu kadzą, aniołowie śpiewają, jest bardzo uroczyście i.....szalenie nudno. A On taki zadowolony i dostojny, wącha kadzidło i jest bardzo zadowolony z siebie. I Bogu dzięki, że jest oczywiście tylko naiwna antropomorfizacja. Chwała, ta biblijny chwała jest czymś innym,  jest okazaniem na zewnątrz Boskiej potęgi i mocy. Potęgi i mocy - zarówno w dziele stworzenia, jak i dziele zbawienia. 

Gdy spotkasz w górach  widok, którego się nie spodziewałeś, który jest od ciebie większy, który cię zaskakuje, to powiedz wtedy: "Chwała Panu, który to stworzył ", który to stworzył tak piękne, że mnie poraża. Ale to nie jest porażanie, które mnie zabija, tylko porażenie, które daje nowe życie. 

Psalmy są wspaniałą lekcją takiego patrzenia na świat, który nas otacza, aby widzieć chwałę Pana: 

Przyznajcie Panu chwałę Jego imienia, na świętym dziedzińcu uwielbiajcie Pana! 

Głos Pański ponad wodami, zagrzmiał Bóg majestatu: Pan ponad wodami niezmierzonymi!      

Głos Pana pełen potęgi! Głos Pana pełen dostojeństwa! 

Głos Pana łamie cedry, Pan łamie cedry Libanu, 

sprawia, że Liban skacze niby cielec i Sirion niby młody bawół. (Ps 29). 

Przeczytajcie sobie, piękny psalm o chwale, która jest w świecie jaki nas otacza, który co prawda jest jak kropla, czy jak ziarnko na wadze, jak kropla rosy, ale jakże mocny, piękny bowiem nasycony chwałą Bożą. 

Nie umiemy patrzeć na świat jako na przejaw bożej chwały. Wszyscy jesteśmy jakby zamknięci w swoich własnych - jeszcze raz wracam do tej myśli - kłopotach i frasunkach. Trzeba nam tego wyprostowania, tego podniesienia serca - głosić chwałę - chwała w przyrodzie. 

Ale chwała, to także Boża obecność w dziejach zbawienia. 

Chwałą Bożą nazywano obłok, który prowadził lud przez pustynię, gdy szli z Egiptu do Ziemi Obietnicy, w dzień jako obłok a w nocy jako słup ognia. Chwała Boga jest jak pełen czułości, delikatny wiatr, który rozpoznał Eliasz, gdy uciekając przed prześladowcami doszedł do świętej góry Horeb. Tam najpierw usłyszał trzęsienie ziemi, ale Pana w nim nie było, a potem wichura i grad ale Pana nich nie było, dopiero gdy przyszedł delikatny powiew wiatru, prorok wiedział, że Pan jest w tym wietrze i zakrył twarz, bo chwała Pana się zbliżała. 

Chwała Pana, to jest obecność Boga przy człowieku, wierna, czuła i potężna zarazem - wierność Boga. Chwałą Boga jest to, że uczymy się widzieć tę obecność. Ten śpiew, który mamy wyśpiewać i który wyśpiewujemy ma  wyrobić w nas to nastawienie na chwałę Boga, bowiem "chwałą Boga jest żywy człowiek", jak to pięknie powiedział święty Ireneusza z Lyonu. 

Mam żyć na chwałę Bożą, to znaczy, że wszystko, to kim jestem mam odebrać jako obietnicę by ją w moim życiu realizować; obietnicę, którą jestem dany sobie samemu  od Boga. Żyć na chwałę Bożą, to żyć pełnią swojego człowieczeństwa, które nie jest moim dziełem, ale darem od Boga. A więc oddawanie chwały Bogu nie jest ucieczką od człowieka i jego spraw, tylko stawanie się większym od siebie"  czyli na miarę wielkości zamierzonej  dla mnie przez Boga. 

"Chwała na wysokości Bogu, a na ziemi ludziom dobrej woli, wszystkim ludziom - pokój". Bowiem ostatecznie sposobem, w jaki chwała Boża realizuje się w niebie na wysokości, na ziemi urzeczywistnia się jako pokój. Bowiem Bóg jest Bogiem pokoju, a jego obecność wprowadza pokój, pokój głębi, pokój, który pozwala wejść człowiekowi we własną głębię.  Wtedy widzę dalej wszystkie swoje sprawy, tak jak widziałem dotychczas, wszystkie kłopoty, zawody, lęki, przeżycia - widzę, ale głębiej. Postrzegam je z innego punktu widzenia i nawet przedstawiając je Bogu z prośbą o to, aby On je rozwiązał nie jestem już małodusznym lichwiarzem, który chce się z Bogiem wykłócać o takie, czy inne swoje sprawy. Stajesz się wielkoduszny, jak ten celnik, który połowę daje ubogim, a tym, których skrzywdził, poczwórnie zwraca. On oddał chwałę Bogu tym właśnie, że zupełnie zmieniło się jego życie. 

 Hymn - "Chwała na wysokości Bogu..."

 

11.11.2001

 

Rozważamy ten pozabiblijny psalm, jak czasami się nazywa ten wstępny hymn  Mszy świętej - "Chwała na wysokości Bogu".

W poprzednią niedzielę zwróciliśmy uwagę na to, że stanowi on dla nas bardzo fundamentalne wezwanie do pewnego stylu życia, do naszego bycia tu w świecie, które byłoby naznaczone Bogiem. Chodzi o to, aby to życie  było teocentryczne, żeby Bóg był słońcem, wokół którego się obracamy. Ten hymn ma nam pomóc odkryć rzeczywistość, w której Bóg naprawdę jest Słońcem. On jest sprawcą życia, ale też  od Niego padają na nas promieniami dobra. Teocentryzm to najbardziej trzeźwe, realistyczne spojrzenie na życie, na świat.

A więc jest jak w ewangelii: gdzie jest twój skarb, tam będzie i serce twoje. (Mt 6,21).  Śpiewając czy głosząc hymn "Chwała na wysokości Bogu", wyznajemy, iż On jest naszym skarbem.

 W starych tekstach ojców Kościoła czytamy, że możemy Bogu oddać chwałę na dwa sposoby: przez małą i wielką doksologię.  Doksologia pochodzi od doksa - chwała, logein - mówić, wypowiadać. Mała doksologia  to formuła, którą znamy i wypowiadamy często - po prostu: "Chwała Ojcu i Synowi i Duchowi Świętemu.  A wielka doksologia to właśnie - "Chwała na wysokości Bogu"; doksologia rozbudowana, jakby wskazująca nam palcem pewne Boże tajemnice. Kościół wkłada nam w usta słowa tej modlitwy nie tylko po to, byśmy je wypowiedzieli, ale głównie dlatego, byśmy dostrzegli te Boże rzeczywistości.

Zaczynamy więc śpiewać: "Chwała na wysokości Bogu, a na ziemi pokój ludziom dobrej woli" (Łk 2,14). Pamiętamy moment, kiedy te słowa zabrzmiały po raz  pierwszy: to przecież jest anielski śpiew, rozlegający się nad szopką betlejemską, wzywający pasterzy, aby przybyli do żłóbka i oddali cześć Bogu, który się jawi jako dziecię. 

"Chwała na wysokości Bogu, na ziemi pokój". 

Modlimy się tymi słowami: ..."a na ziemi pokój ludziom dobrej woli..." - idąc za łacińskim tłumaczeniem; w oryginale greckim jest nieco inaczej, dlatego teraz w Biblii Tysiąclecia (tłumaczonej z języków oryginalnych, nie z łaciny) znajdziecie:..."a na ziemi pokój ludziom Jego upodobania...". A więc pokój ludziom Bożego upodobania, nie tyle zaś "ludziom dobrej woli". Znaczy to właściwie to samo, tylko inaczej   powiedziane, bo ludzie dobrej woli to są ludzie Jego  upodobania - wszyscy ludzie dobrej woli.

Śpiew anielski połączył niebo i ziemię i chwałę tego wydarzenia śpiewali aniołowie - "Chwała na wysokości Bogu, a na ziemi pokój ludziom".

Pokój, to jest skutek i pierwszy znak zbawienia; tam gdzie Bóg przybywa, tam, gdzie rozkwita Jego chwała, tam w sercach ludzi panuje - pokój. Pokój, który nie jest "świętym pokojem", tylko jest pokojem ładu, gdzie wszystko jest na swoim miejscu i działa tak jak trzeba.

 

Ta budowa hymnu ma pewną strukturę; zwróćmy na to uwagę.

Myślę, że przybliżenie, zastanowienie się nad treściami tego hymnu, pozwoli nam się lepiej modlić, bo jak powiedziałem, my tak już od lat to wszyscy, ile mamy tam lat to wypowiadamy i już często bezmyślnie zupełnie; a popatrzmy - modlitwa jak każda modlitwa chrześcijańska ma pewną konstrukcję.

Zwraca się bowiem do Ojca - Boga - przez Syna - w Duchu Świętym. Rzeczywistość Boga jest tak nieogarniona, że jest jeszcze bardziej prosta, niż najwyższa Jedność i bardziej złożona, niż moglibyśmy to pojąć; jest dynamiczna. I ten hymn, ta modlitwa wprowadza nas w samo serce - przez Syna - do Ojca. 

Do Ojca - "Panie Boże, Królu nieba". Panie Boże - Jahwe - Elohim - stary tytuł biblijny, tytuł hebrajski - Król nieba - z wszystkimi religiami świata wołamy do Boga, do Ojca, do Króla, który jest w niebie, niebie, które jest jakby tajemniczym znakiem rzeczywistości, która nas przekracza, która jest poza możliwością jakby dotknięcia, wejścia tam.

"Boże wszechmogący" - wszechmogący, ale - "Ojcze"; nie groźny tyranie. 

Ojcze wszechmogący - wyznajemy przez to, że dobro Boskie jest wszechmogące. Stąd nasza chwała, dlatego Cię chwalimy, wyznajemy to, błogosławimy. Błogosławieństwo - to jest wdzięczność.

"Wielbimy, wysławimy, dzięki Ci składamy." Wdzięczność jest tą podstawową cnotą człowieka wielkodusznego, który umie pełen wdzięczności przyjmować dar. Wypowiadając ten hymn do Boga Stworzyciela, dziękujemy Mu za dar życia. Jest to czasami bardzo trudne, bo czasami znajdujemy się w sytuacji, w której za ciasno jest nam w tym Bożym darze, nie bardzo możemy się w nim mieścić. A przecież właśnie chyba wtedy, gdy przychodzi moment próby, ten teocentryzm jest niesłychanie ważny, bo właśnie wtedy mamy się modlić tyle, ile możemy i jeszcze więcej.....

"Dzięki Ci składamy, bo Twoja chwała jest wielka......"

 

"Boże Ojcze, wszechmogący, Ojcze nasz"..., ale też Ojcze Syna Jednorodzonego.

 Przechodzimy do głoszenia chwały drugiej Osoby Trójcy Świętej - do Syna.

Wzywamy Go słowem Panie" ; nazywamy Go: Jezus - Chrystus - Pan. Jezus  to człowiek, syn Maryi, wychowany pod opieką Józefa, prosty rzemieślnik z Nazaretu. Gdy mówimy Chrystus, bo wyznajemy razem z Piotrem i całym Kościołem, że jest Mesjaszem. Tym, na którego czekał naród Pierwszego Przymierza. On jest Mesjaszem, ale też jest Panem - Kyriosem, Zmartwychwstałym, uwielbionym, zasiadającym po prawicy Ojca. Wyznajemy, że ten prosty rzemieślnik z Nazaretu, prorok, który miał władzę i moc słowa,  że ten człowiek był Synem Bożym, który zstąpił, by połączyć Bóstwo z człowieczeństwem. 

 I od razu odwołujemy się do imienia, którym nazwał Go Jan Chrzciciel  "Panie Boże, Baranku Boży. Niech ten Baranek wstawia się za nami u Ojca, niech zanosi nasze modlitwy do Ojca

 Kyrios i Baranek, "który gładzi grzechy świata". Słowo "gładzi"- w języku greckim migocze rozmaitymi znaczeniami. Z jednej strony gładzi to znaczy tyle co znosi, unieważnia; ale gładzi to także bierze na siebie,  staje się jednym z nas, biorąc na siebie nasz grzech. Tak, Ty takim jesteś Barankiem Panie; ciężar naszego grzechu Ciebie powalił, zmiażdżył jak baranka niewinnego, zmiażdżył na krzyżu. Ale Ty jesteś potężniejszy od ciężaru naszych niegodziwości i Ty teraz żyjesz, Zwycięski Kyriosie - żyjesz i znosisz, gładzisz nasz grzech.

Księga Apokalipsy mówi:. bo paść ich będzie Baranek, który jest pośrodku tronu, i poprowadzi ich do źródeł wód życia: i każdą łzę otrze Bóg z ich oczu. (Ap 7,17)

 

 O to wołamy, abyśmy się tam znaleźli, w tej świątyni, w której już nie ma świątyni,  bo świątynią jest Pan Bóg wszechmogący i Baranek. A teraz, tu na ziemi łącząc się z niebem wołamy: "Panie Boże, Baranku Boży, który gładzisz .." i wołamy:..."zmiłuj się nad nami", okaż miłość, okaż miłosierną miłość. Miłosierna - to jest miłość, która działa w świecie, w którym jest zło! 

"Przyjm błagania nasze..."  Wierzymy, że Ty, który jesteś nieogarniony, przecież masz  czułe serce, widzisz każde drgnienie naszego lęku, naszej trwogi, naszego przerażenia, bezradności -"przyjm  błaganie nasze".

I wreszcie słowa jak zamykająca utwór muzyczny koda: "albowiem to cudowne łacińskie -quoniam ! "Albowiem, tylko Tyś jest Święty, tylko Tyś jest Panem."

Wierzymy, że nie ma żadnego innego imienia na całym świecie - boskiego, czy ludzkiego, w którym możemy te słowa wypowiadać, wołając do Ojca. Nie ma innych bogów, ni panów! Możemy wołać tylko przez Ciebie, tylko Ty jesteś Drogą, która prowadzi do Ojca, tylko Ty jesteś Tą ludzką twarzą, w której widzimy Twarz Boga.

"Albowiem, tylko Tyś jest święty i Panem z Duchem Świętym."

Nie możemy inaczej wołać do Boga, nazywając Go "Ojcze", jak tylko w Duchu Świętym, który jest w nas, który jest światłem, rozpraszającym mroki naszego serca, naszego poznania.

Przez wyśpiewanie tej chwały poszerza się nasze serce i nasz umysł, aby były dobrą glebą, na którą może paść Słowo Boga - ziarno Słowa - przygotowuje nas na czytania.

Homilia.   

Chciałbym na początku podzielić się z Wami myślą, która może będzie nam pomocna w  naszym wspólnym wtajemniczaniu się w rzeczywistość Mszy świętej. Sformułuję ją tak: uczestnictwo we Mszy świętej jest  zarazem modlitwą i jednocześnie jest szkołą modlitwy. 

Kościół poucza nas nie tyle przez książki i kazania, co zapraszając do uczestniczenia, do dotykania tych rzeczywistości, które tutaj są obecne. Jest taka stara kościelna, po łacinie sformułowana zasada, która to dobrze wyraża: "Lex orandi, lex credendi." - "Prawo modlitwy jest prawem naszej wiary" - dosłowne tłumaczenie brzmi tak, ale myślę, że można przełożyć tę formułę bardziej swobodnie -  modlitwa jest hołdem i prośbą skierowaną do Boga, ale jednocześnie jest szkołą tej modlitwy. 

Ta uwaga na początku była potrzebna, bowiem dzisiaj zatrzymamy się nad tą pierwszą modlitwą mszalną, która zwie się też czasami kolektą; zaraz wyjaśnię, dlaczego. 

  Najpierw, więc przypomnijmy sobie te podstawowe słowa Chrystusa, które stanowią wezwanie do modlitwy: A o cokolwiek prosić będziecie w imię moje, to uczynię, aby Ojciec był otoczony chwałą w Synu. (J 14,7). I jeszcze: Jeżeli we Mnie trwać będziecie, a słowa moje w was, poproście, o cokolwiek chcecie, a to wam się spełni. (J 15,7). Słowa te mają nam dać odwagę do modlitwy, do prośby skierowanej do Boga, ale jednocześnie, zauważcie, Jezus stawia pewien warunek; jaki? - .."jeżeli  we mnie trwać będziecie", bądź: "będziecie prosili w Imię moje..." 

A więc możliwość komunikacji jest wtedy, gdy jesteśmy z Jezusem Chrystusem tego samego ducha i tej samej myśli.  Prośby nasze nie mają być wedle naszego światowego ducha. Nie powiedział Jezus: "O cokolwiek poprosicie - to wam się stanie", nie powiedział Jezus, że jeżeli będziesz się bardzo modliła zamiast przygotowywać się do egzaminu, to na pewno go zdasz. Powiedział: "w Imię moje", czyli zgodnie z tym, co tobie jest potrzebne, aby twoje dobro duchowe rosło. W tym sensie - mówią to doświadczeni kierownicy duchowi - każda modlitwa jest wysłuchana, choć nie zawsze w sposób, który nam się wydaje, że dla nas jest dobry. Żadna z tych modlitw nie upada na ziemię, choć niektóre nasze modlitwy, to dość toporne, wielkie i ciężkie ptaszyska  unoszące się bardziej nad ziemią, niż szybują ku niebu, dlatego, że obciążone są bardzo, no, naszymi brudami. Modlić się więc należy będąc zjednoczonym z Bogiem - "O cokolwiek poprosicie w Imię moje". 

Dlatego też Msza święta jest szkołą modlitwy; to znaczy uczy nas tego, jak i o co mamy się modlić, by była to modlitwa w zjednoczeniu, w bliskiej intymności z Chrystusem, żeby była to modlitwa "w Imię Jezusa". 

A więc  - modlitwa. 

Śpiewaliśmy "Gloria", zaśpiewaliśmy "Hymn chwały" i teraz słyszymy wezwanie: "Módlmy się". - wezwanie do modlitwy. Cóż ono oznacza? 

Wedle starego obyczaju kościelnego ma teraz nastąpić chwila ciszy, bowiem ta cisza ma stać się jakby koszem, który tu jest wystawiony po to, żeby każdy do niego wrzucił swoją modlitwę; collecta  to zbiórka  w tym wypadku zbiorowa modlitwa. 

Każdy z czymś tutaj przyszedł, każdy ma jakąś prośbę, jakąś troskę, jakąś obawę, jakąś nadzieję; każdy w swoim imieniu ma złączyć się z Imieniem Jezusa i  to wszystko Jemu złożyć. Uczestniczenie to właśnie umiejętność bycia gotowym na  sformułowanie tej prośby, której treść jest Bogu dobrze zna, ale przecież chce być proszony, bo kocha i dlatego chce, byśmy umieli, też - my, nazwać te prośby. Modlitwa ta collecta, to jakby kosz, który wznosimy ku Najwyższemu. 

   Ta modlitwa - znowu wracam do tego, ponieważ modlimy się i jednocześnie uczestniczymy w szkole modlitwy - ma pewną konstrukcję, która daje do myślenia modlącemu się człowiekowi. Może to być bardzo prosta modlitwa jak to wezwanie: "Ojcze daj chleba..." Może być bardziej rozbudowana, gdy wskazuje na rację, dla której możemy o coś Boga prosić. 

Jedna z modlitw z 20 niedzieli czasu zwykłego mówi: "Boże Ty dla miłujących Ciebie, przygotowałeś niewidzialne dobra..." Wyznajemy z radością naszą wiarę w to, że On przygotował dla nas dobra "niewidzialne", co nie znaczy, że nierzeczywiste; "niewidzialne" - znaczy - duchowe. Boże, wyznajemy, że Ty ostatecznie jesteś Dobrem, którym się dzielisz i dlatego możemy wołać do Ciebie; Twoja Ponaddobroć jest jednocześnie udzieleniem nam prawa do tego, nam bożym dzieciom, byśmy do Ciebie - Ojca Dobrego wołali. O co ? -"Wlej w nasze serca gorącą miłość ku Tobie". To pierwsze przykazanie mówi: "Miłuj Boga z całego serca, z całej swojej duszy". Bóg może dać przykazanie, nakaz miłości, bo to kochające usta wypowiadają: "Kochaj Mnie ". 

Prosimy w takim razie: "Panie, daj nam tę miłość, którą nam nakazujesz, abyśmy miłując..." . Ta miłość Boga uczy nas modlitwy, uczy czym jest ta gorąca miłość do Boga: ...abyśmy miłując Ciebie we wszystkim i ponad wszystko..."  Jest to zdanie niesłychanie krótkie -  z łaciny przetłumaczone, a łacina jest genialna w swej zwięzłości, prostocie. ....abyśmy miłując Ciebie we wszystkim i ponad wszystko..." - jaka szkoła modlitwy! Mamy wszystko kochać, to znaczy we wszystkim kochać Boga i dziękować Bogu za to, co nas spotyka. Bo to On nas w tym wszystkim spotyka; dziękować Bogu za piękno i wspaniałość świata we wszystkim, dziękować Bogu za przyjaźń i miłość. A jednocześnie- "...miłując Ciebie ponad wszystko.."  bowiem to On jesteś samym Dobrem, a to "wszystko" to  tylko rzeczy dobre, nie będące samym Dobrem. Zauważcie, cała ta modlitwa w fundamentalny sposób nakierowuje nasze myślenie i naszą miłość na Boga po to, byśmy umieli się modlić, byśmy mogli Go naprawdę kochać "we wszystkim i ponad wszystko". 

Jest tu wypowiedziana jakaś wielka prawda o człowieku, która - jeżeli stanie się naprawdę treścią mojego życia -  to moje życie naprawdę zaczyna być bogatsze.  Zaczynam lepiej rozumieć nie tylko to, co mnie spotyka, ale i to, co w tym spotykanym ma stać się moim zadaniem które mam wypełnić, za którym mam podążyć. 

Popieramy tę modlitwę wołaniem:..."przez Jezusa Chrystusa...", bo przez Chrystusa, w Duchu Świętym wołamy do Ojca. 

Słowa kolekty, tej modlitwy, w której wszystkie, zanoszone przez nas osobiście, zostały zawarte jak w koszu. Stanowią teraz cząstki tej wielkiej, wspaniałej oracji, modlitwy - wezwania do Boga. 

W takim razie potwierdzam to, mówię: Amen.  "Amen" - to kolejne hebrajskie słowo, które w naszej liturgii występuje. Wywodzi się z rdzenia, znaczącego tyle co stały, solidny, prawdziwy, wierny. Mówiąc amen", potwierdzasz swoją decyzją, twoją wolą bycia otwartym przed Bogiem. Nie odpowiadasz machinalnie czy  rytualnie  jak to się potocznie mówi. Tę wspólną modlitwę czynisz twoją. Mówisz: tak, niech to się stanie, niech to, o co się modlę stanie się rzeczywistością mego życia - bym kochał Ciebie we wszystkim i ponad wszystko. 

"Amen" - słowo potwierdzenia, bowiem to jest także Imię Boga. 

Proroctwo Izajasza samego Boga nazywa AMEN. 

Homilia

 

Stawiamy kolejny krok naszego wtajemniczenia w rzeczywistość Mszy świętej - otwieramy Księgę. 

Struktura Mszy świętej jest bardzo dawna, z najstarszych zapisów historycznych wiemy, że chrześcijanie  gromadzili się, by czytać Pismo, a potem błogosławili chleb i wino i przyjmowali Ciało Pańskie. Księga bardzo piękna i stara, O naśladowaniu Jezusa Chrystusa mówi, że Bóg zastawia nam dwa stoły - stół słowa i stół chleba i wina - Ciała i Krwi Pańskiej.

Jeżeli mowa jest o stole to znaczy, że tu jest jakiś pokarm. To znaczy, otrzymujemy, nasze życie duchowe otrzymuje jakieś szczególne umocnienie. Oczywiście, Pismo Święte wszyscy uznajemy. O ile się orientuję, w większości naszych domów już są obecne egzemplarze Pisma Świętego Starego i Nowego Testamentu. Ale myślę, że od naszego pokolenia (czy naszych pokoleń!) zaczyna się bardzo ważny zwrot w życiu Kościoła Katolickiego, co wyraża się w tym, iż wiernych coraz usilniej zachęca się do lektury, do osobistego zaprzyjaźnienia się ze Świętymi Księgami. 

 

Jest taki piękny obraz Rembrandta; w półmroku pomieszczenia siedzi przy rozświetlonym oknie filozof nad Księgą. Właśnie ją odłożył, po to by słowo głębiej zapadło w jego umysł i jego serce. Czy znamy takie chwile, każdy z nas w swoim osobistym doświadczeniu, czy znamy takie chwile zatopienia się w słowie ?

 

Jak czytać Księgę?

Oczywiście, sposobów jest bardzo wiele, ale myślę, że samo Pismo Święte nam podsuwa pewien sposób. Posłuchajcie fragmentu z X rozdziału Apokalipsy. Jan słyszy głos Anioła, który każe mu wziąć Księgę i jeść.. . I wziąłem książeczką z ręki anioła i połknąłem ją, a w ustach moich stała się słodka jak miód, a gdy ją spożyłem, goryczą napełniły się moje wnętrzności (10,10).

Czytać to tyle, co  karmić się, przyswajać, czynić swoim; ale z tym pokarmem Słowa jest inaczej - nawiązując do myśli świętego Augustyna - nie On staje się tobą, ale ty pożywając Go, stajesz się bardziej Nim. W wypadku Słowa Bożego, my też dostępujemy tego swoistego utożsamienia się, na miarę tego jak głęboko się otwieramy na to słowo; dostępujemy utożsamienia z samym tym Słowem. Bowiem to Słowo nie jest od nas dalekie, jest nam bardzo bliskie; w jakimś sensie nosimy je w sobie, nie wiedząc o tym i czytanie Pisma, jeżeli jest prawdziwie wewnętrznym i duchowym czytaniem Pisma, jest jednoczesnym odkrywaniem tego Słowa w sobie.

Przywołam bardzo piękny obraz, który znalazłem w Księdze Zohar, Księdze Blasku. To księga kabalistyczna, związana z mistyczną tradycją żydowską. Autorem jest Mojżesza z Leon, powstała XIII wieku, choć myślłi w niej  wyrażone mają starszą tradycję. Opowiada ona o tym, że Adam otrzymał już w raju księgę. A w księdze tej zawarta była wszelka mądrość i gdy Adam opuszczał raj, księga uleciała z jego ręki. Wtedy Adam zaczął płakać, a Święty, oby był błogosławiony (Bóg), dał znak Archaniołowi Rafaelowi, aby zwrócił  księgę Adamowi, by ten mógł ją czytać i przekazywać w spadku swemu synowi, a ten dalej i dalej...., aż księga owa, tajemnicza księga dotarła do Abrahama i tylko dzięki temu, że miał w ręku, (czy w sercu? - nie wiadomo) miał tę księgę, mógł zrozumieć, gdy chwała Pańska do niego przemówiła i kazała mu opuścić dom swego ojca, aby pójść tam, gdzie Pan mu wskaże.

 

Księga Chwały leży bardzo blisko każdego z nas, ale my o tym nie wiemy, bo może jeszcze w sobie nie otworzyliśmy owej księgi Adama, nie obudziliśmy w sobie tej duchowej wrażliwości, która pomaga rozumieć Słowo. Po to, by je rozumieć, nie wystarczy jeszcze budzić w sobie tę duchową wrażliwość. Ta księga musi być jeszcze otwarta. 

Znowu obraz z Apokalipsy: I ujrzałem potężnego anioła, obwieszczającego głosem donośnym: Kto godzien jest otworzyć księgę i złamać jej pieczęcie? 

       A nie mógł nikt - na niebie ani na ziemi, ani pod ziemią - otworzyć księgi ani na nią patrzeć. A ja bardzo płakałem, że nikt nie znalazł się godzien, by księgę otworzyć ani na nią patrzeć. I mówi do mnie jeden ze Starców: Przestań płakać: Oto zwyciężył Lew z pokolenia Judy, Odrośl Dawida, tak że otworzy księgę i siedem jej pieczęci. (Ap 5, 5-8).

Lew Judy jest Barankiem, Barankiem Bożym; On godzien jest otworzyć księgę, bo jest Barankiem zabitym i nabył nas Krwią z każdego ludu, pokolenia i języka. Tę księgę otworzył Krwią, dlatego, że jest to Księga Życia.

Tę Księgę Baranek otwiera przed nami w czasie każdej Mszy świętej. Otwiera księgę nie jakąś starożytną, czcigodną pamiątkę, ale Księgę, w której zapisane są słowa życia, życia każdego z nas. Słuchać słów Księgi, słów Pisma, to słuchać nie tylko tymi uszami, które przyjmują fizyczne dźwięki; słuchać, to znaczy przede wszystkim, otworzyć się wewnętrznie, pozwolić, żeby to słowo do nas dotarło i otworzyło od środka nasze życie na Boga.

 

Uwierzmy, że w każdym czytaniu, czy w każdym z czytań, jest jakieś słowo dla mnie teraz, specjalnie napisane. 

Wielki mistyk śląski Angelus Silesius - Johannes Schaeffler napisał dwuwiersz, który pięknie spolszczył Adam Mickiewicz:

"Jest i więcej prawd w Piśmie, lecz kto o nie pyta,

niech sam zostanie Pismem; w sobie je wyczyta".

 

Może właśnie o to chodzi, by w sobie - poprzez Pismo- odczytać to Słowo......

 
Homilia - Liturgia Słowa

 

Wedle starożytnego zwyczaju Msza święta to liturgia Słowa i liturgia Ofiary.

Jesteśmy teraz przy rozważaniu owej liturgii słowa i tym samym próbujemy wniknąć głębiej w sens tego, co znaczy słowo Boże, słowo Pańskie, w jakim sensie Bożym słowem jest to, które pada tutaj w kościele, a które znajdujemy na kartach Pisma Świętego? Wszak jest to bardzo ludzkie słowo, spisane bądź po hebrajsku, aramejsku czy po grecku. Czytamy także po polsku,  ale po polsku  ile było tłumaczeń: od  czcigodnego księdza Wujka po Biblię Tysiąclecia, czy wreszcie najnowszy przekład ekumeniczny Nowego Testamentu. 

Słowo pełni bardzo ważną rolę w naszym życiu. Przecież to jest jeden z istotnych czynników sprawczych komunikacji między ludźmi. Nie jestem specjalistą od psychologii wychowawczej, ale z pewnym zdziwieniem dowiedziałem się, że ludzie ociemniali mają mniejsze trudności z wejściem w kontakt z innymi ludźmi i uczestniczeniem w kulturze, niż ludzie od urodzenia głuchoniemi, którzy muszą dopiero uczyć się długo komunikowania się z innymi; uczyć się  świata pojęć i wyobrażeń, który staje się naszym udziałem przez słowo. Poprzez słowo każdy z nas wykracza poza ograniczenia własnej skóry. Gdy mówię z kimś, to wtedy jakby część mnie samego dociera do drugiego, o ile jest gotowy na przyjęcie moich słów, na ile jest na nie otwarty.

 

Słowo Boże wcieliło się w słowo ludzkie. Sobór Watykański II bardzo pięknie to określił: Słowa Boże, wyrażone językami ludzkimi, upodobniły się do mowy ludzkiej, jak niegdyś Słowo Ojca Przedwiecznego, przyjąwszy słabe ciało ludzkie, upodobniło się do ludzi (Dei Verbum, 13). Ta sama tajemnica wcielenia Boga w człowieczeństwo Jezusa Chrystusa dopełnia się w owym wcieleniu Bożego słowa, Bożej myśli i Bożej mądrości w ludzkie, bardzo ludzkie słowo. To wcielenie sprawia, że ta Księga jest Księgą Świętą.

Świętą przecież nie tylko dla nas. W niektórych kierunkach, tradycjach żydowskich, rabini mówią:... dotknięcie Biblii sprawia, że mam brudne ręce".....Co to znaczy "brudne ręce"? -  to znaczy - dotknęły świętości. To bardzo ciekawe jest, zresztą nie tylko w tej tradycji religijnej, świadomość tego, że świętość sprawia, że stajemy się jakoś inni; nazywają to - "ubrudzeni". Tak, że nawet po dotknięciu, po lekturze Biblii trzeba umyć ręce, bo nie można tak po prostu od kontaktu z czymś świętym, świętym Słowem w ludzkim słowie, nie można tak po prostu przejść do życia codziennego.

 

Gdy próbujemy oddać specyfikę tego wcielenia, teologia chrześcijańska używa takich dwóch określeń: natchnienie i objawienie. Nie są one tożsame i dla wyrobienia w sobie dojrzałego stosunku do słowa świętego, ważne jest dla wszystkich, byśmy sobie tę różnicę dokładnie uświadomili.

A więc cóż to znaczy - natchnienie ?

Najczęściej to słowo kojarzy nam się z jakimś porywem młodzieńczego entuzjazmu, gdy ktoś znalazłszy się na szczycie Mont Blanc, porwany pięknem świata, wyśpiewuje w poetyckim natchnieniu  słowa zachwytu. To bardzo szczytne i piękne zajęcie. Ale coś innego mamy na myśli, gdy mówimy o natchnieniu  (inspiratio) biblijnym; wtedy oznacza nic innego jak tchnienie samego Ducha Świętego. Oczywiście nie należy tego rozumieć naiwnie, dosłownie jak to często przedstawiano na starych obrazach: ewangelista siedzi, trzyma w ręku pióro, a nad jego uchem unosi się gołąb Ducha Świętego albo jakiś anioł i szepce mu do ucha, dyktując co ma napisać.  Ci, którzy pisali, byli ludźmi w pełni władającymi swym aparatem umysłowym, swoja kulturą; byli tak samo ludźmi jak my.

Boże myśli, Boże słowo było inspiracją do tego, żeby napisali to, czego Bóg właśnie chciał. Bóg, bowiem działa nie tylko skłaniając ludzi do określonych czynów, ale też i podsuwając im myśli, które przekazują potem dalej innym. Tak, więc Pismo Święte ma zarówno w pełni ludzkich autorów, jak Boskiego autora.

 

Od natchnienia odróżniamy objawienie. Objawienie to jest prawda zawarta w Piśmie Świętym, a która została nam dana dla naszego zbawienia. Całe Pismo Święte, wszystkie jego wersy są natchnione; nie wszystko w nim jest objawieniem. Objawieniem jest to, co jest nam dane, byśmy umieli kierować naszym życiem, by zmierzało ono do Boga. Mówimy  Pismo przekazuje nam prawdę zbawczą.

Był pewien kłopot, gdy nie umiano jeszcze odróżnić natchnienie od objawienia i spierano się, czy wszystko w Biblia jest i natchniona i objawiona i wszystko należy rozumieć dosłownie. Dotąd zresztą są wśród niektórych tak zwanych wolnych kościołów protestanckich tendencje fundamentalistyczne, które polegają na tym, że dosłownie trzeba rozumieć, iż w sześć dni Pan Bóg stworzył świat, że dosłownie wziął glinę w ręce i formował ciało Adama, a potem dmuchnął w niego i stał się istotą żyjącą.

Jak dalece jest to niesłuszny pogląd najgenialniej pokazał, znacznie wcześniej,  wyprzedzając wielu teologów, wielki chrześcijanin  Galileusz. W sporach z Inkwizycją powiedział, że Pismo Święte uczy nas nie o tym, jak niebo się kreci, tylko o tym jak do nieba się dostać. To bardzo ważne sformułowanie: Pismo Święte mówi o tym jak się do nieba dostać  czyli prawda w nim zawarta jest Prawdą zbawczą.

I dlatego też Pismo Święte, pouczając nas o tym, co jest drogą wiodącą do zbawienia, uczy nas tego bezbłędnie. Natomiast opowiadanie o tym całe jest zanurzone w kulturze, w której te teksty powstały. Inna była kultura nawet wśród ewangelistów; inna była kultura ewangelistów, którzy byli Żydami, a inna Łukasza. Choćby taki drobiazg - wszyscy żydowscy autorzy Ewangelii piszą, że Jezus nauczał nad Morzem Galilejskim, bo dla Żydów to jezioro było morzem, a Łukasz, który był Grekiem, czyli człowiekiem morza, wiedział, że to jest jezioro i pisze - Jezioro; drobiazg, a pokazuje, że prawda ludzka w tym też jest głęboko zawarta.

Chciałbym tylko na marginesie zaznaczyć, że w tym oddzieleniu natchnienia od objawienia różnimy w zasadniczy sposób od wyznawców islamu, którzy utożsamiają obydwa. Przez Gabriela Bóg Muhammedowi podyktował Koran po arabsku i tylko ten tekst jest naprawdę natchniony stanowiąc jednocześnie 

objawienie; każde tłumaczenie jest traktowane jako komentarz, święty jest tylko tekst arabski i należy go rozumieć bardzo dosłownie.

 

Teraz pozwólcie, że wygłoszę pouczenie praktyczne. Czasami zastanawiamy się, w jaki sposób zabrać się do lektury Pisma Świętego, nie tylko wtedy, gdy słuchamy go tutaj, w kościele słyszymy, ale w ogóle. Przestrzegam początkujących przed jedną metodą, polegającą na tym, by czytać po kolei - jak leci. Pismo Święte, bowiem to nie jest jedna księga, tylko biblioteka, a nie czytasz książek, stojących na twojej półce tak po kolei, jak stoją, tylko wybierasz.

Nigdy nie zapomnę jak przed wielu laty, gdy ukazało się pierwsze wydanie Biblii Tysiąclecia, moi rodzice postanowili wszystko przeczytać i przy Księdze Wyjścia, pod jej koniec zabrnęli w te stronice, gdzie znajdują się opisy stroju arcykapłana, w jakim winien składać ofiary. Po paru stronach tych opisów tata powiedział, że nie będzie czytać, mama mówi: "Genek czytaj!" No i wielki był spór; zadzwonili do syna, który był wtedy studentem teologii. Syn rozstrzygnął: "Tato, opuść".

Więc proponowałbym inną metodę: czytać to, co w danym dniu jest w liturgii. Można teraz kupić, w księgarniach katolickich, taką książeczkę  "Oremus" - tam są czytania na każdy dzień. To jest bardzo dobre wprowadzenie do lektury np. teraz w okresie adwentowym. Poprzez codzienną lekturę coraz bardziej się oswajamy z tym Słowem, które oby stawało się coraz bardziej nasze.

W następną niedzielę będziemy mówili o tym, co znaczy, że Słowo czytamy w Kościele; nie znaczy to płytkiej interpretacji, że czytamy pod kontrolą Kościoła; znaczy coś  znacznie głębszego. Wbrew temu, co mówi o nas Koran - z szacunkiem zresztą! - że jesteśmy ludźmi Księgi, my nie jesteśmy ludźmi, wyznającymi religię Księgi. Wyznajemy religię Słowa, które stało się Ciałem i to jest klucz do zrozumienia, że Pismo Święte czytamy w Kościele, czyli w tym mistycznym Ciele Chrystusa, który wspólnie stanowimy.

 
Homilia - Jak czytać Pismo Święte ? 

  

Jedna z najpiękniejszych scen ewangelicznych to ta, która opowiada o dwóch uczniach Jezusa, którzy po Jego śmierci szli do Emaus, nie wiedząc jeszcze o zmartwychwstaniu. Jezus podszedł do nich rozmawiając z nimi, ale oczy ich były niejako na uwięzi i nie poznali Pana". On tłumaczył im Pisma, że mówią o Nim. A gdy doszli już do wioski, udawał, jakoby chciał iść dalej, lecz przymusili Go, by został z nimi. Gdy siedli przy stole w gospodzie, wziął chleb, błogosławił, łamał  - wtedy poznali Go, ale On im zniknął sprzed oczu. 

  

Czy nie poznajecie, że każda Msza święta jest taką wędrówką z Panem do Emaus?, z Panem, który idzie z nami, tłumaczy nam Pisma, by potem błogosławić chleb, łamać go i wszystkim nam dawać. I chyba ta scena jest dla nas wszystkich  fundamentalną wskazówką, w jaki sposób mamy czytać Pismo Święte aby rozumieć ten święty tekst. 

 Nie chodzi bowiem tutaj o słowa, lecz chodzi o Słowo - Logos. Na początku było Słowo" które by dotrzeć do nas, musiało stać się wielością słów tej Księgi. Ale my niejako musimy iść w kierunku odwrotnym, to znaczy poprzez te słowa dotrzeć do Słowa, do Chrystusa; bowiem w samym materialnym zapisie, w samej materialnej księdze nie ma wprost Słowa. Ono się w tych słowach odbiło jak - wedle pięknej tradycji  twarz Chrystusa na chuście owej kobiety, którą nazwaliśmy Weroniką, która otarła Jego oblicze  gdy szedł na mękę. Podarował jej w nagrodę swój wizerunek odbity na tym prześcieradle. Odbicie jak negatywie ciała tego tajemniczego skazańca - wierzymy, że Jezusa - na całunie w Turynie.  

Ale od tego odbicia, tego odwzorowania, poprzez mnogość słów mamy docierać do samego wydarzenia o którym one mówią, wydarzenia spotkania z Chrystusem. Bowiem Słowo nie stało się księgą: Słowo stało się Ciałem i do tego Ciała mamy dotrzeć, do Jego obecności. W tym sensie jest to inna Księga, niż wszystkie inne, bowiem jest tylko drogą, która ma doprowadzić do czegoś od niej świętszego, bardziej wspaniałego. 

W czasie liturgii czytamy Pismo Święte w Kościele. I zawsze mamy czytać w Kościele. Zasadę tą rozumiemy często bardzo płytko. Mniemamy, że Kościół nam wytłumaczy, co i jak mamy rozumieć; a potem dodaje:  nie mędrkuj tylko przyjmuj to, co ci ksiądz albo oficjalne orzeczenia kościelne powiadają. To jest zupełnie zewnętrzna strona zasady czytania Pisma w Kościele, czasami konieczna, gdy są jakieś spory, dyskusje. Natomiast duchowy sens jest głębszy; ma to swoje odbicie również i  w dziejach tej Księgi. 

Przecież Kościół jest starszy niż Nowy Testament zapisany materialnie. Jeszcze ani jedna litera nie była zapisana, a Kościół już był; tak jak Izrael jest starszy od Ksiąg swego Pierwszego Przymierza. Nie było jeszcze zapisanej litery, a już było zawarte Przymierze na Synaju. 

"Słowo stało się Ciałem i zamieszkało między nami" i to zamieszkanie w Duchu Świętym w ludzkich sercach, w ludzkiej wspólnocie - to jest właśnie Kościół. 

I w nim, w Kościele dojrzewała świadomość konieczności spisania żywej pamięci słów i czynów Pańskich. Umierali świadkowie, umierali apostołowie, Kościół spisał to, żeby trwało. To Kościół orzekł, ustanawiając tak zwany kanon, które z tych spisanych Pism jest faktycznie natchnionym objawieniem Bożym. To Kościół w Duchu Świętym orzekł i dlatego też Kościół pokazuje nam, że w owym czytaniu, szczególnie w sposób uprzywilejowany, jakim jest czytanie w czasie tej wędrówki do Emaus, jaką jest każda msza św., mamy odbyć tę drogę odwrotną niż bieg historia: od pisanego słowa dochodzić do żywej pamięci; ale nie tylko pamięci, tylko rzeczywistości spotkania z Chrystusem. I to jest duchowa praca każdego z nas, w której mamy sobie wzajemnie pomagać i starać się coraz pełniej zrozumieć. 

W Liście św. Pawła  do Koryntian są takie dziwne słowa: Powszechnie o was wiadomo, żeście listem Chrystusowym dzięki naszemu posługiwaniu, listem  napisanym nie atramentem, lecz Duchem Boga żywego; nie na kamiennych tablicach, lecz na żywych tablicach serc. On też sprawił, żeście mogli stać się sługami Nowego Przymierza, przymierza nie  litery, lecz Ducha: litera bowiem zabija, Duch zaś ożywia. Pan zaś  jest Duchem, a gdzie jest Duch Pański  tam  wolność  (2  Kor  3,3.6. 17) 

  

Paweł wręcz mówi - wy jesteście listem! Wy wierzący, na tyle, na ile w was także odbija się - jak na chuście Weroniki - żywy wizerunek Chrystusa, wy jesteście Pismem!, wy jesteście Ewangelią! Bowiem Ewangelia to nie jest ta księga spisana, to jest obecność Boga żywego w duszach. Owszem, musi być wcielona tzn. musi być gdzieś spisana w wielości słów, ale czytanie ich to sprawianie, że Chrystus odbija się w naszym życiu. Pamiętamy wszyscy zdjęcia z Hiroszimy: cień człowieka na murze po wybuchu nuklearnym tak Chrystus chce się odbić na wieki, odbić w nas, uczynić nas Swoim obrazem. On też sprawił, że mogliście się stać sługami Nowego Przymierza, przymierza nie litery, lecz Ducha". Paweł więcej nawet pisze (i to jest pismo kanoniczne!): Litera, bowiem zabija, Duch ożywia; Pan zaś jest Duchem, a gdzie jest Duch Pański  tam wolność. 

Litera Ewangelii może zabić; sama litera Ewangelii może sprawić, że odrzucisz ją; przecież po ludzku rzecz biorąc wymagania, jakie stawia Ewangelia są nieludzkie, jeżeli nie będzie nam dane światło Ducha Świętego. Bo to nieludzkie  nadstawiać drugi policzek!, bo to nieludzkie  miłować nieprzyjaciół ! Bo to nie ludzkie, lecz Boskie ! ....i pojąć nie możemy, jeżeli nie czytamy w Duchu Świętym. Jeżeli nie czytamy, czy słuchamy w tak otwarty sposób, że to żywe Słowo wciela się w nas, przemienia w swoje oblicze, sprawia, że stajemy się już nie literą, lecz żyjemy właśnie Duchem. 

  

I jeszcze jedna reguła lektury, wzięta od św. Augustyna: Słowo Boże jest przeciwnikiem twojej  woli, aż stanie się sprawcą twojego zbawienia. Tak długo jak ty jesteś wrogiem samego siebie, również słowo  boże jest twoim wrogiem. Bądź swoim przyjacielem, a wtedy i słowo Boże będzie z tobą w zgodzie. 

  

 Proponuję  czytaj Ewangelie do momentu, aż coś wzbudzi twój opór; ale czytaj szczerze - nie pobożnie - tylko szczerze. Coś wzbudzi twój opór; nienormalne by było, gdyby słowa Ewangelii nie budziły twojego oporu. Jeżeli by tak było, to znaczy, że czytasz płytko; i wtedy ten fragment , który budzi w tobie opór, spróbuj obmodlić"; spróbuj od litery, która sprzeciwia się tobie, przejść do Ducha, który daje ci głębsze zrozumienie, albowiem, to, co budzi opór,  pokazuje jakąś prawdę o tobie. 

A mówi Augustyn i mądrze mówi  znaczy, że w tym momencie jesteś wrogiem samego siebie. Poprzez to słowo, poprzez zrozumienie, poprzez przekształcenie tego słowa w czyn tzn. żyjąc tym Słowem  zdobędziesz  głębsze zrozumienie. 

  

Bo dotychczas twoje oczy były jakby na uwięzi, ale gdy słowo, ten tekst zaczyna otwierać się przed tobą i zapraszać do rzeczywistości Bożej obecności, którą oznacza, to wtedy zobaczysz Pana, który bierze chleb w ręce, błogosławi i daje nam wszystkim. 

Homilia  

Pismo Święte jako szkoła modlitwy. 

  

Zamykamy dzisiaj temat czytań tych, które słuchamy w trakcie Mszy świętej. 

Chciałbym dzisiaj powiedzieć w jaki sposób wykorzystać owe czytania jako szkołę modlitwy; powiedzieliśmy bowiem o tym, że udział w liturgii jest naprawdę owocny, gdy wzmacnia także i naszą osobistą modlitwę; a z kolei ta osobista modlitwa owocuje i rozkwita też w naszym wspólnotowym spotkaniu, w którym przyjmujemy Chrystusa w Słowie i Najświętszym Sakramencie. 

  

Co znaczy, że Pismo Święte jest szkołą modlitwy? 

Po pierwsze dlatego, że karmi naszą modlitwę. Modlitwa to nie są tylko paciorki wypowiadane, wyszeptywane, wymyślane, czy wypłakane, wyśmiane przed Bogiem. To przede wszystkim rozmowa. A rozmowa z Bogiem to nie tylko mówienie do Boga, ale także słuchanie tego, co Bóg do nas mówi. I wbrew ojcu Bocheńskiemu, który śmiał się, co to za rozmowa z Bogiem, gdy "dziad przemówił do obrazu, a obraz doń ani słowa, taka była ich rozmowa"- jak to mówił złośliwy dominikanin. To nie jest tylko mówienie do obrazu, bo - i tu bym się spierał z ojcem Bocheńskim -  czyżby nigdy nie był w Częstochowie? - bo i obraz do nas mówi jak i każda ikona, jak każde ukrzyżowanie - mówi do nas! Bóg na bardzo różne sposoby mówi do nas - głos sumienia, myśli, nagła jasność w stosunku do jakiegoś problemu, którego nie potrafiliśmy dotąd rozwiązać - oczywiście nie mówi naiwnie, ale gdy człowiek jest wystarczająco nastawiony na usłyszenie, to na pewno usłyszy w "w cierpliwości i mocy serca - jak o tym mówi dzisiaj św. Jakub - ale usłyszy. 

Ale szczególny sposób, tym sposobem, w którym do nas Bóg przemawia jest Pismo, jest Pismo Święte, które nie jest tylko opowieścią o tym, co było, lecz zawarty w nim jest również i ten duchowy sens, który karmi naszą modlitwę, naszą postawę duchową także dziś i teraz. 

Modlitwa jest życiem naszej duszy. Każde życie musi być karmione i to systematycznie karmione. Jeżeli masz kwiatek, musisz go podlać, nie zapominać; zdecydowałeś się na psa, trzeba go nakarmić i wyprowadzić; każde życie wymaga troski. My to rozumiemy, jeżeli chodzi o psa, kota i kwiatek; trudniej nam w tych naprawdę poważnych - ja nie mówię, że tamte są niepoważne - ale w tych naprawdę życiowych sprawach. Czy potrafimy karmić miłość rodzinną, rodzicielską, małżeńską; czy potrafimy karmić, czyli sprawić dopływ nowej energii, nowej mocy do każdej z tych miłości? Dlaczego nasze modlitwy są takie zwiędłe? Bo dusze są niedożywione. Nawet często zapominamy o tym, że musi być karmiona. A wiec Pismo Święte jest pokarmem dla modlitwy. 

Spróbujmy porozmawiać o dzisiejszych czytaniach. Spróbuję wskazać jak można je  odczytywać jako pokarm dla naszego życia duchowego. 

Słyszeliśmy o Janie, że woła, iż mamy prostować drogi Panu. Cóż to znaczy dla nas, którzy przygotowujemy się do świąt? To, że mamy najpierw prostować drogi Panu to znaczy temu Najważniejszemu, który ma przyjść. Naprawdę ważniejszemu od Św. Mikołaja i wszystkich podróbek, które chodzą teraz po ulicach, Panu - to jest najważniejsze w tych świętach, że On sam ma przyjść! Czyli, że duchowy sens świąt, obok tego co  wspaniałe: wigilia, miła rodzinna atmosfera, kiedy ten jeden raz do siebie się uśmiechniemy  to wszystko będzie miało sens wtedy, gdy naprawdę Pan przychodzi. 

Cóż znaczy prostować ścieżki Panu ? 

Pozwólcie, że odpowiem na to dwuwierszem Angelusa Silesiusa, wspaniałego mistyka i poety śląskiego z XVII wieku, którego bardzo pięknie spolszczył Adam Mickiewicz: 

             Wołasz Boga ! - on często schodzi po kryjomu 

            i puka do drzwi twoich, aleś rzadko w domu. 

Przygotować ścieżki Panu znaczy tyle, co być w domu i czuwać, bo gdy zapuka, gdy przyjdzie, a ty nie będziesz czujny w tym duchowym  znaczeniu, to ominie ciebie. 

A cóż to znaczy - być gotowym na otwarcie ? 

To znaczy, żeby w tej duszy było miejsce dla Niego. Jeżeli jesteśmy wypełnieni bez końca wszystkimi naszymi troskami, naszymi myślami, kłopotami, nieustanną walką o to wszystko, co wydaje nam się - i faktycznie jest - ważne w życiu, to już nie starczy nam ani miejsca, ani siły na to, żeby było miejsce dla Boga. 

"Prostujcie ścieżki Bogu" tzn. uprośćcie się wewnętrznie, sprawcie, żeby wasze troski przestały was tak niszczyć, zabijać, bo naprawdę potrafią zabić i zniszczyć. 

I jeszcze raz Silesius, spolszczony przez Mickiewicza: 

 Wierzysz, że Bóg narodził się w betlejemskim żłobie, 

lecz biada ci, jeżeli nie narodził się w tobie. 

Nie wystarczy wyciąć z papieru szopkę, nie wystarczy śpiewać pierwszą czy nawet drugą zwrotkę kolędy. Pan przychodzi i ma narodzić się w tobie, w tym głębokim mistycznym znaczeniu. 

  

Modlitwa jest rozmową, w której od mówienia ważniejsze jest słuchanie. "Mów Panie, sługa Twój słucha". W I Księdze Samuela czytamy opowieść o tym jak młody Samuel zostaje oddany do posługi w świątyni.  Mały chłopiec słyszy głos Pana, wzywającego go po imieniu: "Samuelu, Samuelu". I nie wie kto mówi, myśli, że to kapłan go wzywa. Po trzykrotnym usłyszeniu i udaniu się od Helego  słyszy wskazówkę: "Wstań i mów: Mów Panie, sługa Twój słucha , bo to Pan mówi do ciebie". 

Szkoła modlitwy, to także szkoła rozróżniania głosu, żeby rzeczywiście Panu powiedzieć: "Mów Panie, sługa Twój słucha". 

Zwróćcie uwagę na to, że nawet w rozmowach z najbliższymi bardziej skłonni jesteśmy do mówienia, niż do słuchania. Jesteśmy tak pełni siebie, tak wypełnieni sobą, że w gruncie rzeczy nasze rozmowy są monologami, przerywane monologami naszych partnerów. W większości nie słuchamy. Jak możesz się modlić, jeżeli nie słuchasz, jeżeli nie ma w tobie tej postawy: "Mów Panie, sługa Twój słucha". 

Dlatego też te czytania - pierwsze, który mówi o nadziei wyrwania się z niewoli - możemy przełożyć na naszą własną nadzieję wyzwolenia: bo możemy powiedzieć, że to przytłoczenie tymi rozlicznymi troskami, które tak bardzo sprawiają, że czekamy - nie wiem - na święta, jako na moment może odprężenia, czy odpoczynku; a mamy przecież czekać na przyjście Pana. Może właśnie tego wyzwolenia nam trzeba z tej "niewoli babilońskiej" nadmiernego uwikłania się w to wszystko, co zabija nasze życie wewnętrzne. A prorok mówi tak: "Przyjdzie Pan, przyjdzie Pan, wyzwoli Cię" To nie są słowa, które opowiadają jakąś historię, tylko to są słowa do nas także teraz, także dzisiaj skierowane. 

Bowiem to karmi naszą modlitwę. 

"Błogosławieni, którzy słuchają słowa Bożego i strzegą go". 

Pismo święte karmi naszą modlitwę, jeżeli te słowa potrafimy przestrzegać i zachowywać w swoim sercu. Tak jak Matka Boża - to św. Łukasz podsumowując Ewangelię dziecięctwa, mówi, że - "Maryja zapamiętała i przechowywała te słowa w sercu swoim". 

Słowo musi zapaść. Jezus porównuje w jednej przypowieści słowo do ziarna, które musi zapaść na żyzny grunt naszego serca, tam wydać owoc, owoc stokrotny. 

I jeszcze raz Silesius z Mickiewiczem: 

Jest i więcej prawd w piśmie, lecz kto o nie pyta, 

Niech sam zostanie pismem - w sobie je wyczyta. 

Czyżby paradoks? Jak mam stać się pismem? Możesz stać się pismem, bowiem Ewangelia - mówiliśmy to tydzień temu - to nie jest litera, lecz Duch Boży, który w sercu wypisuje płomienne zgłoski Bożej Prawdy, Bożej Miłości. 

Mamy tak czytać Pismo, aby z nim się zrosnąć, żeby ono stało się mną, abym utożsamił się z tym żywym i pełnym mocy słowem, słowem, które słuchane staje się we mnie głosem mojej modlitwy, które przemienia moje życie, moją modlitwę, moje słowa. 

Jest i więcej prawd w piśmie, lecz kto o nie pyta, 

niech  sam zostanie pismem - w sobie je wyczyta. 
Homilia  

Nim połamiemy się opłatkiem

 

Na okres Świąt Bożego Narodzenia zawiesimy chwilowo rozważania poszczególnych etapów Mszy świętej. Musimy bowiem jak najgłębiej przeżyć te Święta.

 

Pozwólcie więc, że wspólnie postaramy się dzisiaj przemyśleć, od strony wiary oczywiście, co znaczy   przeżyć Święta ?

Brzmi to dość dramatycznie; jakbym miał zamiar wygłosić podręcznik przeżycia w trudnych warunkach, takie ćwiczenia survivalu?

Bo spotykałem się z głosami ludzi, którzy się boją świąt; boją się świąt... Poraniona rodzina, zbita w świąteczną gromadkę może się czasami zagryźć na śmierć; szczególnie wtedy bowiem wszystkie konflikty ujawniają się; ocieramy się tak do kości. Więc może jednak pomyślmy, co zrobimy z tymi dniami, które nadchodzą. Wchodzimy w święty czas; czas nie tej samej temperatury, czas nie ma tego samego rytmu. Jest rytm codzienności i jakby w pewnych momentach, brama czasu otwiera się na  nowy, inny wymiar, jakby wieczność dotykała czasu, który nieruchomieje; mówimy  święty czas. I nie wieczność, ale po prostu Bóg wkracza w ten czas. Bóg jest blisko, dlatego ten czas jest święty. A jeżeli Bóg jest  blisko, to znaczy  nasza odpowiedź jest zawsze jedna  i my mamy być blisko siebie.

 

Dwa tygodnie temu, w czytaniu św. Pawła była taka prosta i piękna wskazówka: Przygarniajcie jeden drugiego. Jeżeli święto jest czasem,  w którym nas Bóg przygarnia, to jest to dla nas jakieś bardzo poważne wyzwanie, abyśmy również i my przygarnęli się  wzajemnie.

 

W każdym wydarzeniu, a takim wydarzeniem są także święta  jest zawsze jakieś centrum i są peryferie. 

Czym dla mnie, czym dla naszej rodziny jest centrum , a czym są peryferie ? 

Czy w centrum jest przygotowywanie, bieganie, wszystkie te markety, które odwiedzamy i potem zmęczeni padamy, żeby odpocząć po przygotowaniach, w święta. Wtedy okazuje się, że centrum jest puste, a tylko jakimiś gratami, czy rzeczami zawalone są nasze peryferie. Ale puste centrum znaczy, puste dusze, puste serca. Wtedy rzeczywiście czas święty staje się czasem pustym, który zapełniamy czymkolwiek; oczywiście najłatwiej telewizorem, żeby gadał cały czas, bo człowiek pustki nie zniesie i znowu peryferie wkraczają i ogarniają całość.

 

Wydaje mi się, że bardzo jest ważną rzeczą dla naszego pokolenia, czy naszych pokoleń, tworzyć, wypracowywać nową obyczajowość świętowania. 

Coś z tej wielkiej, pięknej tradycji zamiera, ale to nie znaczy, że ma zamrzeć ten szlachetniejszy styl wypełniania centrum przeżywania świąt tym, co naprawdę jest wielkie i święte i co będzie promieniowało  na nasze życie, szczególnie to nasze życie rodzinne, bowiem te święta w szczególny sposób gromadzą wokół stołu w naszych domach rodziny. 

Ale tutaj każda rodzina musi mieć jakiś pomysł, jakiś scenariusz, bowiem bez tego to będą kolejne puste święta, w których będziemy tylko i wyłącznie zajęci przygotowywaniem  peryferii i odpoczywaniem po przygotowywaniu owych peryferii.

 

Chciałbym zwrócić uwagę na jedną sprawę. 

Przed jutrzejszą wieczerzą wigilijną weźmiemy w naszych domach do  ręki opłatki.

To jest jakieś przeniesienie znaku eucharystycznej obecności Chrystusa; bo ten opłatek  jest jak ta Hostia, którą Duch Święty przemienia w widzialny znak obecności Chrystusa; ten opłatek ma być jakimś znakiem tego, że Słowo faktycznie zamieszkuje między nami, w bardzo realnym wymiarze międzyludzkiego bycia w naszych rodzinach.

Co to ma znaczyć? Chyba wszyscy czujemy, że łamanie się opłatkiem jest czasem szczególnym; nawet chyba cyników, czy ludzi, którzy udają cyników, ogarnia wtedy jakieś wzruszenie i może prze chwilę chociaż są na serio. Trzymając opłatek, trzymam w ręku chleb. Co to znaczy ? Czego to jest przeciwieństwem ?

Częściej  ośmielam się tak powiedzieć  życie wymusza na nas to, by w ręku trzymać kamień. Bowiem wciąż i nieustannie spodziewamy się ataków, czy jakiś form zagrożenia. Wiemy, że musimy się bronić: bo mnie zredukują w pracy, bo muszę znaleźć pracę, bo muszę znaleźć się na dobrej uczelni, bo nie mogę zawalić roboty; stale, nieustannie stajemy wobec jakiejś presji i napięcia, które rodzi w nas niepokój i które każą nam brać do ręki broń, którą symbolicznie nazywam kamieniem, ale to może być bardzo dobrze  słowo, zachowanie, miny. My ten kamień przynosimy do domów; przyzwyczajeni, czy wprawieni już w taka grę, czy walkę, która jakby bardzo powszechnie chyba  ze zgrozą to obserwuję - ogarnia całe obszary naszego życia społecznego, przynosimy to do domów. Często boimy się okazać naszą frustrację gdzieś na zewnątrz, z obcymi ludźmi; przynosimy wszystkie brudy do domu i często swoimi ranami ranimy bardzo siebie nawzajem w naszych domach. Bowiem bardziej przenikliwe ranimy innych naszymi ranami, bardziej niż naszymi kantami. Rany ranią dotkliwie i dlatego  często ta nasza rodzinna przestrzeń składa się z takich ran i obolałości.

 

Ale jest Wigilia i bardzo świadomie bierzemy do ręki nie kamień, tylko chleb i zdejmujemy z naszych twarzy maski. Choć raz ośmielamy się być sobą, czyli być dobrymi. Niech nikt mi nie wmawia, że to jest tylko pusty gest; nie dajcie sobie wmówić, że to jest pusty gest, że to jest tylko hołd, składany polskiej tradycji. Wiem i wierzę, że to jest jeden z nielicznych w ciągu roku momentów prawdy, tej moralnej prawdy, która najpełniej wyraził Jezus w kazaniu na  Górze, gdy powiedział: Wszystko więc, co byście chcieli, żeby wam ludzie czynili, wy im czyńcie. Albowiem na tym polega prawo i prorocy. Cala Ewangelia polega na tym, żeby czynić innym to, czego my jesteśmy spragnieni; a my jesteśmy  - choć chowamy to cynicznie, czy lękliwie  jesteśmy spragnieni dobra, bez którego nie możemy żyć i bez którego schniemy wewnętrznie; dobra, które nie jest tylko słowem, czy gestem, ale dobrem, które przychodzi do mnie bardzo realnie w twarzy drugiego człowieka, od którego może nawet  się nigdy tego nie spodziewałem, którego się boję, którego wolałbym ominąć. 

Niech to łamanie się opłatkiem będzie tym, czym jest, czyli momentem prawdy, prawdy bezbronnej, to nie znaczy, że bezsilnej. Prawda ma ogromna moc, naprawdę ma ogromną moc, ale wtedy, gdy jest uzbrojona nie w kamień, którym mogę ranić, godzić, ale w chleb, który dajemy innym.

 

Chcesz, żeby ciebie kochali - to kochaj innych, chcesz, abyś był bezpieczny  dawaj to bezpieczeństwo innym, chcesz, żeby twoje rany były zagojone -  to tym  opłatkiem, tym chlebem opatrz rany tego, z którym jesteś tak blisko, a z którym może nie rozmawiasz, może boisz się dotknąć jakiś trudnych strun waszego wspólnego bycia. Niech tym naszym opłatkiem, którym się dzielimy rządzi to powiedzenie Chrystusa: Wszystko więc co, byście chcieli, żeby wam ludzie czynili, wy im czyńcie.

 

Myślę, że tak głębiej, nie tylko powierzchownie przeżyty moment dzielenia się opłatkiem, ten moment prawdy, zabuduje centrum świętowania w naszych domach. Wtedy na Pasterkę, czy na Mszę świętą, świąteczną, przyjdziemy z pewną nadzieją, że tak jak myśmy przygarnęli naszych bliskich, tak i Ten, który staje się bezbronnym, choć nie bezsilnym dziecięciem, przygarnie nas także.

I może wtedy będziemy umieli bardziej ze sobą przez te święta rozmawiać, opowiadać; za mało mówimy, za mało opowiadamy sobie, za mało jesteśmy ze sobą.

W niektórych kręgach propaguje się wspaniały pomysł, by w domach dzieciom czytać minimum 20 minut dziennie, czytać, nie pokazywać obrazki, nie pożyczać taśmy video, tylko czytać, żeby kształciła się wyobraźnia, zdolność słuchania u dzieci. A może warto, żebyśmy sobie opowiadali, może warto posłuchać tej babci, czy dziadka, może warto spytać, kto jest na tej fotografii, może warto  to przypominam bez mała co roku  podpisać te fotografie, które są nie podpisane i na których nie wiemy, kto tam jest.

 

Ta przestrzeń, centrum świętowania, gdy przygarniemy się nawzajem, dzieląc opłatek, stanie się ogniskiem, czymś ciepłym i dobrym i nie będziemy wtedy z utęsknieniem czekali, aż się skończą te nudne, potworne święta, tylko będzie nam bardzo szkoda, że już się skończyły.

Homilia  -Człowieczeństwo Boga
 

Na początek dwa cytaty. 

Pierwszy, bardzo wybitnego filozofa, nieżyjącego już  anglo-amerykańskiego - Whiteheada. Powiedział: Religia to jest tym, co człowiek robi ze swoja samotnością. I polemizujący z nim głos wielkiego myśliciela żydowskiego  w Warszawie zresztą urodzonego  Abrahama J. Heschela, który napisał: Religia nie jest tym, co człowiek robi ze swoją samotnością, tylko tym, co robi z obecnością Boga.

 

Obecność Boga......odkrycie obecności Boga  to jest religia.

Ale te obecności można pojmować w bardzo różny sposób.  Bóg może być obecny gdzieś bardzo daleko, nad gwiazdami, w niedostępnych zakątkach kosmosu, niewyobrażalny, niewyrażalny. Bóg może być pojmowany także jako tajemnica wszystkiego, przenikająca najdrobniejszą cząstkę świata i ludzkiego serca.

 

Niezwykłość tego dnia, który dzisiaj przeżywamy polega na tym, że oto On objawił swoją obecność nie w przestworzach kosmosu, nie w intymnej tajemnicy ziarnka piasku, ale jako Człowiek, jako jeden z nas  i to nie w mitologicznych, pięknych i barwnych opowieściach o dzielnym i wspaniałym Krisznie, czy to innych bohaterach mitologicznych. Objawił się  jako bezbronne dziecko; to, co najbardziej paradoksalne i dla nas nie do pojęcia to jest to właśnie, że Pan wszechświata objawił się nam jako bezbronne dziecko.

 

Cały prolog, to wszystko, co słyszeliśmy przed chwilą w Ewangelii św. Jana jest próbą wysłowienia tej tajemnicy. Bowiem to bezbronne dziecko, to jest Słowo  to polskie słowo, nie do końca oddaje głębię tego terminu, które użył za grecką filozofią św. Jan  mówi o Logosie, o rozumie, który przenika wszystko, który sprawia, że machina świata jest zorganizowana, rozumna; nieogarniony wszechświat, przeniknięty  jest Boskim światłem.

Ale to Boskie światło nie zamknęło się w sobie, stało się ciałem, czyli Człowiekiem.

 

Słowo stało się ciałem, aby zamieszkać wśród nas.

Ten fakt zmienia zupełnie obraz Boga i człowieka. Myślę, że wszyscy musimy sobie zadać to pytanie, czy my przypadkiem ciągle jeszcze nie żyjemy przed Betlejem; czy my naprawdę mamy ten obraz Boga i człowieka, który stał się rzeczywistością od czasu, gdy w grocie betlejemskiej Maryja powiła to dziecko. Bo słowo Bóg  tak sądzę - wciąż jest dla nas słowem opisującym Tego, który mieszka wysoko nad nami, daleki, obojętny, wyznaczający generalnie tylko losy świata; a Jezus  to miłe dzieciątko, to mądry nauczyciel....  

Czy do końca mamy tę świadomość, że jeżeli Słowo stało się ciałem, to Bóg nie ma dla nas innej twarzy jak twarz człowieka, i że nie ma dla nas innej drogi, która wiedzie do Boga jak droga przez człowieczeństwo drugiego człowieka. Niebo, czyli Bóg nie mieszka w kosmicznej oddali; mieszka bardzo blisko, bo zamieszkało wśród nas i nie ma innej twarzy jak twarz Jezusa Chrystusa, która jest  dla mnie  twarzą każdego człowieka!

Cokolwiek uczyniliście jednemu z tych moich braci najmniejszych, mnieście uczynili 

 

Dlatego dzisiejsze święto jest wielkim świętem człowieczeństwa.

W liście do Tytusa św. Paweł pisał, że w dniu narodzin  apruit humanitas  objawiło się człowieczeństwo Boga. Nie tylko to człowieczeństwo pełne czułości i pochylenia się nad życiem każdego z nas, ale człowieczeństwo samego Boga na sposób człowieka  Bóg zamieszkał wśród nas. Jeden z nas.

 

To nie znaczy, że w niebie było pusto. 

W naszym dominikańskim gronie, z mojego pokolenia, lubimy wspominać ojca Kosteckiego, który w momencie, gdy śpiewaliśmy opuściłeś śliczne niebo...., brał za różaniec, walił po łbie i mówił: głupi kleryk, głupi kleryk... Co to znaczy opuściłeś?  Nic się w Trójcy Świętej nie zmieniło  Słowo zawsze jest u Ojca.

 

Czułe są także nasze kolędy, które śpiewamy o tym, że biedny.... tak oczywiście, dlatego, że na ludzki, bardzo biedny, bezbronny sposób Bóg objawił siebie.

Dlatego nasza wiara jest do rdzenia prawdziwa, dlatego, że nie mogliśmy tego wymyślić, że to przekracza zdolność wyobraźni i pojmowania każdego z nas.

Dlatego też dzisiaj pokrywamy czułymi kolędami, pięknymi słowami, wszystkimi legendami  pokrywamy tę wielką  tajemnicę groty betlejemskiej, bo się czujemy bezbronni wobec tej tajemnicy, dlatego, że ona jest aż tak prosta, tak niezwykła !

 

Słowo stało się ciałem, zamieszkało między nami, a Bóg już nie jest Bogiem ponad nami lecz Bogiem z nami,  pośród nas i w nas.

I nie ma innej drogi, która wiodłaby do Betlejem, do żłóbka jak droga, która wiedzie przez drugiego człowieka. Jeżeli Bóg w Jezusie, w małym dziecku przygarnął nas do siebie, tak i my, idąc do Niego, uczmy się wzajemnie, z  miłością i wielkodusznością, wybaczając, przygarniać się nawzajem, bo nie ma innej drogi, która wiedzie do Boga jak droga przez drugiego człowieka, przez miłość do niego.

Homilia  Bóg się rodzi

 

Dziś jak zapowiedziałem, rozważymy sobie wspólnie najpiękniejszą teologicznie z polskich kolęd  Bóg się rodzi. Jak  domyślam się, wszyscy powtórzyli sobie wszystkie zwrotki  sprawdzimy na zakończenie; umówiliśmy się z panem organistą, zaśpiewamy wszystko.

 

Przypomnijmy  Franciszeka Karpińskiego  Pieśń o narodzeniu Pańskim  taki jest oficjalny tytuł tej kolędy, pochodzi ze zbioru Pieśni nabożne dla pospólstwa do śpiewania w kościele, wydanego w roku 1792.  Melodia - to stary polonez z czasów Władysława IV. I tak to należy dostojnie śpiewać i tańczyć.

 

Jest  to  przynajmniej pierwsza zwrotka  oksymoron.  Nie jest nazwa lekarstwa, tylko rodzaj figury stylistycznej, która polega na tym, że posługujemy się sprzecznościami, celem wyrażenia absolutnie niewyrażalnego paradoksu. Świadoma nielogiczność służy do wypowiedzenia prawdy tak złożonej, że wydaje się  opisywać świat   zupełnie na opak,  poprzez pozorny chaos, załamanie się całej struktury oczywistego świata.

Bóg się rodzi....  Czy w ogóle Bóg może się rodzić ? , przedwieczny i odwieczny, rodzi się ?  Tak , bo rodzi się jako człowiek i można o Bogu, Jezusie Chrystusie, Słowie mówić ludzkim językiem; rodzi się z Dziewicy - On niezrodzony.

 

Moc truchleje .... Jaka moc ? Są złe moce; czyż one truchleją przerażone, a czy może uniża się Boska moc, pochyla się nad człowiekiem ? Bowiem On  mówi św. Paweł  uniżył samego siebie, stawszy się człowiekiem. Narodzenie jest uniżeniem.

Wielki teolog muzyki Jan Sebastian Bach we mszy h-moll, gdy chór śpiewa wyznanie wiary słowa: incarnatus  (wcielony) i crucifixus  (ukrzyżowany) - są śpiewane na tą samą wyciszoną nutę. Uniżenie się Słowa było początkiem Jego zbawczej Męki. 

 

Pan niebiosów obnażony ...  Pan nieogarnionego kosmosu, niewyobrażalnej potęgi jest obnażony  to tyle, co pokazany, widzialny, ukazany jako dziecko ; obnażony przed nami.

Cóż to znaczy, że ogień krzepnie? ...- zamarza  paradoks! Ogień najżywszy z żywiołów; gdy patrzymy, uwodzi nas, a tutaj oto krzepnie jakby nieruchomy, jakby cały wszechświat wstrzymał oddech i wszystkie moce wstrzymały oddech, wpatrując się w ten blask, który ciemnieje....

Ciemnieje, bowiem nie możemy spojrzeć w twarz Boga; Boga nie można oglądać. Nawet wielki Mojżesz widział Boga  jak to mówi Księga Wyjścia - tylko od tyłu. Ale blask ten ciemnieje abyśmy mogli spojrzeć Bogu w ludzką twarz Jezusa Chrystusa. Bowiem, On przychodząc do nas  ma granice.... On, Nieskończony ma granice; ograniczył się z miłości, ograniczył się, abyśmy my mogli do Niego przyjść, abyśmy mogli Jego chwałę oglądać.

Wzgardzony, okryty chwałą...  może właśnie dlatego wzgardzony, że okryty chwałą w tym , co najbardziej jest dla nas niepojęte. Jest śmiertelny, Król nad wiekami ... - Ten, w którym nie ma początku, ani końca staje się śmiertelnym.

Można by właściwie bez końca mnożyć te  paradoksy, które opisują sam rdzeń tej nieprawdopodobnej tajemnicy, gdzie śmiertelny Król nad wiekami staje się ciałem.

 

Kolejne zwrotki opisują jakby samo już Boże narodzenie  - odwołują się do tego wydarzenia.

Cóż masz niebo nad ziemiany ....- chyba jakaś ironiczna apostrofa do nieba: Czym się różnisz od ziemi, skoro teraz u nas na ziemi zamieszkuje Bóg ?

Porzucił szczęście swoje....  no,  tutaj można dyskutować z Karpińskim; nie porzucił swego szczęścia, bo w Trójcy Świętej nie nastąpiła żadna zmiana. Był zawsze w niebie, ale wszedł między lud ukochany....- zamieszkał miedzy nami, by....dzieląc trudy i znoje... i... cierpiał ...- On w swym człowieczeństwie przyszedł, żeby z nami być, podjął całą ludzką kondycję, całą ludzka niedolę. Jest prawdziwym w pełni człowiekiem.

Urodzony w nędznej szopie....  to wedle polskiej tradycji  w szopie, bo tak naprawdę to w jaskini, skalnej jaskini; dotąd wedle tradycji oddajemy cześć temu miejscu w Betlejem, gdzie było złożone dzieciątko.

Czym był otoczony?  bydło, pasterze, siano.....  Bóg przyszedł w tej najbardziej ubogiej postaci;  nie wspaniały i wielki lecz bezbronny, bo w ten tylko mógł sposób przyjść, aby ludzi nie porazić swoją potęgą i swoja mocą. Ale dlatego też mówi:

Błogosławieni ubodzy...., - bo ci właśnie, ubodzy, pierwsi zobaczyli Pana, oddali Mu hołd, a to znaczy, że wszyscy jesteśmy wezwani do jakiegoś duchowego ubóstwa, czyli prostoty, aby móc spojrzeć w oczy tej wielkiej tajemnicy. Prędzej, przed bogatymi, przed królami, przed mędrcami przyszli i tam zostali przyjęci. Choć i ...potem króle przyszli ,... króle widziani...., czyli uznani, czyli ci prawdziwi, bo dla nich, dla królów, dla mędrców też jest miejsce przy żłobie, w którym leży Pan, też jest miejsce, chociaż muszą odbyć może długą drogę, może muszą odbyć bardzo długą pracę duchową, aby jednak pójść za śladem gwiazdy i  przybyć do Pana, złożyć Mu swoje dary. Cisną się między prostotą....  nie są wyróżnieni; wszyscy są przed Bogiem równi, wszyscy są równi, bo mają ten sam dostęp do Pana.

 

I wreszcie ta piękna, piąta zwrotka 

Podnieś rękę Boże dziecię, błogosław ojczyznę miłą.... Zwrotka ta napisana została w pięknym klimacie patriotyzmu Sejmu Czteroletniego  pamiętajmy, ta kolęda powstała trzy lata przed ostatecznym rozbiorem Polski i potem towarzyszyła Polakom. Już tliła się Targowica, czyli zamysły tych, którzy w imię obrony rodzinnych tradycji, przeciw nowinkom europejskim wprowadzonych przez Konstytucję 3 Maja  sprzedali Ojczyznę. To ciekawa sprawa, że ci, którzy mają pełną gębę rodzimości oni pierwsi zdradzają; są najniebezpieczniejsi.

Myślę, że możemy z dużym zapałem śpiewać teraz tę kolędę, z prośbą o to, aby rzeczywiście...w dobrych radach, dobrym bycie.....  ci, którzy są odpowiedzialni za ojczyznę byli ludźmi prawymi i uczciwymi !

 

I jeszcze pozwólcie na chwilę kombatanckiej refleksji. Była jeszcze jedna zwrotka; powstała na Boże Narodzenie 81 roku w Wiśniczu, gdzie Solidarność Krakowska była internowana. Dziękuję Pani, która przyniosła mi karteczkę z zapisem tej kolędy; oczywiście mam ją też i znam; natomiast dowiedziałem się , że Pan Andrzej Borzęcki  był autorem tej zwrotki:

Pociesz Jezu kraj płaczący,

Zasiej w sercach prawdy ziarno,

Swoja siłę daj walczącym,

Pobłogosław Solidarność.

Więźniom wszystkim daj wytrwałość,

Pieczę miej nad rodzinami,

A Słowo ciałem się stało

I mieszkało miedzy nami.

 

Myślę, że historia będzie dopisywała jeszcze dalej zwrotki do tej kolędy, która jednak przede wszystkim, przy wszystkich pięknych, patriotycznych odniesieniach jest przede wszystkim głęboką i bardzo prostą refleksją nad tym, co wydarzyło się w Betlejem i pokazuje jak bardzo wciąż ta tajemnica wzgardzonego, a okrytego chwałą, śmiertelnego Króla nad wiekami, jak bardzo ta tajemnica jest światłem na drogach naszego życia, bowiem bez Niego wszystko byłoby ciemnością.

Homilia
 

Brat Igor, który prowadzi liturgię dla dzieci i przyprowadza całą tę procesję z darami, które umożliwiają nam dalsze prowadzenie Mszy świętej, powiedział, iż jednym z osobliwych darów, które przyniosą dzisiaj dzieci, będzie tablica, a na tej tablicy dzieci narysują rodzinę. Narysują swoją rodzinę, a może obraz rodziny  - idealny  nie wiem. Zobaczymy, porównamy. 

Ale idea chyba tego jest taka, że w tych darach, które przynosimy w czasie Mszy świętej zawarte jest całe nasze życie takim, jakie ono jest, a nie takim, jakim powinno być. I wiemy, że dzieci jeżeli przyniosą może okaleczony, czy jakiś zraniony obraz rodziny, to przyniosą po prostu te realne rodziny, w których żyjemy, poruszamy się i jesteśmy. Ale jednocześnie przynoszą te rodziny, które kochamy, przy wszystkich ranach, niedoskonałościach. Wiemy bowiem, że rodzina i taki czy inny nasz związek stanowi najbliższą nam wspólnotę, w której odnajdujemy siebie. Wiemy też, że  na zranienia tej rodziny oddziaływują nie tylko nasze osobiste grzechy, niedoskonałości  i rany, ale także i bardzo intensywne przemiany kulturowe i społeczne, w których funkcjonujemy. I dlatego chyba bardzo ważne jest odczytywanie nauki Kościoła  a może szczególnie ta sprawa leży na sercu Jana Pawła II  poszukiwanie modelu dla rodziny przyszłości. Papież ma bardzo jasną naukę o rodzinie; zawarta jest ona w powiedzeniu: Przyszłość ludzkości idzie przez rodzinę. Oczywiście to wezwanie do całej ludzkości oznacza w różnych kręgach  pamiętajmy Papież ma jakby przed sobą horyzont całego świata  ma różne wezwanie. My mamy mocną tradycję rodzinną; w bardzo wielu krajach Trzeciego Świata tej tradycji rodzinnej nie ma. Sam oglądałem na faveli w Rio de Janerio  kobietę, która trzyma przy piersi najmłodsze  dziecko, drugie trzyma się jej spódnicy, a czworo starszych biega po ulicy  a każde dziecko z innym mężczyzną. Ale to nie jest tylko, że ona jest taka, tylko niewolnikom od XVI do końca XIX wieku nie udzielano sakramentu; oprócz chrztu w ogóle nikt się nimi nie zajmował, nie udzielano sakramentu małżeństwa, nie było żadnej tradycji. W takim razie, rozumiecie, w Brazylii to wezwanie - Przyszłość ludzkości idzie przez rodzinę, oznacza konieczność w ogóle budowania jakiegoś bardzo podstawowego modelu rodziny.  

My tę tradycje posiadamy. W różnych warstwach i grupach społecznych rodzina trwała i często w bardzo trudnych okresach naszej historii była zupełnym fundamentem całego życia społecznego kulturalnego. Ale idzie niewątpliwie też i do nas nowa kultura, nowe wizje życia, nowe perspektywy z ogromnymi szansami, ale i ogromnymi utrudnieniami czy nawet zagrożeniami. Jaki będzie ten nowy humanizm ? I to w tej perspektywie  myślę -  trzeba czytać to wszystko, co mówi Papież o zadaniach, które stoją przed rodziną. I nie tylko w perspektywie ogólnej, tylko przez odniesienie do naszej, każdego z nas  rodziny. Zarówno  tych, którzy rodzinę zakładają i w niej uczestniczą, jak i tych, których droga życiowa jest inna  tak czy inaczej, wszyscy posiadamy jakieś odniesienie do rodziny.

 

Co stanowi  tę podstawową dla nas wierzących prawdę o rodzinie? Że rodzina zbudowana jest na sakramentalnym związku mężczyzny i kobiety. Mężowie miłujcie żony (to jest z Listu do Efezjan), bo i Chrystus umiłował Kościół. Tajemnica to wielka.  Chrystus umiłował Kościół, czyli umiłował każdego człowieka; małżeństwo jest widzialnym znakiem tej niewidzialnej więzi miłości, która wiąże Chrystusa z Kościołem, czyli z ludźmi. Jest sakramentalnym znakiem, czyli uczestniczy w tej miłości. Miłość małżeńska jest nie tylko miłością, która wiąże ich oboje, lecz w tej miłości  jest Chrystus i cokolwiek oni z miłości czynią  od prania skarpetek, po intymne bycie ze sobą małżonków  jest wypełnianiem i urzeczywistnianiem tej miłości. Niech nikt nie mówi, że chrześcijaństwo podchodzi z pogardą do spraw ciała, czy spraw płci. Jest jedyną religią, która z tego uczyniła  Chrystus uczynił  sakrament, czyli znak miłości, znak miłości Boga i człowieka, która urzeczywistnia się w miłości pomiędzy ludźmi. 

To jest ten zupełnie fundamentalny wymiar i dlatego też być może Kościół uważany jest przez niektórych jakoś zacofany, że broni tej prostej antropologii, tej prostej wizji człowieka, że bycie człowieka jest zawsze byciem na sposób mężczyzny i na sposób kobiety i że te powołania są od początku odmienne, zróżnicowane i dlatego tak cudownie się wzajem uzupełniające.

 I dlatego zawsze będzie Kościół, w ogóle chrześcijanie wszystkich wyznań, będzie stał na stanowisku obrony małżeństwa  heteroseksualnego. Bowiem, w  rzeczywistość tej miłości, tego związku pomiędzy kobietą i mężczyzną wpisane  jest również i to, że jest on miejscem, w którym rodzi się życie. Rodzi się życie zarówno w sensie fizycznym, ale w jakimś sensie mistycznym. Bowiem w poczęciu nie tylko maja udział rodzice, ale  mówi nam wiara  także i Bóg, udzielając w momencie poczęcia duszy  nieśmiertelnej ludzkiemu bytowi, współuczestniczy w tym akcie stworzenia i dlatego jest to święte. I człowiek poczęty przez rodziców jest  także z samej swej natury  człowieczeństwa dzieckiem Bożym i  w najgłębszym  sensie własnością Boga. Dlatego to ma też niesłychanie ważne znaczenie praktyczne we wzajemnym odnoszeniu się małżonków do siebie tak i do dzieci. Jesteś moja, jesteś mój. Ale nie mogę powiedzieć do końca, że jesteś moją własnością, którą podporządkowuję  sobie;  na różne sposoby można sobie podporządkowywać, można sobie podporządkowywać przez to, co nazywamy przemoc w rodzinie, ale można wzajemnie siebie podporządkowywać również przez nadmierną opiekuńczość, przez zniewolenie tą złą miłością, która odbiera samodzielność, odbiera odpowiedzialność i często , na bardzo długie lata potrafi zostawić bolesne , bo i często niewidzialne rany w  człowieku. 

I możecie się kochać wzajemnie tym pełniej, im będziecie mieć świadomość tego, że w tym najgłębszym znaczeniu przynależycie do Boga i właśnie dlatego, uczestnicząc w tej Bożej miłości i odwołując się do niej będziecie potrafili znaleźć wspólny język. Bowiem często małżonkowie dochodzą do sytuacji braku porozumienia gdy nie ma odwołania do wspólnoty w Bogu. Bardzo trudno znaleźć wtedy wspólnotę ludzką.

 

Zwróćmy uwagę na to, że małżeństwo to nie jest ślub zawarty w kościele   to jest stan, który wiąże oboje aż do śmierci. Ten związek sakramentalny ma znaczenie także bardzo praktyczne  we wszystkich trudnych momentach, w których przychodzi małżeństwu przeżywać. Także to jest niesłychanie ważne w relacji do dzieci. Dzieci bowiem nie ma się dla siebie. Dzieci nie ma się dla siebie i małżonkowie też nie mają dzieci dla siebie, bo często rodziny, które w sposób nadmierny całkowicie  oddają się tylko i wyłącznie swoim dzieciom, stają się właściwie psychicznie i duchowo wyjałowione; gdy te dzieci już odfruną i ci już  właściwie nie wiele mają sobie do powiedzenia, a przecież małżeństwem są i będą i są różne etapy rozwoju tej małżeńskiej jedności. Bardzo mądre, przypominajcie sobie te słowa św. Pawła: Nie rozgniewajcie dzieci. Rodzice są odpowiedzialni za wychowanie, przede wszystkim w wierze, a także za danie dzieciom fundamentu etycznego tzn. oduczania ich naturalnego egoizmu i tej ksobności , która chciałaby wszystko dla siebie przygarniać. I ognisko rodzinne  musi też być miejscem, które uczy te dzieci trudnego, okrutnego świata; nie wolno z rodziny stworzyć okopów, z których dzieci, gdy wyjdą, będą przerażone, bo okazuje się, że świat jest zupełnie inny. Jak to zrobić? Wpuścić, że tak powiem, ten okrutny świat do naszej rodziny, żeby tutaj w tak ostry sposób wychowywać ?  - Nie sądzę. Ale to są te wielkie problemy, które każą nam formułować myślenie o nowym modelu rodziny, któryby zachował te fundamenty sakramentalne. Niesłychanie ważne jest, aby ten model był mocno związany z rozumnym życiem chrześcijańskim, które wartości ewangeliczne  w sposób bardzo praktyczny i na co dzień  stara się zastosować w życiu.

Dlatego też Kościół na Soborze, stworzył bardzo ciekawą kategorię kościoła domowego. Rozumiecie,  tu nie o to chodzi, żeby z domu zrobić kościółek. Kościół domowy to jest wspólnota ludzi najbardziej powiązanych sakramentem, wzajemną miłością. Tam gdzie jest pierwsza i fundamentalna szkoła życia.  Szkoła przeżycia także. Może dobrze przypomnieć sobie, że rodzina ma być szkołą życia! Ten kościół domowy, tak bardzo ważny, żeby był wspólnotą w której jest wzajemna dobroć, do której nie przynosimy naszych klęsk po to, żeby mścić się  na swoich najbliższych za to, co oberwaliśmy od obcych, od innych. 

 

Mówiliśmy, przy okazji opłatka, że mamy wziąć w ten dzień do ręki zamiast kamienia  chleb. To nie jest  tylko program na wigilię; to jest program na każdy nasz dzień. Wiemy bardzo dobrze, że przy wszystkich wspaniałościach naszego życia w wolnej Polsce, jakoś nam się trudniej żyje i dlatego bardzo ważne jest , by w życiu każdego z nas dbać o to, by było to miejsce, w którym wzajemnie się  nie ranimy, w którym przez miłość panuje w naszych sercach pokój. I chyba to jest ten najważniejszy program dla naszych rodzin, nie tylko w uroczystość Rodziny Świętej, ale na cały rok. 

Homilia  komentarz do orędzia Papieża na Światowy Dzień Modlitw

o Pokój.

 

Pozwólcie, że dzisiaj, zamiast homilii, zapoznam was z treścią bardzo istotnego orędzia, które Ojciec Święty wystosował w dniu dzisiejszym  a pamiętamy, że  pierwszy dzień roku w Kościele Katolickim obchodzimy jako Dzień Pokoju. 

 

Zasadnicza jego treść zawarta jest w tytule: Nie ma pokoju bez sprawiedliwości, nie ma sprawiedliwości bez przebaczenia.  Odnosi się to oczywiście do sytuacji międzynarodowej, ale myślę, że każdy z nas może to odnieść też i do sytuacji w naszej ojczyźnie, czy sytuacji w naszych rodzinach.

 

Uzasadniając podjęcie tego tematu Papież przypomina to straszne wydarzenie z 11 września.  Zwraca uwagę, że w świecie, który jakby uważał, że sprawa przemocy czy zła (mysterium iniquiitatis  tajemnica zła)  właściwie ogranicza się tylko do filmów w TV podczas gdy my żyjemy spokojnie i bezpiecznie czekając na wzrost gospodarczy  a oto teraz  mówi Jan Paweł II  w sposób straszliwy stanęła przed wszystkimi ludźmi ta właśnie tajemnica zła. I niewątpliwie ta rzeczywistość zła rani ludzi, rani nas wszystkich.  

 

Ojciec święty przypomina czym jest pokój. Pokój to nie jest święty spokój  to jest ład w społeczeństwie, ład polegający na szacunku dla człowieka i tych wartości moralnych i religijnych, które tego człowieka strzegą. Stąd najpierw sprawiedliwość, czyli oddanie każdemu tego, co mu się należy, jest pierwszym warunkiem pokoju. Ale  i to jest pewne novum  Papież dodaje do tej właściwie antycznej mądrości, która mówi o tym, że sprawiedliwość jest warunkiem ładu w życiu ludzkim, dodaje ten rys ewangeliczny  przebaczenie. Uzdrowienie sprawiedliwości i przebaczenie są równie istotne  to słowa Papieża. 

Pierwszy raz właściwie w sposób tak jednoznacznie i mocny pisze Papież o terroryzmie. Rodzi się on z nienawiści i powoduje izolację, nieufność, zamknięcie. Terroryzm rodzi się z pogardy dla ludzkiego życia i stąd  wprost Papież mówi  jest przestępstwem przeciw ludzkości. Dalej: Istnieje prawo do obrony przed terroryzmem. Albowiem ludzie, narody i wspólnota międzynarodowa ma prawo bronić się przed tymi, którzy ład i życie i godność ludzką łamią. Powiada: Jest rzeczą pozorną twierdzenie, że terroryzm można usprawiedliwić  niesprawiedliwością w układach międzynarodowych; pierwszą ofiarą bowiem  powiada Papież  terroryzmu są szczególnie ludy ubogie i takie, które mają, że tak powiem, opóźnienie w rozwoju warunków umożliwiających prawdziwie ludzkie życie. Cytuję: Wymówka terroryzmu, że działa w imieniu ubogich jest oczywistym fałszem. I bardzo ważna wypowiedź w ustach papieskich: Nie zabija się w Imię Boga. Ci, którzy uważają, że wiara w Boga daje im prawo do zabijania innych, niewinnych ludzi, po prostu czynią z Boga  bożka, który służy do własnych celów. 

 

Wspomina też Papież o fundamentalizmie i tu przeczytam fragment orędzia, bo to jest bardzo ważne: ...  który rodzi się z przekonania, że wszystkim można narzucić własne widzenie prawdy, tymczasem jeżeli osiągnie się prawdę, co dzieje się zawsze w sposób ograniczony i niedoskonały, nie można jej nigdy narzucać. Szacunek dla sumienia drugiego człowieka, w którym odbija się obraź samego Boga, pozwala jedynie zaproponować mu  prawdę; do niego zaś należy odpowiedzialne ją przyjęcie. Roszczenie sobie prawa do narzucania innym przemocą tego, co uważa się za prawdę, jest pogwałceniem godności człowieka. I teraz wezwanie, w gruncie rzeczy, do wszystkich tradycji religijnych: Nikt odpowiedzialny za religię nie może być pobłażliwy wobec terroryzmu, a tym bardziej nie powinien go propagować. Ogłaszanie się terrorystą w Imię Boga, zadaje gwałt człowiekowi i jest profanacją religii. To stwierdzenie jeszcze jest bardzo dobitnie podkreślone: Przemoc terrorystyczna jest przeciwna wierze w Boga, bowiem z Boga czyni bożka, którym człowiek posługuje się dla własnych celów. 

 

Papież dodaje następnie coś, co niewątpliwie będzie wywoływało debatę i dyskusję, a często i niechęć. Dlaczego? Mówi bowiem o przebaczeniu, które  powiada - też jest warunkiem tego, by ludzie  zaczęli budować życie w prawdziwym pokoju. O przebaczeniu trzeba od razu powiedzieć, że ono jeżeli jest prawdziwe, to rodzi się  - Papież bardzo mocno to podkreśla  najpierw w sercu każdego człowieka, szczególnie tego, który padł ofiarą niesprawiedliwości, czy krzywdy; w tym sensie nie można przebaczać w cudzym imieniu, można przebaczać tylko we własnym imieniu; i dlatego zanim jakby stanie się rzeczywistością coś, co Papież nazywa polityką przebaczenia, coś musi zaistnieć jako etyka, czyli indywidualna postawa, kultura przebaczenia, czyli to, co się staje pomiędzy ludźmi. To jest szalenie ważne.

 

Na marginesie tylko zaznaczę. Brałem udział przed rokiem w debacie na temat  korupcji i ten organ, który tę debatę zorganizował, zechciał, by zespół ekspertów przygotował jakieś przepisy prawne przeciwko korupcji. Pozwoliłem sobie wtedy wyrazić pogląd na ten temat, że taki kodeks już jest i nazywa się Dziesięć przykazań. I jeżeli nie będzie szacunku dla zwyczajnej, ludzkiej uczciwości, to kodeksami nic nie zrobimy.

 

To oczywiście dotyczy też i wielkiej problematyki międzynarodowej.

Zanim zaistnieje polityka przebaczenia, musi zaistnieć etyka i kultura przebaczenia. Ale jest to niezbędny i  stawia to mocno bardzo Papież  konieczny warunek zaistnienia prawdziwie sprawiedliwego i solidarnego społeczeństwa. 

Papież wprost wymienia szczególnie jedno miejsce, w którym jakby nie widać możliwości wyjścia ze straszliwego splotu konfliktów. Mówi o tym , co dzieje się na Ziemi Świętej, tym błogosławionym miejscu, uświęconym spotkaniem Boga z ludźmi, miejscem życia, śmierci i zmartwychwstania Jezusa  Księcia Pokoju. Tutaj niewątpliwie bez wzajemnego przebaczenia, przekroczenia wzajemnych krzywd i zbrodni, nie ma możliwości wprowadzenia pokoju.

 

Ktoś powie, że głos Papieża jest tutaj głosem bezradnego starca, który woła: Ludzie opamiętajcie się. Ale Papież wypowiada bardzo ważne słowa: Pozornie tylko przebaczenie niesie stratę; bo to jest zawsze krótkotrwała strata, natomiast zapowiada długoterminowy, realny zysk. Z przemocą jest dokładnie odwrotnie; wybiera krótkoterminowy zysk, lecz na długą metę powoduje realną i trwałą stratę.  

Myślę, że te słowa w sposób bardzo dobitny jakby charakteryzują postawę chrześcijan wobec tej sytuacji: chrześcijan i - trzeba powiedzieć  wszystkich ludzi dobrej woli każdej tradycji; mianowicie, że logika tego co się nazywa polityką, która jest tylko przygotowaniem, albo przedłużeniem wojny  czyli ostatecznie przemocy  nie prowadzi do rozstrzygnięcia wielkich, dramatycznych, często krwawych konfliktów, w które ludzie i ludzkość są uwikłani.

 

Czy potrafimy my, ludzie wierzący, ludzie którzy idą za Chrystusem, stworzyć taką siłę moralną, która stanowiłaby przez przemianę etyki i kultury mocny fundament dla polityki sprawiedliwości i przebaczenia? Czy to są wszystko tylko takie piękne kościelne słówka,.....czy też na tyle w nie nie wierzymy my, nawet chrześcijanie, że uważamy je za  właśnie  takie deklaracje, które trzeba składać od czasu  do czasu, ale wiadomo, że przecież ci, którzy decydują  politycy, terroryści  będą i tak kierować się swoją etyką, swoim widzeniem sprawy.

Nie możemy się dać zapędzić do takiego kojca, gdzie będziemy traktowani jako idealistyczne dzieciątka, których myślenie i działanie nie ma żadnego wpływu na losy świata, społeczeństwa, rodzin; bo ta sama logika przecież panuje w każdej wspólnocie  od rodziny, po naród, po całą ludzkość.

 

I jeszcze kilka bardzo ważnych myśli, które Papież wypowiada w stosunku do innych religii.Papież  to już na pewno słyszeliśmy o tym  na 24 stycznia zaprosił do Asyżu przedstawicieli wszystkich religii świata, aby tam u grobu św. Franciszka z Asyżu wspólnie rozmawiać i modlić się. To nie znaczy, że chrześcijanie z Papieżem na czele stają na stanowisku, i w gruncie rzeczy wszystkie religie są takie same, natomiast bardzo wyraźnie oznacza to - szukanie braterstwa ludzi, którzy stawiają na wartości duchowe w ludzkim życiu, aby wspólnie prosić Boga wszechmogącego, ale też wspólnie odwoływać się do ludzkich sumień i ludzkich działań, aby nie wolno, i nie można było nigdy religii używać jako instrumentu przemocy i nienawiści.

 

To jest bardzo ważne albowiem, również i w kręgach tej  jak uważamy  napadniętej cywilizacji zachodniej, pojawiają się głosy, że tak naprawdę to chodzi o wojnę religijną. Papież z ogromną mocą podkreśla: Nie ma mowy o wojnie religijnej, chodź niewątpliwie stawia tutaj bardzo ważny warunek: Jestem w szczególności przekonany, że żydowscy, chrześcijańscy i muzułmańscy przywódcy religijni powinni podjąć inicjatywę publicznego potępienia terroryzmu, odmawiając osobom, które w nim uczestniczą jakiejkolwiek formy usprawiedliwienia religijnego i moralnego. To bardzo ważne wezwanie, które jakby przedstawicielom innych religii, chyba bardzo słusznie, stawia też i mocne wymaganie moralne. Tak, spotkajmy się w Asyżu, módlmy się do Boga, natomiast musimy jasno i wyraźnie, bez żadnego ściemniania i dwuznaczności opowiedzieć się za tym, co jest dobrem, a co jest złem. I musi nastąpić ze strony tych trzech wielkich monoteistycznych religii, a na pewno też i innych tradycji religijnych, musi nastąpić publiczne potępienie i odmowa usprawiedliwienia terroryzmu od strony religijnej, czy moralnej.

 

Papież podsumowuje to tak, odwołując się z resztą do św. Franciszka, u którego grobu będą się modlić. Św. Franciszek modlił się o to, by Bóg uczynił go narzędziem Swego pokoju. To właśnie św. Franciszek, gdy chrześcijanie z mieczami szli walczyć z Saracenami, to św. Franciszek poszedł bez broni; z pokojem poszedł tam i sułtan, z którym rozmawiał powiedział : Gdyby więcej takich ubogich do mnie przyszło, to bym się zastanowił, czy rzeczywiście nie wiara w Jezusa jest wiarą w prawdziwego Boga, ale gdy patrzę na tych uzbrojonych, to zostanę przy mojej. Prawdziwy pokój, ten który płynie z szacunku dla Boga i dla człowieka, jest też najlepszym  świadectwem danym człowiekowi i danym prawdzie. 

 

I ta podstawowa myśl papieska, która się powtarza szczególnie w zakończeniu: Nie ma pokoju bez sprawiedliwości i nie ma sprawiedliwości bez przebaczenia. Wynieśmy z tych naszych niedzielnych rozważań tę myśl, rozważajmy ją w sercu swoim jak Matka Boża rozważała, bowiem jest bardzo ważną wskazówką pokazującą jak w całej rodzinie ludzkiej, ale też i w każdym naszym domu, w każdym naszym środowisku mamy bardzo realnie budować pokój. Nie ma pokoju bez sprawiedliwości, ale nie ma sprawiedliwości bez przebaczenia.

 

I już na zakończenie. Papież mówi  ten tekst czuć, że jest bardzo osobisty; to nie jest tekst urzędnika, który daje jakieś orędzie, to jest świadectwo, w którym on odwołuje się też i do swojego doświadczenia - To, co się zdarzyło ostatnio wraz ze wspomnieniami, dopiero co krwawymi wydarzeniami, skłoniło mnie do podjęcia refleksji, płynącej często z głębi mego serca na wspomnienie wydarzeń historycznych, które naznaczyły moje życie, szczególnie w latach mojej młodości. To pisze człowiek doświadczony, ale który nie stracił nadziei i jego doświadczenie jest źródłem mądrości, a nie rozpaczy. 

I chyba to też jest bardzo ważne świadectwo dla każdego z nas.

Homilia  Boskie życie człowieka w Duchu Świętym
 

Dzisiejsza uroczystość, zamykająca okres Bożego Narodzenia zamknie też krótki cykl naszych homilii, związanych z tajemnicą Wcielenia.

Od następnej niedzieli wrócimy znów do rozpatrywania Mszy świętej.

Ważne w dzisiejszej uroczystości liturgii jest to, że to my jesteśmy zaproszeni do uczestniczenia w samym sercu tej tajemnicy, która ukazuje nam rzeczywistość Boga, przychodzącego do człowieka, zamieszkującego w człowieku. Wciąż ojcowie Kościoła powtarzali i myślę, trzeba to za nimi powtarzać: Bóg stał się człowiekiem, aby człowiek stał się Bogiem. Bóg stał się rzeczywiście człowiekiem, podobnym nam we wszystkim, oprócz grzechu, po to, aby człowiek stał się Bogiem; nie przez swoje własne postanowienie, nie przez swoją pychę, nie dlatego, że jedynie człowiek jest horyzontem naszego życia, lecz przez dar, przez uczestnictwo, przez łaskę.

W Boże Narodzenie świętowaliśmy człowieczeństwo Boga, dzisiaj świętujemy Boskie życie człowieka w Duchu Świętym.

 

Dlaczego Jezus przyjmuje chrzest Janowy ? Przecież sam Jan zwraca uwagę na to, że jest mniejszym od Tego, który ma po nim nastąpić, czyli właśnie mniejszy od Jezusa. Sam Jan mówił: Ja chrzczę was wodą, On będzie was chrzcił Duchem Świętym i ogniem. Jezus wypełnił to, co było ważne, jakby bezpośredni krok przygotowujący do rozpoczęcia się już  zupełnie oficjalnie Jego misji mesjańskiej.

 

Cóż znaczył bowiem chrzest nawrócenia, chrzest Jana? Oznaczał z jednej strony osobiste nawrócenie każdego z tych, który się na ten chrzest zdecydował, to znaczy zerwanie z grzesznym życiem i tymi okolicznościami, które w życiu grzechowi sprzyjają. Z drugiej zaś strony, to było bardzo wyraźne oznajmienie tego, iż zmienił się czas. Przyjęcie chrztu Janowego było wejściem w nową świadomość czasu: że to już nie jest takie może leniwe oczekiwanie na to, co może się ewentualnie zdarzyć, lecz wejście w czas, który jest czasem teraźniejszym   TERAZ  już teraz nadszedł czas, w którym Pan przychodzi. Była to więc decyzja życia w oczekiwaniu na Królestwo Boże. I stąd pierwsze słowa, z którymi już po chrzcie, już po trudnym doświadczeniu pokusy na pustyni, Jezus rozpoczyna nauczanie i powiada: Nawracajcie się i uwierzcie, że Królestwo Boże przyszło do was.

 

Jezus  bezgrzeszny, w jakim sensie ma przyjąć chrzest nawrócenia ?. Dlatego, że podobny do nas we wszystkim, oprócz grzechu. Ja wiem, że u wielu z nas te słowa oprócz grzechu, budzą pewien niepokój, czy niedowierzanie. Bo cóż możesz wiedzieć  ktoś by chciał powiedzieć  o człowieczeństwie, o bólu człowieczeństwa nawet doświadczonego cierpieniem  bo ty wiesz, co to jest cierpienie  ale nie doświadczyłeś bólu grzechu, bólu tego, co jest ciemnością, rozdarciem, rozpaczą. Czy rzeczywiście tak jest ?

 

Myślę, że musimy bardzo poważnie wziąć i rozważyć w sercu swoim (jak Matka Boska rozważała  to wszystko, co zapamiętała i usłyszała), co znaczą, że wziął na siebie nasze grzechy ? Ze nie utożsamiając się z grzechem, utożsamił się z grzesznikiem i jego bólem i cierpieniem. Bólem nawet tak strasznym jak niepojęte  dla nas słowa psalmu, którymi modlił się Chrystus na krzyżu: Boże mój, Boże czemuś mnie opuścił...? . Czyż nie jest to najgłębsze, najstraszniejsze doświadczenie grzechu, że Bóg mnie opuścił, dlatego, że ja Go opuściłem ?

 

Podobny do nas we wszystkim, przyjmuje chrzest nawrócenia i to jest jeden z tych wielkich sygnałów tego absolutnego wzięcia przez Boga na siebie losu człowieka, utożsamienia się z człowiekiem. Wcielenie, to nie tylko to, iż jako jeden z nas zamieszkał między nami, pouczał, wyzwalał; to jest  to do końca wzięcie na siebie po to, by zgładzić, po to, by przemienić.

 

Każdy, kto przeżył, a chyba wszyscy dojrzalsi przeżyliśmy te momenty trudne, ciemne i mroczne, gdy Bóg wydaje się nam nie odpowiadać na nasze wezwania, gdy nasze grzechy budzą w nas poczucie głębokiej rozpaczy i smutku. Myślę, że właśnie ta dzisiejsza uroczystość, w której Jezus bierze chrzest nawrócenia za mnie, pozwala mi jednak zachować to, co jest tak niesłychanie ważne i istotne  zachować nadzieję. On nie przyszedł tylko pouczać, nie był profesorem, który wypowiada wzniosłe, czy piękne  teorie. Był Tym, który wziął na siebie nasze człowieczeństwo do końca, z jego ciemnością i rozpaczą. Ale po to, by rozproszyć ciemności, a rozpacz przemienić w nadzieję. Uniżył się, samego siebie, stawszy się jednym z nas, po to, aby z tego niejako  dna uniżenia  wynieść nas przez krzyż razem ze sobą ku chwale Ojca.

 

Jezus jako Syn Izraela wchodzi też w tę wspólnotę eschatologicznego oczekiwania na rychłe przyjście Pan  i realizuje to, co się dzieje, co ma się stać wraz z Jego przyjściem. Wchodząc we wspólnotę oczekiwania, staje się jego realizacją. Pamiętajmy, każde przyjście Boga, jest realizacją Jego obietnicy, bo On przychodzi, aby wypełnić wszystkie Swoje obietnice; nie nasze pragnienia, nie nasze dążenia , Swoje obietnice.

 

Dlatego zostaje namaszczony. Przed Nim, jako przed człowiekiem otwierają się niebiosa i pada głos, który jakby potwierdza, że oto wypełniają się te wszystkie mesjańskie zapowiedzi: Ten jest mój Syn umiłowany. Ten, który czynił postępy w mądrości w latach, w łasce u Boga i ludzi, czyli rozwijał się jak każdy z nas, oto zostaje uroczyście dopełniony i namaszczony.

 

Przypomnijmy sobie  my też jesteśmy namaszczeni, też nasze głowy zostały polane wodą, czoło nasze zostało namaszczone krzyżem świętym. To nie była tylko kościelna ceremonia; to było coś niesłychanie mistycznego  wszczepienie  nas w mistyczne Ciało Chrystusa. Od tego momentu każdy z nas jest jakoś jak On - prorokiem, kapłanem, królem.Prorokiem, by głosić Jego nadzieję wszystkim tym, którzy zrozpaczeni nie widzą przed sobą żadnej nadziei: kapłanem, by uczestniczyć w świętych sakramentach wiary, ale też by zanosić modły za siebie i za innych przed Bogiem i królem, to znaczy  mamy prawo do królewskiej posługi miłości wobec innych, by przez to świadczyć o tym, że naprawdę Bóg stał się jednym z nas, zamieszkał z nami, wziął na siebie nasz ból, naszą trwogę, naszą ciemność, by ją przemienić.

Homilia -  Liturgia Słowa: Psalmy 

 Wracamy do rozważania poszczególnych etapów, w jakich rozwija się liturgia Mszy świętej. Jeszcze pozostaniemy dzisiaj przy liturgii słowa, w której czytamy fragmenty Starego i  Nowego Testamentu, a pomiędzy tymi fragmentami, rozbrzmiewa śpiew psalmów.

 Chciałbym kilka słów powiedzieć o tych właśnie psalmach, bowiem, gdy znajdujemy się na tym etapie liturgii słowa, jesteśmy jak dzieci Izraela, które w świątyni na górze jerozolimskiej śpiewały, składając ofiary; i śpiewały właśnie te same starożytne pieśni  psalmy. Samo słowo  psalmy pochodzi od greckiego przekładu  psalmoi, które dokładnie w języku hebrajskim znaczyło  księga pochwał; to są modlitwy, które w najgłębszym sensie stanowią pochwałę Boga.

Potem, gdy już Żydzi rozproszeni modlili się nie tylko w Świątyni jerozolimskiej, ale w synagogach, które nie były świątyniami, lecz miejscami modlitw  nie były świątyniami, bo nie składano tam ofiar  a owe nabożeństwa polegały na wspólnym czytaniu fragmentów Pisma Świętego, które były przerywane śpiewem psalmów.

I tak jest do dzisiaj i u nas: w samym sercu liturgii słowa śpiewamy psalm.

Psalmy bowiem pełnią w Piśmie Świętym bardzo ważną funkcję.

Pismo w zasadzie jest narracją, jest  wielką opowieścią, której zadaniem jest rozsupłanie, rozwikłanie nam wielkiej zagadki świata  opowieścią o tym, co Bóg czyni dla człowieka, aby człowiek odnalazł drogę, która wiedzie do poznania samego siebie poprzez poznanie Boga. Ale często ta narracja biblijna wymaga komentarza. Komentarz to nic innego jak zwrócenie uwagi na pewien fragment tej opowieści. Nie możesz zrozumieć ?  Spójrz na to w ten sposób, zobacz, co to znaczy.

Psalmy są w tym sensie komentarzem, a jednocześnie  powiem może nieco patetycznie  lirycznym komentarzem do Biblii.

Biblia bowiem opowiada o dziejach narodu, natomiast w psalmach te same dzieje przechodzą przez życie pojedynczego człowieka.  Osobą występującą w psalmach jest jeden człowiek, który się modli, jak choćby w dzisiejszym:

 Złożyłem w Panu całą nadzieję,
a On schylił się nade mną
i wysłuchał mego wołania.... 

Tutaj mówi owo religijne ja człowieka, ten, który stoi przed Bogiem, czyli każdy z nas; mogę siebie znaleźć w tych słowach, które jednocześnie są słowami, wypowiadanymi do Boga. 

Złożyłem w Panu całą nadzieję,
a On schylił się nade mną
i wysłuchał mego wołania.... 

To przecież także jest słowo wyznania Złożyłem moją nadzieję  - coś bardzo intymnego, coś bardzo kruchego. Nadziei  nikt nie może przechowywać w swoim sercu, w swoich rękach, nadzieję składamy zawsze komuś, komuś powierzamy. Któż jest tym najpełniejszym Powiernikiem mojej nadziei ? Ten, który pochyla się nade mną, wysłuchał mnie.

Wydobył mnie z dołu zagłady,
z kałuży błota. 
Stopy moje ustanowił na skale,
Umocnił moje kroki... 

Ileż doświadczeń ludzie Biblii przeżywali. Wręcz można powiedzieć, że ten fragment  wydobycie z dołu zagłady  mógł być włożony w usta wielkiego proroka Jeremiasza, który w czasie tragicznego oblężenia Jerozolimy miał tę powinność od Boga, aby głosić konieczność nawrócenia w sensie religijnym i zaprzestania walki w obronie miasta świętego. Za to został pokarany w ten sposób, że wrzucono go na linie do wielkiej studni, wykopanej głęboko w ziemi, by tam się zapadł w błocie i gdzie miał zginąć; dopiero na skutek interwencji króla, został stamtąd wydobyty i ocalony. 

Mój Boże, czyż chodzi tylko o ten dosłownie dół z błotem, w który prorok został wrzucony? Czyż to nie jest  skrót, zapis iluś tam więcej sytuacji, w których zostajemy wszyscy poddawani rozmaitym próbom; mówimy wręcz potocznie jestem w dołku, prawda? Czy jestem w stanie przełożyć to moje doświadczenie na słowa tej modlitwy i wyznać, że wydobył mnie z dołu zagłady ? 

Ale przecież dzisiejszy psalm był komentarzem do czytania o owym słudze Jahwe, który idzie, aby głosić narodowi wybranemu i całej ludzkości, głosić boże wybawienie, a czyni to dlatego, że złożył w Bogu całą swoją nadzieję. 

Ale więcej jeszcze jest w tym psalmie  też bardzo ważny komentarz: 

Nie chciałeś ofiary krwawej, ani z płodów ziemi, 
otworzyłeś mi uszy, żebym Ciebie słuchał... 

Tu znowu psalm stanowi komentarz i jednocześnie refleksję i modlitwę, wskazującą, co mam czynić, aby Bogu oddać prawdziwy kult: nie chciałeś krwawych ofiar. 

W okresie proroków w Stary Testamencie był wielki spór o to, co to znaczy oddawać cześć Bogu; czy to znaczy spełniać wszystkie przepisy i składać konkretne ofiary i na tym poprzestawać, poprzestawać tylko na tej zewnętrznej ceremonialnej religijności....? 

Miłosierdzia chcę, nie ofiary  tak mówi inny prorok, Ozeasz i psalmista mówi to samo  Ten, który przyjdzie, Mesjasz będzie jakby rzecznikiem, przedstawicielem tej religii serca, religii głębokiej, religii, która polega na tym, że wsłuchuje się w słowo Boga i ono potem mieszka we mnie, w moim sercu i kieruje moim postępowaniem w kierunku do drugiego człowieka, bo prawdziwa religia, to nie spełnianie religijnych ceremonii, ale służenie Bogu także w drugim człowieku jak mówi często psalm  w cudzoziemcu, wdowie, sierocie. Jeżeli będziesz sprawiedliwy wobec tych najsłabszych, to w tym pokaże się twoja sprawiedliwość wobec Boga. 

I znowu psalm jakby przemienia to w modlitwę: 

Jest  moją radością mój Boże  czynić Twoja wolę,
a Twoje Prawo mieszka w moim wnętrzu... 

Mówiłem  liturgia jest szkołą modlitwy; Pismo Święte, czytanie Pisma Świętego jest szkołą modlitwy, psalmy są szkołą modlitwy, bowiem wkładają w nasze usta te treści, które maja kształtować nasze serca, otwierają nas na tę rzeczywistość Bożą. 

Sprawiedliwości Twojej nie kryłem w moim sercu... 

Nie jest ten prawdziwie sprawiedliwym, który Boga ma tylko dla siebie. 

...głosiłem Twoją wierność i pomoc
nie taiłem Twojej łaski, ani Twej wierności
przed wielkim zgromadzeniem... 

Okazuje się ,że tego wielkiego daru, jakim jest Boża rzeczywistość i Boża obecność, nie można zamknąć w swoim sercu; trzeba ją głosić, trzeba ją wyznawać. Wiara jest żywa, gdy jest wyznana. Nie ma prywatnej wiary, bo nikt z nas nie jest samotną wyspą; wiara nie przekazywana, nie głoszona staje się wiara często martwą, skarlałą, taką właśnie zasuszoną roślinką. Mam głosić, oczywiście, z miłością, z szacunkiem dla każdego człowieka, ale głoszenie jest jednym z istotnych wymiarów, gwarantujących żywotność naszej wiary. Wiara zamknięta, schowana nie jest wiarą, która rośnie. 

To też jest bardzo ważne dla naszego zrozumienia naszego bycia ludźmi wiary, nadziei, miłości. Psalm nas tego uczy. Bardzo ważne jest, byśmy jakby powoli wchodzili w to uczenie się psalmów jako komentarza i jednocześnie modlitwy, która pozwala nam narrację, tę opowieść biblijną przemienić w bardzo osobiste doświadczenie spotkania z Bogiem i przeniesienia tych sytuacji, o których mówi nam Biblia, do naszego, własnego życia. 

Jeszcze przypominam  Biblia mówi, o tym, co my przeżyliśmy; psalmy przemieniają to na mowę w pierwszej osobie i każą mnie właśnie, mnie osobiście znaleźć się w tej rzeczywistości Bożego słowa, Bożego objawienia. W tym sensie każda Msza święta, udział we Mszy świętej, sposób w jaki się do niej przygotowujemy i w jakim ona dalej w naszej pamięci w ciągu całego tygodnia trwa, jest naprawdę wielką szkołą modlitwy. 

            
Homilia  Liturgia Słowa  Ewangelia

 

W naszym rozważaniu Mszy świętej, zamykamy dzisiaj cykl Liturgii Słowa.

Powiemy o Ewangelii, bowiem w zakończeniu dzisiaj dopiero co przeczytanej Ewangelii, usłyszeliśmy o tym jak Jezus obchodził Galileę i głosząc uzdrawiał wszystkich.

Jest wiarą chrześcijan od początku Kościoła, że, gdy gromadzimy się na świętej Wieczerzy , aby czytać Pisma i łamać chleb, to sam Jezus jak wtedy, gdy szedł z uczniami do Emaus i łamał chleb w gospodzie; On sam, dzisiaj też, nie tylko w Galilei, ale u nas w Krakowie, to On głosi tę Ewangelię, po to, aby nas uzdrawiać.

To On sam. Dlaczego ? Dlatego, że zgromadzeni tutaj jesteśmy nie tylko w Jego Imię, ale jesteśmy zgromadzeni tutaj w mocy Ducha Świętego, który został nam dany na chrzcie, który jak gołębica pojawił się nad Jezusem w momencie chrztu, a potem jak ogień zstąpił na apostołów i ten ogień jest; przynajmniej potencjalnie jest w każdym z nas. On sprawia, że te słowa, które rozbrzmiewają, rozchodzą się nie tylko w tej fizycznej przestrzeni, aby docierać do naszych uszu, lecz rozbrzmiewają w tej wewnętrznej duchowej przestrzeni.

 

Chyba niesłychanie mocno o tym właśnie, o działaniu słowa mówi jeden z wersetów Listu do Hebrajczyków; czytamy: Żywe bowiem jest słowo Boże; skuteczne i ostrzejsze niż wszelki miecz obosieczny ; przenikające aż do rozdzielenia duszy i ducha, stawów i szpiku, zdolne osądzić pragnienia i myśli serca. 

Taka jest moc słowa przenikającego, aż do rozdzielenia. Co to znaczy: do rozdzielenia ?  Do rozdzielenia tego, co grzeszne i dobre w człowieku. To jest miecz, przenikający po to, by leczyć, nie po to, by ranić.

 

Jak  możemy przygotować się na to, by właśnie słowa Ewangelii, te szczególne słowa, w których zapisana jest wprost nauka Jezusa  jak możemy być gotowi do tego, żeby rzeczywiście to słowo tak nas przeniknęło, aby nas uleczyło, aby nas przemieniło.

 

Wielki teolog Orygenes mówił, że  tutaj to usłyszał od jakiegoś znajomego uczonego w Piśmie rabina  że Pismo Święte przypomina pałac, w którym jest wiele pokoi i przed każdym leży klucz, ale ten klucz nie jest zdolny otworzyć tego pokoju, przed którym leży.

Czasami, my tak się czujemy w czasie czytania, czy słuchania; mamy wrażenie, że jakaś głębia tam jest, ale my do tej głębi nie jesteśmy w stanie dotrzeć; trzeba nam jakiegoś klucza  klucza poznania. 

Oczywiście, tym kluczem jest przede wszystkim wiara, czyli otwartość, zdolność do przyjęcia tego głębszego sensu i znaczenia. 

Bowiem w Piśmie Świętym jest najpierw (w Ewangelii także), jest ten zewnętrzny jakby bardzo istotny historyczny sens  to, że gdy Jan został uwięziony, wtedy Jezus wystąpił, gdzie  chodził, gdzie nauczał, jakie były słowa  to może właściwie każdy czytać, możemy  czytać to jako dokument historyczny. 

I oczywiście, historycy mają prawo i tak badają. Pismo Święte jest Pismem Świętym, ale jest też także dokumentem pewnej kultury.

My wierzący czytamy  to może z większym pietyzmem, to znaczy czytamy to jako opowieść, która dotyczy kochanej osoby; trochę inaczej się wtedy to czyta, niż po prostu zwyczajną narrację historyczną.

 

Ale przecież Ewangelię słuchamy, czy czytamy nie po to, aby się dowiedzieć, co było kiedyś; ten zewnętrzny, historyczny sens musi zostać pogłębiony o wymiar duchowy.

I znów ojcowie Kościoła mówią, że są jakby dwa wymiary te duchowe  pierwszy, to ten psychiczny, który przemawia do naszej świadomości, do naszych decyzji. Duchowy  w sensie psychicznym znaczy  ja myślę, ja robię, ja decyduję. Słowo Ewangelii wkracza tutaj po to, aby wyznaczyć kierunek naszego życia, naszych decyzji, naszego postępowania; bardzo wyraźnie  Zostaw wszystko, pójdź za mną.

Masz zostawić to, co było dotychczasowym twoim życiem; przemienić się.

Zauważcie, bardzo wyraźnie Pismo Święte, Ewangelia, o której teraz mówimy zawiera te wyraźne wskazówki, wzywające do postępowania.

 

Wspominałem już w czasie naszych tych rozważań o Liturgii Słowa, że bardzo dobrym kryterium lektury jest zatrzymywanie się na tych momentach, które budzą nasz sprzeciw; które jakby powodują, że jakieś rany w nas się otwierają niedobrze zabliźnione, niedobrze uleczone. Ale gdybyśmy poprzestali na tym poziomie, to mogłoby się wydarzyć, że my w pewnym momencie poczujemy się zranieni samymi słowami Ewangelii, bowiem ona jest tak wymagająca, że czasami jakby  okrutna. Trzeba nam bowiem zejść głębiej, w ten duchowy wymiar, tam gdzie następuje rozdzielenie duszy od ducha, tam gdzie są pragnienia i myśli serca, co słyszeliśmy w Liście do Hebrajczyków  pragnienia myśli i serca. 

Nie tylko myśli te, w których formułujemy logiczne sądy; ten głębszy rodzaj poznania, głębszy rodzaj przemiany, ten duchowy  ośmielę się powiedzieć  mistyczny sens, którym się jawi.

Przykład takiego sensu pokażę, interpretując za ojcami Kościoła, co to znaczy, że Jezus mówił:  Macie być rybakami ludzi.  

Cóż robi rybak ? Wydobywa rybę z toni, (to oczywiście dla ryby jest mało ciekawe). Natomiast jaki sens tej przenośni jest dla nas? To, że miejscem człowieka nie jest morze (wracam do tej myśli, że niedobrze jest w Biblii 1000 - lecia  przełożone jako Jezioro Galilejskie - Morze Galilejskie) Tam wedle wyobraźni  mitologicznej, ale tez tej religijnej wyobraźni starożytnych, mieszkały złe moce. 

Ludzie, którzy nie znają jeszcze Chrystusa  i słowa, są zanurzeni w tym morzu, w którym panuje zło. Łowić ludzi, wydobywać ich  to wydobywać z tej toni, w którą są zanurzeni, w której trwa m.in. walka dlatego, że Zły sprawia, że całe nasze życie jest jakoś przekręcone, zniszczone; trzeba nas wyrwać; Nasze decyzje, które byśmy podejmowali, decyzje dobrego życia pójścia za Chrystusem, gdybyśmy nie byli wyrwani  z tej toni, w której jesteśmy zanurzeni, byłyby nie twórcze, nie trwale, nie przemieniałyby naszego życia.

 

Pozwólmy, by słowa Ewangelii naprawdę były żywymi słowami, to znaczy tymi, które kształtują nasze życie. Czytajmy i słuchajmy Ewangelii w Duchu Świętym; czytajmy w kościele, który jest miejscem przebywania Ducha Świętego.

Po to czytamy w czasie tej Mszy świętej, aby słowa Ewangelii naprawdę wchodziły w nasze życie, leczyły rany, zadając to lekarstwo mieczem słowa, który przenika aż do rozdzielenia duszy i ducha, stawu i szpiku, zdolny osądzić pragnienia i myśli serca.


Homilia  Wyznanie wiary
 

Idziemy krok dalej w naszym rozważaniu Mszy świętej.

Odpowiedzią na Słowo, jest wyznanie wiary  credo. Nie tylko wierzymy, ale i wyznajemy naszą wiarę. Wiara nie wyznana, wiara milcząca, zamknięta, to nie jest jeszcze w pełni dojrzała wiara.

Co mówię, gdy mówię wierzę, i to tutaj wspólnie w kościele ? 

Mówię: Przyjmuję to, w co my wierzymy. Komunia, czyli wspólnota we wierze potrzebuje wspólnego języka wiary, który by nas łączył i odsłaniał wspólną przecież dla nas rzeczywistość, w której realność wierzymy.

Wiara bowiem ma wiele aspektów. Ma niewątpliwie ten bardzo osobisty aspekt zawierzenia, wtedy, gdy mówię nie tyle - wierzę w Boga, lecz mówię - wierzę Bogu. Żywa wiara ma też ten wymiar  - Wierzę Tobie Panie.

 

Wierzyć to - rdzeń słowa hebrajskiego jest tutaj niesłychanie wymowny  złożyć swój ciężar na kogoś silniejszego. To bardzo ważne, uznać w tym sensie swoją ograniczoność i słabość, ale mieć też tę ufność i odwagę, by złożyć swój ciężar na kogoś innego. 

Wiemy bardzo dobrze, że w trudnych momentach życia bardzo ważne jest, by ktoś był przy mnie, ktoś na którego mogę złożyć mój ciężar. Bóg jest zawsze przy mnie i On jest  tym Mocarzem, który każdy ciężar zniesie. Pomagając nie zdejmuje tego ciężaru ze mnie, lecz dając mi siłę pozwalaj mi go znieść.

 

Ale wierzę, to znaczy także  ufność i odwagę do życia czerpię z głębokiego przekonania w rzeczywistość Boga w Trójcy Jedynego, który przyszedł do nas i dał się nam w Jezusie Chrystusie w Duchu Świętym. To ten Jezus, gdy pod koniec swych dni tutaj na ziemi zostawiał posłanie swoim uczniom ; mówił: Idąc tedy, nauczajcie wszystkie narody, chrzcząc je w Imię Ojca  i Syna i Ducha.  Nauczajcie  czyli mówcie o tym, co widziały wasze oczy, co słyszały wasze uszy, czego ręce wasze dotykały. Nauczajcie  czyli opowiadajcie o tym, co jest; co jest nienazywalną do końca, tajemniczą, a przecież niesłychanie realną prawdą o obecności Boga, który zamieszkał wśród nas. Dlatego głoście Go i udzielajcie chrztu w Imię Ojca i Syna  i Ducha. To pierwsze wyznanie wiary, które Jezus włożył w usta swoich uczniów, mówiąc o tym, że chrzest - to wejście, to zanurzenie w życiu wewnętrznym Boga samego, w miłość, która łączy Ojca i Syna i Ducha.

 

Rozbudowując te wyznania wiary, chrześcijanie  wiązali je z udzielaniem chrztu świętego i stąd najstarsze symbole wiary, były związane z ceremonią, uroczystością przyjęcia, w większości wtedy przez dorosłych, chrztu świętego. I w ten sposób formowano w historii te właśnie różne wyznania wiary. Cóż znaczy  różne ?  Różne jakby wielkości, różnej objętości.

Najprostsze, to jest to, które wyznajemy, powtarzając ceremonię chrztu świętego: Czy wierzysz w Boga Ojca, Stworzyciela nieba i ziemi, Jezusa Chrystusa, naszego Pana i Ducha Świętego i Kościół...?  Wierzę. 

 

Pierwszym, znanym nam lepiej wyznaniem wiary, jest  Skład apostolski  czyli to Wierzę w Boga, które odmawiamy w naszych pacierzach od dzieciństwa. Nazywamy to wyznaie Składem apostolskim bowiem przez bardzo długi czas chrześcijanie  byli przekonani, że faktycznie to apostołowie złożyli jego słowa. 

Dzisiaj wiemy lepiej: to w III wieku w Rzymie, zebrano wiarę przekazaną przez apostołów w tej krótkiej formule.

 

W liturgii mszalnej natomiast wyznajemy naszą wiarę słowami które zostało sformułowane na dwóch pierwszych Soborach. Sobory, czyli spotkania biskupów, którzy spotykają się, aby uzgodnić pewne bardzo ważne, istotne sprawy, dotyczące przede wszystkim treści wiary, a potem dotyczące również i dyscypliny kościelnej Pierwszy taki Sobór miał miejsce w Nicei w roku 325 , zaś następny w Konstantynopolu w381 roku. I stąd to wyznanie wiary, które my mówimy teraz w każdej Mszy świętej, to jest symbol Nicejsko  Konstantynopolitański. Dlaczego to jest ważne, dlaczego o tym mówię? Dlatego, że symbol ten jest bardzo głęboko osadzony w pamięci wierzących chrześcijan  i dotąd, mimo wszystkich podziałów jest symbolem wszystkich Kościołów chrześcijańskich. W 1981 r. czczono, i to wspólnie  katolicy, prawosławni i inne Kościoły, wszystkie Kościoły protestanckie (wedle mojej wiadomości wszystkie Kościoły), wspólnie święciły ten niesłychanie cenny okruch  czy raczej może nawet więcej  fundament jedności. To wielka sprawa, że wyznajemy wspólnie, mimo podziałów, mimo sporów, mimo tych wszystkich historycznych zaszłości, wyznajemy wspólną wiarę w Boga Ojca i Syna i Ducha Świętego.

 

Co jest charakterystyczne  zwróćmy uwagę  w tym wyznaniu wiary?

My nie tyle recytujemy zespół formuł, które by definiowały jakieś abstrakcyjne tezy, lecz wyznajemy naszą wiarę w sens pewnych wydarzeń, które są dla nas fundamentalne: Bóg Stworzyciel nieba i ziemi; Jezusa Chrystusa, Syna Jego Jednorodzonego, przed wiekami zrodzonego, a nie stworzonego, ale który stał się człowiekiem, umarł za nas pod Ponckim Piłatem...

Zawsze twierdzę, że Piłat ma bardzo ważną robotę do zrobienia w credo, albowiem on stoi na straży tego, że  to, w co wierzymy, nie miało miejsca w mitologicznym, nieokreślonym czasie, lecz bardzo określonym czasie, że Jezus był naprawdę wcielonym i żyjącym w naszej historii człowiekiem, a nie był jednym ze ślicznych, pięknych opowieści  jak w hinduizmie  o awatarach, czyli kolejnych pojawianiach się bogów, którzy potem odchodzą. Nie, jest człowiekiem, żyjącym  i dalej, bo zmartwychwstał  żyjącym razem z nami.

 

Wyznajemy wiarę, w której nie tylko wyrażamy niezłomne przekonanie w prawdę tego, co wyznajemy, ale wyznajemy tę wiarę po to, aby czerpać moc z tego, co mówimy, aby to przeniknęło nasze życie, nadało nam mocy, by to Słowo, które usłyszeliśmy weszło w nasze życie, nas przemieniało i uzdolniło do tego, byśmy w dalszych częściach Mszy świętej, już w pełni otwarci na Bożą obecność, w pełni uczestniczyli w tych misteriach wiary. Nie ma bowiem sensu ani  chwila naszej obecności tutaj, jeżeli nie wierzymy w to, co wyznajemy, jeżeli nie jest to dla nas rzeczywistość wedle której oceniamy nasze życie i dokonujemy wyborów w naszym życiu licząc się z nią jako z tą twardą, mocną rzeczywistością, na której możemy z całą pewnością stąpać, i której możemy się z całą ufnością się powierzyć.

Bowiem to w tym Kościele, którego wiarę wyznajemy  świętym, apostolskim, jednym -  w tym Kościele się gromadzimy, aby słuchać Słowa i łamać chleb, który jest Ciałem naszego Pana.  

 
Homilia  Modlitwa powszechna

 

Ważnym momentem zreformowanej po Soborze liturgii mszalnej jest modlitwa powszechna, inaczej zwana modlitwą wiernych. O tym chciałbym, byśmy dzisiaj porozmawiali, przede wszystkim dlatego, żeby uchwycić duchowy sens naszej modlitwy.

Gdy mówiliśmy o czytaniach biblijnych, zwracałem uwagę na to, że słuchanie słowa powinniśmy potraktować jako szkołę modlitwy tzn. prawdziwe przyjęcie słowa i rzeczywistości Bożej jest wtedy rzeczywiste, gdy staje się w naszym sercu modlitwą; zaś staje się modlitwą gdy przemienia nasze widzenie świata.

Żydowski myśliciel Abraham Joshua Heschel napisał: Sprawowanie kultu, to widzenie świata w świetle Boga. Myślę, że to bardzo głęboka wskazówka także dla nas chrześcijan, uczestniczących we Mszy świętej. Zadajmy sobie to pytanie: na ile nasze widzenie świata doznaje przemiany gdy sprawujemy kult czyli gromadzimy się na Świętej Wieczerzy? W związku z tym, co staje się dla nas bolesną dolegliwością, z którą chcielibyśmy się zwrócić do Boga, prosząc o Jego wsparcie i łaskę ?

 

Cały świat jest dla mnie ciemnością, nic nie znaczą rozświetlone miasta oraz gwiazdy, gdyby nie pewność, że Bóg słucha naszego krzyku; któż byłby w stanie znieść taką nędzę, któż umiałby stawić czoło tej przerażającej obojętności, obojętności świata, który przechodzi mimo, obok bólu, nędzy...

 

Sprawowanie kultu, to widzenie świata w świetle Boga; ale to znaczy bardzo niebezpieczną rzecz:  będąc bliżej Boga stajesz się bardziej wrażliwy, co znaczy, że cię więcej rzeczy boli, boli zło  w tobie, w świecie. Boli, ale ten ból przemieniasz w krzyk. Chyba tak, w krzyk, który rozdziera się w tej ciemności świata,  choć wierzymy, że jest Ten, który pochyla się nad nami. Otwieramy się przed Nim, otwieramy przed Nim naszą bezradność i ból, dlatego, że wierzymy, że On jest tym czułym sercem, które słucha.

 

Chrześcijanie od początku na słowa Pisma odpowiadali wołaniem modlitwy.

Pięknie jest to zapisane w liści świętego Justyna, jednego z pierwszych pisarzy chrześcijańskich, który tłumaczył cesarzowi Antoninusowi Piusowi około 155 roku,  co czynią chrześcijanie, gromadząc się  jak powiada  w dniu słońca, czyli niedzielę: Czytają pisma apostolskie lub prorockie (apostolskie  najczęściej Pawła, prorockie  tak jak my )...gdy lektor skończy, przewodniczący zabiera głos, wyjaśniając i upominając, a potem  ciekawe  następnie wszyscy powstajemy z miejsc i modlimy się za nas samych oraz za wszystkich w jakimkolwiek znajdują się miejscu, by otrzymali łaskę pełnienia  w życiu dobrych uczynków i przestrzegania przykazań.

Od samego początku ta modlitwa wszystkich, którzy powstają i łączą się zanosząc te modlitwy do Boga, jest właśnie jako odpowiedź na to, co usłyszeliśmy. 

 

Bardzo ważne jest jeszcze, może bliżej chciałbym powiedzieć, w jakim sensie Biblia, Pismo Święte jest dla nas szkołą modlitwy. Myślę, że tak to należy rozumieć, słowa, które mówi Chrystus: Nie wyście mnie wybrali, ale ja was wybrałem i przeznaczyłem was na to, abyście szli i owoc przynosili, aby wszystko dał wam Ojciec, o cokolwiek Go prosicie w Imię moje.To bardzo ważne, byśmy umieli sobie odpowiedzieć w czasie  modlitwy: czy ja naprawdę zanoszę tę moja prośbę, czy przedstawiam ten mój ból, czy ból świata rzeczywiście w Imię Jezusa Chrystusa? Cóż to znaczy  - w Imię ? To znaczy  w duchu; ostatecznie  w duchu miłości.

I w tym sensie możemy także i za nieprzyjaciół się modlić. Święty Paweł mówi: modlić się za nieprzyjaciół to jest jedyna dopuszczalna zemsta chrześcijańska, bo ta modlitwa  mówi Paweł obrazowo  jest jak węgle ogniste nad głową tego nieszczęśnika, ku jego opamiętaniu i zbawieniu,  w Imię Jezusa Chrystusa.

 

Umiłowani, nie wymierzajcie sami sobie sprawiedliwości, lecz pozostawcie to pomście [Bożej]. Napisano bowiem: Do Mnie należy pomsta. Ja wymierzę zapłatę - mówi Pan - ale: Jeżeli nieprzyjaciel twój cierpi głód - nakarm go. Jeżeli pragnie - napój go. Tak bowiem czyniąc, węgle żarzące zgromadzisz na jego głowę. Nie daj się zwyciężyć złu, ale zło dobrem zwyciężaj. (Rz 12,19-21)

            

Bardzo ważne jest, by ta modlitwa była rzeczywiście modlitwą wszystkich, a nie księdza, nie tego przewodniczącego. Dlatego też zaproponowałem tę innowację, ten koszyczek, który tutaj stał, do którego można składać karteczki, na których wypisujemy intencje, które będą odczytane w trakcie Mszy świętej. Myślę, że to jest bardzo ważne;  to jest taki maleńki kroczek ku temu, byśmy zrozumieli, że my też jesteśmy wszyscy Kościołem; nie tylko ci, którzy mają święcenia, ale wszyscy, którzy jesteśmy ochrzczeni i na mocy tego chrztu uczestniczymy w kapłaństwie Chrystusa i na tej mocy, sakramentalnej mocy naszego kapłaństwa składamy nasze modlitwy.

 

Bardzo ważny ten mały gest czynnego uczestnictwa we Mszy świętej, będzie pozwalał nam odnajdywać coś niesłychanie ważnego, mianowicie: tę pogłębioną i bardziej odpowiedzialną świadomość naszego bycia w Kościele, który naprawdę nie jest organizacją mającą zaspakajać nasze potrzeby religijne, lecz ma być wspólnym naszym rozważaniem Bożego słowa, uczestniczeniem w rzeczywistości Chrystusa, który obecny jest wśród nas po to, aby światło, które On wkłada w nasze serca, mogło świecić jak miasto na górze.

 

Nie wyście mnie wybrali, ale ja was wybrałem.

Może  w tym prostym geście odpowiedzi na ból świata, na potrzeby i wszystko to, co nas dzieli od Boga i co jest źródłem naszego cierpienia  odpowiedzieć modlitwą, przemienić w modlitwę.

 

To będzie może jedna z form naszego świadczenia o tym świetle, które ma moc rozpędzania mroków, ciemności, które tak często wydają się nam nieprzeniknione

I może ta modlitwa, nasza wspólnamodlitwa, w której będziemy wzajemnie się umacniali, umocni naszą nadzieję, bez której nie można żyć.

Homilia 
 Przygotowanie darów
 

Nie samym chlebem żyje człowiek, ale słowem, które pochodzi z ust Pana.

Człowiek bowiem żyjąc nie tylko asymilując pokarm cielesny, ale także pokarm duchowy; ten metabolizm duchowy jest istotnym wymiarem naszego życia.

 

Dotychczas w naszym oprowadzaniu po tajemnicach Mszy świętej mówiliśmy o tym, w jaki sposób słowo karmi nas, umożliwia tę wewnętrzną wymianę energii. 

Teraz, otwieramy następny rozdział Mszy świętej, ten, który nazywamy Liturgią Ofiary. Zamknęliśmy Liturgię Słowa; otwieramy Liturgię Ofiary.

 

I oto paradoksalnie jawi nam się od razu na początku chleb  owoc ziemi i pracy rąk ludzkich; chleb, który podobno nie tylko on karmi nasze życie. Okazuje się, że chleb przemieniony, tak i to słowo przemienione, karmi naszą duchową przemianą.

Liturgia Ofiary jest bardzo osobliwa, różni się od liturgii słowa, bowiem innymi znakami przemawia do nas Bóg, a my do Boga. Wiemy bardzo dokładnie, że często w naszych rozmowach dochodzimy do momentu, w którym już właściwie tego, co mamy na myśli, czy w sercu, nie potrafimy wyrazić słowami i wtedy wolimy wziąć za rękę, wolimy dotknąć, popatrzeć głęboko w oczy; nawiązuje się wtedy inna, głębsza, pozasłowna komunikacja. Coś takiego dzieje się też we Mszy świętej

 

Powiedzieliśmy o Liturgii Słowa już bardzo dużo i właściwie teraz powinien nastąpić czas bądź milczenia, bądź jakiejś symbolicznej komunikacji. Ale chciałbym od razu się zastrzec: słowo komunikacja symboliczna, nie rozumiem w tym potocznym znaczeniu, w którym symbol oznacza coś właściwie na niby, coś zastępczego.

Jeżeli ktoś przekazuje mi informację, że jego pracodawca płaci mu symbolicznie,  to rozumiemy dość jednoznacznie  po prostu dostaje minimalną, albo poniżej minimalnej pensji. W wypadku komunikacji symbolicznej mamy do czynienia z czymś innym to znaczy mamy do czynienia z sytuacją, w której mamy jakby za dużo do przekazania, kiedy nie potrafimy ująć tego w słowach i musimy to ująć w gestach o jakimś pozasłownym wyrazie.  Stąd, gdy  przychodzimy do Liturgii Ofiary, to mamy do czynienia z językiem symbolu, czyli widzialnego znaku, w którym zawarte jest, wręcz nadmiar potężnych treści duchowych, które jakby do nas przemawiają, i wierzymy, że przemawiają też do Boga.

 

We wstępie do mszału jest powiedziane, że po zamknięciu modlitwy wiernych, odbywa się uroczysta procesja, w której wierni przynoszą dary chleba i wina.

Myślę, że o naszej procesji dwunastkowej wszystko można powiedzieć, tylko nie to, że jest to uroczysta procesja, aczkolwiek niewątpliwie jest to urocza procesja. Dzieciątka nasze, które przynoszą  dary chleba i wina przynoszą też ze sobą nadmiar innych darów, jako że tylko w ten sposób można zaprowadzić jakiś spokój w tej procesji. W nadmiarze radości służenia Panu chcą przynosić wiele innych darów i jak wiecie kończymy Mszę świętą z trzema mszałami, ośmioma ampułkami i mnóstwem innych rzeczy.

 

Ale zostawmy ten folklor na boku, bowiem coś innego jest istotne. Te dzieci swoimi rękoma przynoszą tutaj przede wszystkim  chleb i wino, czyli te żywioły, które staną się Ciałem i Krwią samego Chrystusa. Ofiarujemy je Bogu  i to jest ofiarowanie. Ofiarujemy na razie chleb i wino; o jednym i drugim żywiole mówimy w czasie tej modlitwy, która towarzyszy ofiarowaniu, że jest  to owoc ziemi i pracy rąk ludzkich. 

I znowu nie chodzi tylko o to, oto wino, oto ten kawałek przaśnego chleba; tutaj jawi nam się bardzo ciekawe znaczenie tego terminu symbol.

 

Symbol bowiem, można rozumieć jako część, która reprezentuje całość. Ktoś powiedział, że gdy ogląda w muzeum piękną kolumnę grecką, to ona, ta cząstka helleńskiego ducha reprezentuje, czyli symbolizuje całość tej niezwykłej kultury, która dotąd Europa i nie tylko Europa żyje. Tak jak kolumna reprezentuje coś znacznie większego, całą połać helleńskiej kultury, tak chleb i wino reprezentują czyli symbolizują wysiłek każdego z nas; nie tylko rolnika, nie tylko winiarza, ale i dziecka, które się uczy, nauczyciela, który naucza, aktora, który gra, muzyka, który śpiewa. Wszystko co tworzymy jest jakoś owocem ziemi i pracy; pracy bardzo różnej, ale przecież to, cokolwiek stanowi tak bardzo istotną cząstkę naszego życia, tutaj zostaje przyniesione, aby zostało przemienione. Bardzo ważne jest, by każdy z nas właśnie w ten symboliczny, czyli reprezentujący sposób miał świadomość, że tu oto, te rozbrykane chwilami dzieci przynoszą także owoc ziemi i twojej, mojej pracy. Bowiem chcemy Bogu dać w niekłamany sposób coś, co jest w nas najbardziej cennego i ważnego. Ważne jest, byśmy sobie też uświadomili, że chociaż praca stanowi bardzo istotną cząstkę każdego z nas, to nie przebóstwiamy pracy, ale ofiarujemy ją Bóstwu.

Tak bardzo jest to ważna część naszego życia, że być może ci z nas, którzy teraz przeżywają tak trudne doświadczenie bezrobocia, czują się pozbawieni nie tylko dochodu z pracy, ale samej właśnie pracy, czyli sensownego zachowania możliwości jakiegoś twórczego działania i zachowania. Paradoksalnie, być może właśnie przez to bolesne i trudne doświadczenie uczymy się też i może większego szacunku dla pracy i tego, czym ona tak na prawdę w naszym życiu jest. Dajemy Panu  owoc ziemi i pracy rąk ludzkich.W ten sposób ofiarując  oddajemy. Tak jak w słowie byliśmy obdarzani słowem, tak teraz  dajemy.

 

Jedna z definicji Mszy świętej powiada:  jest  ona wymianą darów.

Bóg nie chce dawać żebrakom którzy tylko wyciągają ręce. My teraz w tym ofiarowaniu, na naszych rękach, czy rękami naszych dzieci przynosimy owoc ziemi i pracy rąk ludzkich. Ofiarujemy, aby dać Temu, który jest Panem nieba i ziemi  dowód naszej odpowiedzialności za to, co usłyszeliśmy w raju: czyńcie sobie ziemię poddaną; dowód naszej odpowiedzialności za świat, za życie, za to, w jaki sposób my je organizujemy.

Tu się okazuje, że Msza święta jest rzeczywistością, która wchłania w siebie nie tylko ten czysto religijny wymiar naszego życia, ale również dotyczy tego wszystkiego, co jest całą troską naszego życia. W tym sensie dla chrześcijanina nie ma podziału na to co jest świeckie i to, co święte, tygodniowe i kościółkowe; tu bowiem, w tej Mszy świętej, w tym najważniejszym momencie całego tygodnia, w kulminacyjnym jej momencie przynosimy tutaj, wszyscy i każdy z nas z osobna,  owoc ziemi i pracy, by je ofiarować.

 

Przynosimy, aby Bóg te dary przemienił, i to aż w swoje Ciało i Krew. Mamy w tym przemienionym darze, który przyjmujemy jako Komunię świętą, otrzymać zadatek tego, co jest celem całego chrześcijańskiego życia, czyli jego przebóstwienie, przemienienie naszej nędznej, kruchej, ludzkiej, kondycji w życie samym Bogiem

Dlatego mówimy, Komunia święta jest zadatkiem zbawienia, jest pierwszym darem, który sprawia, że już teraz zaczynamy uczestniczyć w niebieskiej uczcie. To nie są tylko takie religijne metafory; to znaczy, że łącząc się z Bogiem już teraz wyprzedzamy czas, już teraz znajdujemy się blisko Boga, w stanie tego zjednoczenia.

Wymiana darów....

 

Próbujmy w tym wielkim okresie Wielkiego Postu odkryć na nowo ten głęboki związek pomiędzy naszym codziennym życiem, a darem, który przynosimy tutaj i darem, który przemieniony otrzymujemy.

Czy rzeczywiście to przemienienie jest naszym udziałem? czy tego szukamy i na to czekamy?

Homilia 

 Liturgia Ofiary  - W górę serca.

 

Wtajemniczając się w Mszę świętą, dotknęliśmy sprawy ofiarowania chleba i wina, które przynosimy i które są owocem ziemi i pracy rąk ludzkich, by ofiarować Bogu swoje życie. Ale ofiarujemy, aby zostały przemienione. Dobrze, że ta dzisiejsza Ewangelia pozwala nam przygotować się na owo przemienienie, które staje się  sercem Ofiary i uczty, jaką jest Msza święta.

 

Chciałbym dzisiaj zatrzymać się na jednym tylko z wezwań, poprzedzających prefację, czyli te pierwsze słowa wielkiej modlitwy eucharystycznej (zwanej kanonem), w której są słowa ustanowienia: To jest Ciało, to jest Krew moja. 

Te słowa o których dzisiaj mówili są bardzo ważne. Chciałbym, byśmy nie tylko je rozważyli, ale jak mówi Pismo: rozważali w sercu swoim. To są słowa: W górę serca; odpowiadamy: Wznosimy je do Pana.

W górę serca  znaczy, że stajemy w obliczu największej tajemnicy, tajemnicy obecności  jak dzisiaj  na górze przemienienia. A na tę górę nie można wejść, ot tak, po prostu z ulicy, z ulicą w sobie, z ulicą w środku; nie możemy wejść tak po prostu jak profani.

Cóż jednak znaczy, jeżeli w próbie zrozumienia nie mamy zatrzymać się jedynie na jakiś metaforach, obrazach, może wzniosłych... Cóż znaczy przemieniać serca aby rosły w górę?  Czy znaczy: wspinać się na palcach? czy wysoko wyciągać dłonie, żeby za nimi podążyły nasze serca? Czujemy, że to chodzi o coś głębszego  o nawrócenie.

W górę serca  to znaczy  nawrócić się, odmienić bieg naszych myśli.

Oczywiście, na różne sposoby w kościołach w tej chwili, w kazaniach słyszymy wielkopostne wezwania do nawrócenia; oswoiliśmy już to słowo nawrócenie na tyle, żeby ono już nic, albo mało znaczyło w naszym życiu. Przyznam się, że tak samo jak każdy z was jestem też jakoś przyzwyczajony do tego kościelnego języka i wszyscy mamy chyba to wrażenie, że tym kościelnym językiem często nie dotykamy różnych bardzo trudnych, a często i bolesnych spraw naszego życia.

 

Wczoraj, gdy chyba z 60 osób egzaminowałem z treści wykładzie, który miałem na uniwersytecie z Filozofii dialogu. W trakcie egzaminu wpadłem na myśl, że opowiem wam mały fragment z treści wykładu, który być może będzie dla nas pożyteczny dla  lepszego zrozumienia czym jest nawrócenie?

Nie bójcie się, nie będę uciekał się w krainę filozoficznej abstrakcji, bo ten myśliciel Emmanuel Lévinas - choć wyjątkowo trudny, konkretnie opisuje pewne życiowe sytuacje. Powiada on tak: naszym życiem mogą rządzić dwa słowa: pierwsze nazywa się  potrzeba, drugie nazywa się  pragnienie. 

Potrzeba  to słowo, które opisuje coś dla nas wszystkich bardzo oczywistego; wszyscy mamy potrzeby  potrzebę jedzenia, spania, te wszystkie sprawy codzienne, wokół których się krzątamy, i które warunkują po prostu nasze przetrwanie, przetrwanie naszych najbliższych  muszę jeść, muszę mieć ciepło.....

 

Ale sprawa staje się trudniejsza, gdy nasze potrzeby przenosimy na innych ludzi i mamy do nich stosunek tylko taki, w którym jakby zapisujemy naszą potrzebę w stosunku do ciebie: Jesteś mi potrzebny. Można to bardzo różnie opisywać, ale wystarczy aby każdy z nas opisał swoje własne doświadczenie takiego podejścia do drugiego człowieka, w którym szukam tylko tego, aby on spełnił moje różne potrzeby. A mamy różne doprawdy potrzeby, jak choćby  potrzebę potwierdzenia siebie: bardzo lubię sprawować władzę, bo wtedy panuję nad tobą co bardzo podnosi moje mniemanie o sobie samym. Jesteś mi potrzebny po to, żebym ja był naprawdę ten ważny; chcę, żebyś mnie pochwalił, próbuje cię uwieść, żebyś wypowiedział słowa zachwytu nade mną  to jest moja potrzeba.Czy trzeba byśmy tę analizę przenosili na dalsze obszary, sprawy relacji erotycznych i innych ? Ile w nas jest ogromnych potrzeb przy pomocy, których chcemy zniewalać świat i ludzi?

 

I chyba jest prawdą, że bardzo wiele w naszej wierze jest z religii potrzeby.

Potrzebujemy Pana Boga  do czegoś. Mistrz Eckhart wyraził to bardzo prosto: Bardzo wielu z nas traktuje Pana Boga jak świeczkę, przy pomocy której szukają różnych, bardzo potrzebnych im rzeczy, ale gdy znajdą, to ją odkładają.

Proszę mnie dobrze zrozumieć  to wcale nie znaczy, że nie mamy Boga o nic prosić, tylko nie mamy Boga traktować jako tę świeczkę, która jest potrzebna po to, by realizować nasze potrzeby, łącznie z potrzebą wielką  potrzebą bezpieczeństwa, przeżycia.Ale to jest ciągle jeszcze to jedno nastawienie - potrzebuję, chcę, chcę nasycić swój głód.

 

Ale zdarza się, że w pewnym momencie coś istotnego w moim życiu się zmienia. Lévinas mówi: zmieni się, gdy naprawdę zobaczysz twarz drugiego człowieka gdy nie podejdziesz do tej twarzy jak do żeru, który ma zaspokoić twój apetyt, twoją potrzebę, lecz podejdziesz do tej twarzy, a ona postawi cię w sytuacji odpowiedzialności; zażąda od ciebie: nie krzywdź mnie. Ta bezbronna twarz powie ci: możesz, ale przecież nie wolno ci mnie zabić, skrzywdzić. Gdy człowiek to odkrywa, wtedy odsłania się przed nim zupełnie nowy świat, ten różny zupełnie od tej gry, wyścigu szczurów i tych wszystkich zapętleń, w które jesteśmy uwikłani i w których nieustannie dążymy do zaspokojenia swoich potrzeb, nieszczęśni, świadomi stale tego, że nigdy tego głodu nie zaspokoimyA oto staję wobec kogoś, który żąda ode mnie czegoś bezinteresownego, czegoś, co nie jest spełnieniem żadnej mojej potrzeby, lecz jest wyjściem w nieskończoność jakiejś wolności, której nie potrafię uzasadnić.

Lévinas jest przy tym bardzo wymagający i powiada: tobie nie wolno nawet żądać wzajemności od tego drugiego. Wydaje się to niesłychanie surowe i jest surowe. Ale od studentów usłyszałem  powiedzieli mi  dziewczyny, które pracują jako już studentki wyższych lat psychologii w przedszkolu dla dzieci autystycznych - mówią: Proszę ojca, przecież nasza praca to jest dokładnie to, o czym mówi  Lévinas. I mają rację: jest twarz bezbronnego dziecka, które wymaga najwyższej troski, ale nie mam prawa oczekiwać od niego nic w zamian,  wiem, że ono nigdy nie weźmie za mnie odpowiedzialności. I praca z tym dziećmi uczy, co to znaczy bezinteresownie dawać dobro.

 

Mówię o tym przykładzie bardzo prostym, który pokazuje, że wielka myśl  rzuca światło na życie i nieśmiertelność, na nasze życie także. W takim razie co znaczy - przemienić? To znaczy odmienić kierunek biegu naszego życia, to właśnie odejść od potrzeby i pozwolić, żeby Bóg obudził nas swoim słowem, czy przez twarz drugiego człowieka, obudził w nas pragnienie  pragnienie czegoś niebywale nieskończonego, wyprowadzającego nas z tego błędnego korowodu naszej sobości, naszego egoizmu, naszego zamknięcia.

 

Myślę, że to jest dobre wprowadzenie, wskazujące na to, co ma w nas się stać przez udział w Eucharystii, gdzie już nawet nie widzimy Twarzy; widzimy tylko Chleb, który tę Twarz nam odsłania i zasłania, ale który to Chleb jak Twarz człowieka bezbronnego jest bezbronny, cały wydany w nasze ręce. Chleb, który budzi w nas to poczucie odpowiedzialności za każdego człowieka, pozwala nam szukać wszędzie i we wszystkim realizacji naszych potrzeb.

 

To bardzo biblijna myśl  w czytaniach pierwszego okresu Wielkiego Postu często przewijają się  teksty, szczególnie Izajasza, który mówi: Czyż nie jest ten post, który wybieram, by rozerwać kajdany zła, rozerwać więzy niewoli, dzielić swój chleb z głodnym, wprowadzić w dom biednych tułaczy, nagiego, którego ujrzysz  przyodziać, nie odwrócić się od współziomków; wtedy twoje światło wzejdzie jak zorza. (Iz 58,6-8). Rozumiemy teraz, gdzie jest źródło tego światła, które rozbłysło na Taborze? Światło wzejdzie jak zorza, bo Ten, który tam rozświetlił się boskim światłem, był Tym, który całkowicie wydał się nam, a szedł ku Jerozolimie, w której miał się wydać jak zakładnik  do końca, do śmierci, w nasze ręce  za nas. Gdy ujrzysz drugiego, gdy go przyodziejesz, wtedy twoje światło wzejdzie, i znajdziesz się na Taborze. I Eucharystia nie będzie już więcej niedzielną rutyną, ale będzie podtrzymaniem w nas tego światła - pragnienia Bożego dobra, które ma moc przemiany naszego życia.

Homilia: Sanctus, Sanctus....

 

Coraz bardziej zbliżamy się do tej najgłębszej tajemnicy Mszy świętej  do tej chwili, w której obecny dotychczas przez Słowo Jezus, staje się rzeczywiście obecny wśród nas, w swoim Ciele, w swojej Krwi.

Gromadzimy się dzisiaj mając w pamięci  słowa dopiero co usłyszanej Ewangelii świętego Jana, mówiące że Ojcu należy oddawać cześć w duchu i w prawdzie. To nie znaczy, że nigdzie, to nie znaczy, że w duchu i w prawdzie oddajemy Bogu cześć każdy indywidualnie, na swój sposób, czy jak to niektórzy może by czasami woleli  gdzieś w lesie, pod sklepieniem niebieskim. W duchu  - to nie w twoim duchu, tylko w Świętym Duchu i nie w twojej prawdzie, nie w prawdzie twojego serca, lecz w tym miejscu, w którym prawda twojego serca, twój duch łączy się z Duchem Świętym, łączy się Bożym sercem.

 

Stajemy bowiem obecnie wobec rzeczywistości, która jest od nas po stokroć  to za mało!  nieskończenie większa i dlatego liturgia, przed otwarciem najistotniejszej modlitwy mszalnej, przygotowującej słowa ustanowienia Ciała i Krwi Pańskiej, wkłada nam w usta prawdziwie anielski: Sanctus, Sanctus Dominus Deus Sabaoth. Liturgia idzie tutaj za odwiecznym zwyczajem chrześcijańskim,

Święty, Święty Pan Bóg zastępów, cała jest ziemia pełna Jego chwały....  to fragment biblijny wzięty z niezwykłego rozdziału proroctwa Izajasza, który prawdopodobnie około 840 roku przed Chr., gdy modlił się w świątyni jerozolimskiej, miał wizję  niezwykłą, potężną wizję, w której rozwarło się przed nim niebo i zobaczył na wysokim tronie jakby wspaniałą Postać, której twarzy nie mógł oglądać, a towarzyszyły Jej zastępy serafinów, aniołów, które właśnie wobec Bożego tronu, śpiewały te słowa: Święty, święty Pan Bóg zastępów...

 

Dla chrześcijan Msza święta jest bardzo realnym zadatkiem uczestniczenia w rzeczywistości tej ostatecznej  niebiańskiej. Przychodzimy z naszego życia, z wszystkich naszych zmartwień, kłopotów i radości - po to, aby stanąć tutaj u wrót wieczności, które jakby się uchylały abyśmy mogli zobaczyć nie tylko tę naszą  jakże przecież po ludzku  piękną i niezdarną zarazem liturgię, ale zobaczyć i usłyszeć ten cudowny hymn anielski, oddawany Bogu  Święty, święty, święty...

 

Święty - to słowo języku biblijnym nie znaczy tego samego, co w potocznym użyciu, gdy mówimy o kimś, że jest świętym. W języku potocznym święty  znaczy doskonały moralnie, etycznie nieskażony. Co innego znaczy to słowo w Biblii. Gdy Mojżesz zobaczywszy płonący krzew usłyszał słowa: Zdejmij sandały, bo miejsce, na którym stoisz jest miejscem świętym  zrozumiał, że to jest miejsce naznaczone obecnością Boga.Święty  znaczy tyle, co  oddzielony, odróżniający się od zwykłych codziennych spraw, oddzielony od naszej marności; święty  to także nieskończenie potężny, mocny; święty  w tym słowie chcemy wyrazić i zawrzeć całą nieskończoność nieogarnionego majestatu Boga.

Choć przychodzimy tutaj jak ludzie, choć do tego majestatu prowadzi nas nasz brat  Jezus Chrystus  to przecież, choć nieogarniony, jakby pochyla się nad nami, a my przygotowując się do tego najświętszego momentu Mszy wyśpiewujemy ten hymn. Śpiewamy łącząc się z aniołami: stara tradycja chrześcijańska, szczególnie w Kościele wschodnim, tym tak bardzo mistycznym, misteryjnym  mówiła, że liturgia, którą sprawujemy tutaj na ziemi, jest tylko odzwierciedleniem, jest jakby cielesnym obrazem duchowej liturgii, czyli tego hymnu chwały, który wyśpiewywany jest w niebie  tak to próbujemy zrozumieć.

 

Święty. Któż jest Ten święty? Pan, Bóg zastępów.

Cóż znaczą owe zastępy? W Biblii zastępy mogły oznaczać dzielne wojska izraelskie, walczące z Filistynami, ale im głębiej Biblia zanurza się w poznawanie rzeczywistości Bożej, sens tego określenia stawał się bardziej duchowy i oznaczał - zastępy anielskie. Gdy Jezus w Ogrójcu strofował Piotra, który wyciągnął miecz i próbował walczyć, mówi: Czy myślisz, nie mógłbym poprosić Ojca, a zaraz wystawiłby mi dwanaście zastępów anielskich ?.

Zastępy anielskie  te cudowne duchy  czyste, nieskalane. Ukazuje się u nas teraz dużo książek o aniołach; przeżywamy jakiś renesans aniołów, ale często te anioły są takie dobre i takie  rzekłbym  psychologiczne, tzn. podtrzymują nas w różnych załamaniach i trudnościach; takie na pewno też są.

Ale ponieważ tak są nieskończenie doskonałe, więc myślę, że te zastępy, które śpiewają hymn, to też są nieskończenie potężne inteligencje, które przekraczają naszą zdolność pojmowania, a które oddają cześć Bogu.

Święty jest Pan Bóg zastępów  bo oto całe niebo i ziemia pełne są Jego chwały. Musimy uświadomić sobie, że otoczeni jesteśmy chwałą Boga, abyśmy byli gotowi na ten najcudowniejszy, w dosłownym tego znaczeniu słowa cudowny  najcudowniejszy moment, w którym Pan zstępuje tutaj, do nas, nie w chwale ale w tej mizernej postaci chleba i wina.

Chwała w Biblii oznacza widzialny znak niewidzialnej obecności Boga  to jest słup ognia, który w nocy prowadzi naród przez pustynię, to jest słup dymu, który prowadzi w dzień, to jest ta chwała, czyli obłok, który ogarnął świątynię jerozolimską, w chwili jej poświęcenia, to jest ten obłok, który zakrył Jezusa, Mojżesza i Eliasza na górze przemienienia  znak Bożej obecności.

Słowa modlitwy, słowa tej pieśni - Sanctus  są jednocześnie dla nas wyznaniem wiary w Bożą obecność i to chwalebną Bożą obecność. Myślę, że bardzo ważną jest rzeczą, byśmy - im głębiej wchodzimy w poznawanie rzeczywistości Bożej - uczyli się patrzeć na świat jak na wielką pieśń chwały. Wiem, bardzo wielu spośród nas, bardzo wielu mądrych i wrażliwych ludzi, cierpi z tego powodu, że nie może tej chwały dostrzec, albowiem ilość zła, nikczemności tak wydaje się być niszcząca dla tej chwały; ale przecież chwała jest pierwsza i chwała będzie ostatnia. I od nas zależy, choć w małym zakresie, by tej chwały nie zakrywać, lecz ją pokazywać.

 

Błogosławiony, który idzie w Imię Pańskie  słowa te śpiewali chłopcy izraelscy, gdy Jezus wkraczał do Jerozolimy; dodawali Hosanna na wysokości... Błogosławiony, który idzie w Imię Pańskie   ten, który  dokładnie  przychodzi w Imię Pańskie. Naród Starego, Pierwszego Przymierza, gdy mówił, że błogosławiony ten, który idzie w Imię Pańskie, wyznawał wiarę w Mesjasza, który przychodzi w Imię Pańskie  gdy Jezusa witali w Jerozolimie, witali Go jako Mesjasza. Tak i my teraz śpiewając Bendictus qui venit in nomine Domini  Błogosławiony, który idzie w Imię Pańskie, witamy Tego, który przybywa właśnie by w tajemniczy, sakramentalny sposób przybyć do nas jak do Jerozolimy, aby dopełnić dla nas teraz swojej ofiary i ukazać swoją chwały.

Dlatego kończymy śpiew akcentem radości: Hosanna in excelsis... Hosanna na wysokości. Hosanna po hebrajsku znaczy dokładnie  O, Panie wybaw; więc to jest wołanie o pomoc, ale właściwie jest śpiewane z takim przekonaniem, że już to błaganie staje się hymnem dziękczynnym, że jest nie tylko wołaniem o pomoc, ale wyznaniem tego, że Pan jest, Pan pomaga, Pan prowadzi.

Bo Pan, to jest Ten błogosławiony, który przybywa w Imię Boga żywego. Święty  pamiętajmy  to słowo opisuje jakąś najgłębszą Rzeczywistość całej Rzeczywistości,  bez której nasze życie jest pasmem udręki i bezsensu. Pielęgnujmy w sobie to zrozumienie Bożej świętości, bowiem bez tego bardzo łatwo zapominamy, że człowiek to też rzecz święta  res sacra homo.

Homilia  Modlitwa do Ducha Świętego (epikleza) i Przeistoczenie

 

Tak jak rok liturgiczny w swej dramaturgii zbliża się do swego szczytu jakim jest triduum śmierci i zmartwychwstania Chrystusa, tak samo i my, w naszych rozważaniach Mszy świętej, zmierzamy ku spojrzeniu w głąb tej wielkiej tajemnicy wiary, jaką jest prawdziwa obecność Jezusa Chrystusa i Jego zbawczego dzieła pod postaciami chleba i wina. Jeszcze raz uświadommy sobie tę ważną prawdę  jesteśmy tutaj jako ludzie ochrzczeni, a więc już duchowo otwarci na spojrzenie w te tajemnicę. W pierwszych wiekach tylko ochrzczeni mieli prawo uczestniczyć w tej części Mszy, która się nazywała Mszą wiernych; liturgię Słowa nazywano liturgią katechumenów. Słowo przygotowuje, otwiera na Obecność; słowo oczywiście czytane w Duchu Świętym.

 

Teraz dochodzimy do tego kulminacyjnego momentu, w którym przez gesty, przez słowa stają się te wielkie tajemnice. Ale czyje gesty, czyje słowa? Możemy pozostać, nawet ochrzczeni, na poziomie takiego czysto materialnego oglądu; możesz przyjść do kościoła, widzieć, że to jest taki budyneczek, że tutaj jest jakiś ksiądz, że są może ludzie, których znasz, którzy siedzą obok siebie, ale będąc wnieść ze sobą wszystkie swoje sprawy, wszystkie swoje kłopoty i w gruncie rzeczy twoje uczestniczenie we Mszy świętej będzie jakimś nieustannym przechodzeniem od wspominania twoich kłopotów do obserwacji drobnych, małych spraw, które się tutaj wydarzają.

Myślę, że tak  i to jest może i urocze  tak patrzą i widzą dzieci. 

Czy myśmy już z tego wyrośli?, to znaczy czy my rzeczywiście potrafimy  otworzyć w sobie ten głęboki, duchowy wymiar wiary, który pozwoli nam nie  tylko uczestniczyć w sensie materialnym, ale uczestniczyć  i widzieć w sensie duchowym.

 

W Wielkim Poście  pamiętacie  czynimy to na wszystkich mszach dwunastkach, po słowach Przeistoczenia i po okazaniu tych Świętych Postaci ludowi, gdy wszyscy klęcząc, oddajemy pokłon, adorujemy obecnego Pana, śpiewamy ten kanon, wzięty zresztą z tej wspólnoty ekumenicznej w Taizé, w którym adorujemy krzyż, wyznajemy Zmartwychwstanie; wspominamy tym samym to, co miało miejsce pomiędzy Wielkim Piątkiem, a porankiem Wielkanocnym  ten osiowy punkt całej historii świata i ludzkości, który otworzył przed wszystkimi i nami także zupełnie nową perspektywę.

Ale jest to inny rodzaj wspomnienia, niż czynimy to w Wielki Piątek. W Wielki Piątek koncentrujemy się bardzo na przeżywaniu tej męki, ludzkiej męki Jezusa; jakby po ludzku z nim współczujemy, po ludzku ściska nas jakiś głęboki żal w sercu. Tutaj jest nie tylko wspomnienie, tutaj jest obecność samego Pana. Nie jest bowiem tak, że krzyż miał miejsce ileś tam, dwa przeszło tysiące lat, a nam pozostało tylko wspomnienie jak wyblakła fotografia. Ten krzyż stoi tu, teraz, cała rzeczywistość uwielbionego Chrystusa i Jego Męki i Zmartwychwstania stają się obecne tutaj.

 

Tam, gdzie jest miłość tam jest Obecność. Jezus, który kocha wszystkich i każdego, dla każdego i dla wszystkich w swoim Kościele, tutaj obdarza nas swoją obecnością. Ona jest ukryta; ukryta po to, byś nie koncentrował się na tym zewnętrznym wyglądzie Jego człowieczeństwa, tylko po to, żebyś oczyma duszy widział to, co jest faktycznie najbardziej rzeczywiste; to, że Pan jest, że urzeczywistniają się słowa, które śpiewaliśmy w psalmie: ...choćbym przechodził przez ciemną dolinę, zła się nie ulęknę, bo Ty jesteś ze mną....

 

Imieniem Boga nie jest wielki budowniczy świata.

Angielski malarz i poeta  Wiliam Blake, który chodził tak sobie często poza granicami jakiejkolwiek ortodoksji, ale miał taki głęboki wgląd w pewne sprawy religii, uważał, że przedstawienie Boga jako starca z cyrklem stwarzającego świat jest bluźniercze, bo Bóg jest bardziej tym, który  przypominacie ten słynny fresk Michała Anioła  ręką swą wyciągniętą dotyka człowieka. Ta ręka potem wyciągnęła się w Jezusie Chrystusie, gdy powoływał Mateusza, powoływał innych; ręka  znaczy dotyk, znaczy obecność. Jezus jest we Mszy świętej obecny tym rzeczywistym, namacalnym dotykiem, który wyciska się piętnem na naszej duszy.

 

Msza święta jest  uczenie tak to się nazywa  anamnezą, czyli przypomnieniem; szczególnie ta wielka modlitwa eucharystyczna.

Pragnę zwrócić uwagę na taki bardzo istotny nie moment nawet, ale wręcz istotną sprawę dla zrozumienia tej tajemnicy. Przed tym, zanim jako zastępca Chrystusa, będę brał postaci chleba i wina , wyciągam ręce nad postaciami i modlę się o to, by Ojciec zesłał Swego Ducha, aby On dopełnił tej tajemnicy. I wtedy, gdy naśladując, wspominając Pana biorę chleb, biorę kielich, przez ludzkie słowa, ale nie magiczną mocą tych słów, ale mocą Ducha Świętego, te postaci stają się rzeczywistą postacią obecności Jezusa Chrystusa.Odkrywamy nowy sens, nowe znaczenie, nową rzeczywistość, która kryje się pod tymi, jakże  bezbronnymi postaciami, jawi się nam obecna tutaj miłość Boga. 

 

Gdy Msza święta była odprawiana po łacinie, ksiądz mówił hoc est enim Corpus meum wielu brało to za jakieś takie magiczne obrzędy: to stąd poszło hokus pokus; dzieci powtarzały: ksiądz mówi: hokus pokus. Ale nie ma tutaj żadnego hokus  pokus. Człowiek daje tylko ręce, daje swój głos, daje swoje uświęcone przez nałożenie rąk biskupa człowieczeństwo i my wszyscy naszą wiarę przez chrzest, a Duch Święty swoją mocą sprawia, że Jezus rzeczywiście jest obecny w nas; i modlimy się potem, aby ten Duch Święty ogarnął nas wszystkich.

 

Msza święta w związku z tym, nie jest tylko Wielkim Piątkiem, nie jest tylko Zmartwychwstaniem, ale także jest Zesłaniem Ducha Świętego, który  swoją mocą sprawia, że to, co niezrozumiale, niejasne, staje się w pełni tego Misterium Zbawczego Jezusa rzeczywiste i tak dotykalne, że przemienia nasze życie.

 

Święty Jan Damasceński powiedział kilka słów w jednym ze swoich kazań; pozwólcie, że przytoczę; Pytasz jak chleb staje się Ciałem Chrystusa, a wino Jego Krwią? Odpowiadam: Duch Święty wkracza i wypełnia to, co przerasta wszelkie słowo i wszelką myśl. Zauważ, dzieje się to przez Ducha Świętego, podobnie jak przez Ducha Świętego Chrystus przyjął ciało z Dziewicy Maryi. Duch Święty unosił się nad wodami, powstało życie, stworzenie; Duch Święty był u początku człowieczeństwa Jezusa Chrystusa, poczętego w łonie Maryi - z niczego; tak jak świat z niczego powstał; i teraz ta obecność, tajemnicza, sakramentalna jest też tak jak stworzenie, jak wcielenie Boga, jest tajemnicą mocy Ducha Świętego.

 

Nie jesteśmy sierotami. Nie zostawię was sierotami  mówi Jezus  zostawiam wam Ducha świętego, który was wszystkiego pouczy i będzie wasza mocą.I my w tym Duchu dalej trwamy i w tym Duchu sprawujemy święte tajemnice wiary, które są źródłem naszego życia i naszego nawrócenia.

Homilia  Msza święta jako Ofiara
 

W bezpośrednim oczekiwaniu największych dni liturgicznych w  chrześcijaństwie  Wielkiego Piątku, Soboty i Niedzieli, rozważamy Mszę świętą, a przede wszystkim tę najgłębszą tajemnicę obecności ofiarnej miłości Boga.

Msza święta jako Ofiara. Jezus zanim oddał swoje życie na krzyżu  pamiętamy to dokładnie   żegnając się z uczniami, ustanowił pamiątkę swej Męki; pamiątkę która nie jest zachowana w naszej ułomnej, ludzkiej pamięci, lecz w odwiecznej, niezmiennej pamięci Boga. My tę pamiątkę na nasz ludzki, nieudolny sposób powtarzamy przez znaki liturgiczne tu na ziemi, wierząc, że ta pamięć Boska sprawia, że rzeczywiście Jezus ze Swoją tajemnicą zbawienia jest wśród nas obecny.

Msza święta jest sakramentem  czyli widzialnym znakiem Boskiej miłości, która odsłania się przede wszystkim na zakrytym od dziś krzyżu. Jest to tajemnica Miłości zranionej.

Każda miłość jest uboga, uzależniająca, pokorna. Kto kocha, tak człowiek jak i - odważmy się to powiedzieć   Bóg - wie, że warunkiem miłości jest ubóstwo, nie ekonomiczne, ale duchowe. Gdy mówię: jesteś moją radością  to wyznaję, że bez ciebie tej radości będzie mniej. Najgłębiej  rzecz ujmując trzeba powiedzieć  miłość jest uboga, bowiem wie, że gdy nie stanie tego, który miłością obdarza, to jestem właściwie niczym.

W miłości jest uzależnienie się od tego, kogo się kocha. Chcę do ciebie należeć, chcę być twój  i te słowa miłości nie płyną z lęku, tylko są wyrazem wolności. W miłości to uzależnienie, to przyznanie, że już nie cały należę do siebie, lecz także do ciebie, jest wyrazem wolności.

I wreszcie, każda miłość jest pokorna. Bo pokora to nie jest uniżanie w sensie poniżania siebie; pokora to jest świadomość, że wszystko, co najważniejsze przychodzi do nas jako dar  jest darmo dane; nie można kupić, nie można załatwić, nie można uprawiać lobbingu, aby zyskać coś.

Taka jest miłość, którą znamy, a jeżeli nie znamy, to domyślamy się, że taka jest każda miłość.

 

Gromadząc się tutaj na tej Ofiarnej Uczcie wyznajemy, że taka jest także miłość Boga, albowiem Syn Boży uniżył samego siebie, stając się ubogim, zależnym i pokornym sługą sług Bożych. Przyszedł  jak powiedział  nie po to by panować, ale by służyć, dokonując tym samym jakiegoś zupełnie fundamentalnego przewrotu w obrazie Boga, który ludzie mieli. Ludzie bowiem wszystkie obrazy Boga zapisywali na stronach, które chwaliły wielkość, potęgę, moc, bogactwo, niezależność, wspaniałość. A tutaj   bardzo pięknie to Luter powiedział  Bóg objawił się sub contrario, jako przeciwieństwo; przeciwieństwo tego wszystkiego, co ludzie wymyślili i wierzyli o bogach o bóstwach.

Przyszedł jako bezbronny aby okazały się zamysły serc wielu  to też jest biblijny cytat. 

 

Jego przyjście było momentem prawdy  okaże się, kim jest człowiek, kim jest Bóg. Kim jest człowiek naprawdę, że nie może znieść tego, że ktoś przychodzi i obnaża całą jego dwuznaczność, całą jego grzeszność; obnaża to, co w każdym człowieku, w każdym z ludzi jest z Kaina, który morduje swego brata Abla. I myśmy Go zabili jak Kain zabił Abla, jak bracia zabijają się nawzajem.

On obnażył to wszystko, co w nas jest ciasnym egocentryzmem pragnącym zawładnąć wszystkim, zabezpieczyć sobie życie, podporządkowując sobie innych, zdobywając władzę; zawładnąć wszystkim, żeby na wszelki wypadek zabezpieczyć się murem przed innymi, sądząc naiwnie, że to nam da bezpieczeństwo w życiu.

On to obnażył; obnażył w nas ten głęboko w nas ukryty mechanizm kozła ofiarnego, który każe -  gdy się coś złego dzieje  zwalić na kogoś, na innego: na Żyda, na masona, na Europę; zwalić na innych, bo my jesteśmy ofiarami!! Tak jak tamci, którzy zabili Jezusa sądzili, że są ofiarami; mówili: niech On jeden umrze za naród; wtedy będzie dobrze, będziemy żyli bezpiecznie.

Tak, On to wszystko zmienił  sub contrario. Chcieli mieć kozła ofiarnego, a On się ofiarował i stał się barankiem, barankiem paschalnym, Barankiem Bożym, który daje Swoje życie, aby objawiły się zamiary serc wielu, ale nie po to, aby objawiwszy Kainowi rzeczywistość jego morderstwa zmiażdżyć go i zniszczyć, lecz ocalić to, co w każdym jest dobrego.

Msza święta jest ofiarą; jest ofiarą, ponieważ tutaj Bóg daje się nam do końca. Tę ofiarę przedkłada nam: Patrz, taki jestem, taki jestem; dałem Swoje życie za ciebie, wziąłem na Siebie twój grzech Kainie; wiem, że uciekasz, wiem, że się boisz; nie bój się, ja wziąłem na siebie twój grzech; uspokój się, przestań się lękać, przestań się bać. Uklęknij; możesz stać się Ablem, bo stajesz się już teraz dzieckiem nie Adama, ale Moim, bo Ja jestem tym drugim Adamem; ode Mnie zaczyna się wszystko od nowa. To, co było na początku bratobójstwem, się powtórzyło, ale ku twojemu zbawieniu, ku twojemu przemienieniu, ku temu, żebyś zyskał nadzieję.

 

Msza święta jest ofiarą, ale w pełni jest ofiarą, jeżeli my też przemieniamy nasze życie na sposób bycia  ofiarny. Nie chodzi mi o to, aby stać się w tym sensie ofiarą  jak to potocznie używamy - żadnych skojarzeń psychoterapeutycznych. Tu jest czysta mistyka, która mówi: każda miłość, jeżeli jest prawdziwą miłością  boli; oczywiście, nie tylko boli, ale ma ten bolesny wymiar. Każda miłość ma być ofiarna.

 

Co my, przychodząc na Mszę świętą ofiarujemy? Czy w naszym życiu ten element ofiarnej miłości do Boga, do innych ludzi jest obecny? Co jestem gotów ofiarować, nie z tego tylko, co mam, lecz z tego, kim jestem? Bowiem Msza święta to nie tylko ma być przemiana chleba w Ciało, ale to ma być także przemiana  ośmielę się tak powiedzieć  człowieka w syna bożego, dziecko boże. Bóg stał się człowiekiem  tłumaczyli ojcowie Kościoła,  aby człowiek stał się Bogiem, uczestnikiem życia bożego. Ale, by ziarno wydało owoc, musi obumrzeć.

 

To jest rzeczywistość każdej Mszy świętej, rzeczywistość szczególnie może dla nas czytelna, gdy patrząc w tę zakrytą twarz Abla, Jezusa i tych wszystkich, którym zadano śmierć, bo byli niewinni i nie mogli tego znieść, szczególnie teraz, w tym czasie, zadajmy sobie to pytanie. Msza święta to nie jest spełnienie kościółkowego obowiązku w niedzielę. To jest pytanie, na ile jestem gotów przyjąć ofiarną miłość Boga, by ją ofiarować Bogu i innym?.....

Homilia.  Święto świąt.

 

Dzień dzisiejszy to nie jest po prostu święto. To jest Święto wszystkich świąt. Z niego czerpie moc każde nasze świętowanie. Lud Pierwszego Przymierza czcił szabat  sobotę  był to dzień święcący powstanie świata. My czcimy niedzielę, dlatego, że to jest dzień, w którym świat został stworzony na nowo, jakby od początku; i już nie tylko słowem Boga, ale przez miłość i moc Jego Syna.

 

Nowe stworzenie  to, co popsuliśmy naszą pychą, przez posłuszeństwo Syna zostało zmienione. Święty Paweł mówi: A jeśli Chrystus nie zmartwychwstał, daremne jest nasze nauczanie, próżna jest też wasza wiara. Jeżeli Chrystus nie zmartwychwstał, to daremny jest dla nas dar życia. I  wyznajemy tę  naszą wiarę: Zmartwychwstał Pan prawdziwie. Zmartwychwstał nie tak jak Łazarz, przywrócony do dawnego życia; zmartwychwstał  to znaczy żyjący już zupełnie innym, nowym życiem  jako człowiek. Jako Bóg bowiem, nie umarł, lecz jako człowiek umarł, by powstać do nowego życia jako pierwszy spośród żyjących. Wierzymy w to, dlatego, że widzieli Go świadkowie; nie ukazał się wszystkim, nie przedstawił uwierzytelniających pism, które byłyby poświadczone przez międzynarodowe komisje. Pokazał się tym, którzy byli gotowi Go zobaczyć, choć jeszcze nie wierzyli. Ich świadectwa są niesłychanie  jak by to powiedzieć  skromne.

O ile opis męki - śledziliście na pewno w te wielkie dni  Niedzielę Palmową, Wielki Piątek  precyzyjny jak u św. Jana, bez mała dziennikarski opis  krok po kroku  tego, co się działo z Panem; gdy Go stawiano przed różne trybunały, oskarżano, oplwano; godzina po godzinie, minuta po minucie. I nagle w Ewangelii jakby też coś się stało; narracja rwie się, nie ma ciągłości, składa się jakby z epizodów pozornie niezbornych. To wyraźny dowód tego, że starali się zapisać tylko to, co widzieli, czego niejako dotknęli, co nie jest wytworem ludzkiej wyobraźni, czy rzutowaniem w rzeczywistość jakiś snów spod świadomości.

 

Da się to, co w Ewangeliach o zmartwychwstaniu jest napisane ułożyć w pewien porządek.

Pierwsze to  jak w dzisiejszej Ewangelii  stwierdzenie faktu pustego grobu. Różnie to wyjaśniano; próbowano wyjaśnić to tym, iż po prostu uczniowie wykradli ciało Jezusa. Ale oni siedzieli zamknięci w wieczerniku, przerażeni, nieświadomi niczego, niespodziewający się niczego, bo ich spodziewanie wyczerpało się, umarło na krzyżu. Spodziewali się czegoś innego  zwycięstwa politycznego, wyzwolenia, dobrobytu, dużego dochodu narodowego; On przyszedł po co innego. Więc najpierw z lękiem stwierdzają, że grób jest pusty.

A potem, w niespodziewanych momentach Jezus się pojawia jakby ulotnie, niespodziewanie. Najpierw niepoznany. Kobiety, które wracały od grobu, padły do Jego stóp, ale nie bardzo wiedziały właściwie, z kim rozmawiają. Uczniowie długi czas szli z Nim do Emaus, a oczy ich były zawiązane  jak pisze św. Łukasz- nie poznali Go; poznali Go dopiero po łamaniu chleba. Gdy pojawia się w niedzielę wieczorem w wieczerniku, nie dowierzają, pozwala im się dotknąć; kazał podać sobie chleb  nie jest duchem, jest prawdziwym, w pełni człowiekiem, acz zupełnie innym, nowym człowiekiem.

Nad Morzem Tyberiadzkim, gdy łowili bezskutecznie, stanął, kazał im zarzucić sieci i wtedy Piotr, gdy połów był obfity, Piotr dopiero zorientował się: tak, to jest Pan. Bo Pan daje znaki, rozpoznające znaki  łamie chleb, tak jak tylko On łamał chleb; to On nazywa Marię po imieniu; jak tylko On nazywa człowieka po imieniu, budząc to, co w nim jest najgłębsze i wtedy Maria odpowiada: Rabbuni  Panie mój.

 

I wreszcie Ten objawiony posyła: Macie być świadkami. Nasza wiara oparta jest na świadectwie, świadectwie tych, którzy widzieli i dotykali; ale świadectwo to jest coś więcej niż tylko stwierdzenie faktu. Świadectwo tyle jest warte, ile świadek stawia w zastaw, ile gotów jest za to świadectwo zapłacić. Wiemy dokładnie w naszych sytuacjach życiowych jakże często uchylamy się od świadectwa, bo czujemy, że byłyby z tego dla nas jakieś konsekwencje. Apostołowie dali w zastaw całe swoje życie; nie umiera się. Ci prości, bardzo trzeźwi ludzie z Galilei nie dali swego życia za jakieś wizje, mgławicowe przeżycia; dali swoje życie, bo widzieli Pana, jedli z Nim, dotykali Go.

 

Dlatego dzisiaj jest Święto wszystkich świąt, dlatego, że nic by nam nie przyszło z daru życia, gdybyśmy nie zostali odkupieni. W dzisiejszą noc, we wszystkich kościołach, w tym także, miała miejsce dramatyczna liturgia  bez przesady można powiedzieć dramatyczna: w ciemności, w której zebrali się ludzie, wkracza ta zapalona od nowego ognia świeca. 

Chrystus jest Światłem, który wkracza w nasze życie, które jest ciemnością.

Chodzi o to, żebyśmy umieli do Niego podejść; i tak jak uczestnicy liturgii podchodzili, aby swoje świece, swoje dusze zapalić od tej paschalnej świecy  to światło pozwala nam dalej iść przez życie, nie zgubić się i nie stracić tego, co jest do życia tak bardzo potrzebne  nadziei.

Niech to Święto świąt będzie dla nas wszystkich umocnieniem naszej nadziei. 

Homilia: Baranek Symbol Wielkanocy

 

Na naszych świątecznych, wielkanocnych stołach stoją baranki  różne  lukrowane, wypiekane, ewentualnie zrobione z czekolady białej, czy innej: bogaci jesteśmy, możemy sobie pozwolić. 

Symbol Wielkanocy. I chyba mamy w tym wypadku do czynienia z tak charakterystycznym zjawiskiem, że symbol się zbanalizował, (bo wypiekać baranka w foremce specjalnej to jednak jest to banalizacja tego wielkiego symbolu), zanim jeszcze dostrzeżemy i zobaczymy całą wielką i głęboką wymowę tego symbolu. 

Przed Komunia świętą patrzymy na postać chleba, która zakrywa realna obecność Zbawiciela i mówimy: Oto Baranek Boży  słowa Jana Chrzciciela. Dlaczego właśnie w Okresie Wielkanocnym, paschalnym szczególnie przedstawiany nam jest nasz Zbawiciel jako baranek?

Otwórzmy Dzieje Apostolskie

Tam jest taka piękna scena opowiadająca o tym jak pewien dworzanin nie wiadomo jakiej królowej Kandaki, jechał wozem i czytał Pismo, a diakon Filip otrzymał od Ducha Świętego nakaz (Duch Święty był bardzo mobilny w tym czasie i za głowę przeniósł go i postawił na drodze tuż przy wozie) by zapytał: Co czytasz dworzaninie? A on czytał fragment taki z Izajasza: Prowadzą go jak owcę na rzeź i jak baranek, który milczy, gdy go strzygą, tak on nie otwiera ust swoich. I pyta Filip: Rozumiesz, co czytasz? A on mówi: Nie rozumiem, co czytam, jeżeli mi ktoś tego nie wytłumaczy.I wtedy Filip wychodząc z tego tekstu Pisma, opowiedział mu dobrą nowinę o Jezusie jako Baranku Bożym; znaczy, że ten symbol baranka jest bardzo głęboko zakorzeniony w pamięci biblijnej.

 

Być może zaczęło się tak: w jednym z czytań Wigilii Paschalnej była scena, w której Abraham ma ofiarować swego syna Izaaka, a Izaak, zanim się wybrali, pyta ojca; Mamy drewno, mamy wszystko, co trzeba do złożenia ofiary, ale gdzie jest baranek? I Abraham odpowiada: Bóg upatrzy sobie baranka na całopalenie, synu mój.

Mówią niektórzy, na przykład wielki teolog starożytnego Kościoła greckiego  Orygenes mówi: ...cały Stary Testament, całe Pierwsze Przymierze jest poszukiwaniem tego baranka, który jeden jest godzien, by złożyć się w ofierze za nas. Syn obietnicy  Izaak; za niego złożono baranka.

A potem, pamiętamy, gdy Żydzi wychodzili z Egiptu też złożyli w ofierze baranka, a krwią jego oznaczyli drzwi i ta krew ocaliła ich od zagłady. W Księdze Kapłańskiej jeszcze inaczej jest mowa o baranku, a właściwie o koźle ofiarnym, na którego kapłani modląc się, mają złożyć winy całego Izraela, a następnie wygnać go na pustynię.

 

Są jakby dwie filozofie baranka  tego, który będzie ofiarą złożoną Ojcu i tego, na którego zrzuci się wszystkie swoje winy, aby go wygnać gdzieś daleko. Coraz bardziej szukając tego baranka, prorocy zaczynają przewidywać, że tym barankiem może być przyszły Mesjasz, który weźmie na siebie winy  człowiek, nie zostanie na niego zwalona wina jak na kozła ofiarnego, lecz sam podejmie ten trud. Dręczono go, lecz sam dał się gnębić  to jest Izajasz  nawet ust nie otworzył jak baranek na rzeź prowadzony, jak owca niema wobec strzygących go, nie otworzył ust swoich.

 

I teraz możemy lepiej rozumieć, co znaczyło, że Jan Chrzciciel, ten największy z proroków, stanął i potężnym swym głosem i palcem wskazał na Jezusa: Oto Baranek Boży . Oto Baranek Boży, Ten, który wziął na siebie grzech, nasz grzech, aby zanieść nas Ojcu oczyszczonych i przemienionych.

Nie był kozłem ofiarnym, był barankiem zwycięskim barankiem. Chciano z Niego zrobić kozła ofiarnego; powiedziano: Lepiej, żeby jeden człowiek umarł, niż cały naród miałby ponieść jakąś szkodę.

 

Ten mechanizm kozła ofiarnego bardzo często funkcjonuje i dotąd jest; zawsze, w każdej społeczności obserwujemy poszukiwanie kogoś, na kogo chce się zwalić wszystkie nieszczęścia, wszystkie szkody, cokolwiek by się działo; zawsze się znajdą jacyś Żydzi, cykliści....

Dowiedziałem się, że w krajach skandynawskich przeciwnicy Unii Europejskiej, uważają, że Unia jest spiskiem papistycznym, czego dowodem jest błękitny (maryjny) kolor flagi z tymi gwiazdami  to jest dowód, że jest to spisek, masońsko  papieski spisek. Zawsze się znajdzie jakiś kozioł ofiarny.

 

Chcieli z Jezusa zrobić kozła ofiarnego, ale On w swej wolności podjął nasz grzech, też i tych, którzy chcieli z Niego zrobić kozła ofiarnego, podjął ich grzech; po pierwsze, żeby obnażyć mechanizm ucieczki od wolnego podjęcia odpowiedzialności za swój grzech, swoją winę. Podjął i obnażył w nas, ukazując całą naszą nędzę. 

I w ten sposób obnażając nie po to, aby nas zmiażdżyć i zniszczyć, ale po to, by nas uwolnić.Kamień odrzucony przez budujących, stał się kamieniem węgielnym.

 

Ten bezbronny Baranek, który zgładził (zgładzić  to słowo greckie w tym momencie użyte w Ewangelii oznacza zarówno unicestwić jak i dźwignąć, dźwigać na siebie, brać na siebie), wziął, aby unicestwić Baranek Boży. 

 

To On  Apokalipsa o Nim pisze To On godzien jest otworzyć księgę. Wizja autora Apokalipsy  zawarta Księga, w której zapisane są losy świata i każdego człowieka; i nie było nikogo, kto byłby godzien otworzyć księgę. I słyszymy  św. Jan pisze  ...i był wielki płacz, bo nikt nie był godzien otworzyć księgi.... Czyli nasze życie jest księgą zamkniętą i nie możemy dociec zagadki życia i sensu tego życia; a oto zawołano: Jest Baranek, który jest godzien otworzyć księgę żywota.

 

Nasze życie od tego momentu jest księgą otwartą; On, Baranek otworzył przed nami nowe stronice tej księgi, które teraz wraz z Nim, w Jego łasce, w przyjaźni możemy zapisywać ku Jego chwale.

W niebie, gdzie już nie będzie ani płaczu, ani śmierci, ani świątyni, bo świątynią jest sam Bóg i Jego Baranek.

 

Szanujmy wiec nasze baranki, które mamy na naszych stołach, bo one przypominają nam coś bardzo głębokiego w tej wielkiej tajemnicy zbawienia, którą przeżywamy.

Homilia  Msza św.  Ucztą.

 

Od samego początku, uczniowie, jak słyszeliśmy to w pierwszym czytaniu Dziejów Apostolskich, gromadzili się w Dzień Słońca  w niedzielę, by łamać chleb na pamiątkę Pana. To czyńcie na moją pamiątkę. Pamiętamy, że pamiątka ma tutaj bardzo mocny sens; to nie tylko wspomnienie, ale i uobecnienie tego, co jest przedmiotem pamięci  Pana, który łamiąc chleb, dawał siebie swoim uczniom, Pana, który ofiarował się nam na pokarm.

I dlatego Msza święta jest zarówno  Ucztą jak i Ofiarą.

 

Można powiedzieć, że dopiero po Soborze Watykańskim II mówimy o Mszy świętej jednocześnie jako Uczcie i jako o Ofierze.Nie jest to żadna zmiana, tylko mocniejsze zaakcentowanie tego, iż będąc w pełni uobecnieniem Ofiary Jezusa Chrystusa, w której On daje siebie nam wszystkim, aby zgładzić grzech świata i grzech każdego z nas, daje się aż tak bardzo, że staje się tym mistycznym pokarmem, który pożywamy. Z tego to względu po Soborze  odwróciliśmy ołtarze, które będąc dalej ołtarzem ofiarnym, są także stołem, do którego zapraszamy na świętą Ucztę, abyśmy zasiadając razem z Chrystusem, nie tylko współbyli z Nim, ale i karmili się Nim.

Stary Testament wielokrotnie opowiadał o zaproszeniu, jakie Bóg skierowuje do człowieka właśnie na sposób uczty. 

Pan zastępów przygotuje dla wszystkich ludów na tej górze ucztę, z tłustego mięsa, ucztę z wybornych win, najpożywniejszych mięs i najwyborniejszych win. (Iz 25,6).  Mądrość zbudowała sobie dom i wysłała, żeby zaprosić wszystkich.

 

Każda Msza święta jest  urzeczywistnieniem tej Uczty, na którą nas Bóg zaprasza, i to bardzo konkretnie  Bóg przez swego Syna Jezusa Chrystusa, który daje się nam na pokarm, zaprasza po to, byśmy się tym Chlebem karmili i żywili dusze nasze.Kto spożywa moje Ciało, pije moją Krew, ma życie wieczne, i ja go wskrzeszę w dniu ostatecznym. (J 6,54).

 

Ta Uczta jest pamiątką, ale i znakiem, znakiem tej ostatecznej Uczty, do której nas zaprasza Bóg już teraz, gdy pożywamy Chrystusa, gdy pozwala się przyjąć, zasymilować niejako, tak bardzo dosłownie staje się naszym pokarmem; wtedy też i budzi się i umacnia nasza nadzieja, nadzieja na to, że żyć będziemy wiecznie.

 

Pamiętajmy że uczestniczymy w tej Uczcie, która jest Ofiarą jako ochrzczeni, jako kapłański lud Boży. Udział we Mszy świętej, słuchanie Pisma Świętego, uczestniczenie we Mszy, przyjmowanie Komunii Świętej  to wszystko ma początek w chrzcie świętym, którego dostąpią dzisiaj obydwie dziewczynki, a myśmy kiedyś dostąpili; ciągle żyjemy tą rzeczywistością Boga, który tak bardzo się nam daje, że aż chce być naszym pokarmem; pokarmem, który w przyswajamy jakby inny, tajemniczy sposób: gdy pożywam Chleb, to On staje mną; gdy pożywam Ciało Pańskie, to ja staję się cząstką Chrystusa; tu następuje ta tajemnicza  nie bójmy się tego słowa  mistyczna przemiana; na miarę tego jak sami gotowi jesteśmy oddać się Temu, który dał się za nas wszystkich i nam wszystkim.

 

Stąd ta Ofiara, która jest Ucztą, jest jednocześnie wezwaniem do nieustannego nawrócenia, czyli zmiany naszego naturalnego, potocznego toku życia, w którym każdy z nas jest zakrzątany tylko i wyłącznie o swoje większe, mniejsze, ale własne sprawy  pogrążeni w pancerzu naszego egocentryzmu, obijamy się o innych. A tutaj, żywiąc się, karmiąc się Chrystusem, stając się w mistyczny sposób jakby Jego cząstką, jesteśmy wierni Jemu wtedy, gdy to przekształca nasze życie w tym innym kierunku dawania siebie braciom i siostrom.

 

Każdy z nas dokładnie wie, co to znaczy w przełożeniu na konkretna sytuację swojej rodziny, miejsca swojej pracy, czy też braku pracy; bardzo ważne, by Msza święta nie kończyła się tylko, gdy powiemy: Idźcie, Ofiara spełniona, bowiem wtedy zaczyna się jakby ten drugi jej obieg, drugi oddech, który, mamy to wszystko, czym tutaj się karmimy, przemienić w samą treść naszego życia.

Mamy łamać chleb, abyśmy wierząc, zobaczyli. Błogosławieni, którzy nie widzieli, a uwierzyli. Błogosławieni, którzy uwierzyli, bo oni zobaczą, zobaczą, że naprawdę Pan żyje i jest w nas, bowiem przekształca nasze życie na to, którym On sam jest. 

 
Homilia  Anamneza i modlitwa wstawiennicza
 

Wyjątkowo wyraźnie możemy odnaleźć w dzisiejszym fragmencie Ewangelii ten  powiem uczenie i co za chwilę to wyjaśnię  inicjacyjny charakter nauczania Chrystusa. Cóż to jest inicjacja? To jest obrzęd wtajemniczenia, działanie, które ma człowieka uzdolnić do zobaczenia jakiejś tajemnicy; inicjacja ma dać zdolność widzenia duchowego, bowiem tajemnice nie leżą po prostu na drodze i nie potykamy się o nie. Te tajemnice są na przedłużeniu drogi, którą trzeba przebyć, aby zobaczyć, aby oczy były otworzone. Serce może pałać, ale w efekcie oczy nie mogą być na uwięzi, muszą zobaczyć.

 

W naszym wtajemniczaniu w Mszę świętą podchodzimy do niej też na ten inicjacyjny sposób. Mówiłem i powtarzam, że Msza święta jest szkołą modlitwy, jest szkołą dla nas, którzy przez całe życie, od niemowlęctwa aż po pełną dojrzałość musimy być nieustannie wtajemniczani, inicjowani; bowiem tutaj przez całe życie jesteśmy w drodze, in via - jak mówili mądrzy klasycy teologii, jesteśmy pielgrzymami jak ci dwaj  Łukasz  z Kleofasem.

 

Spójrzmy teraz na tę modlitwę eucharystyczną, czyli te modlitwy, które następują zaraz po słowach ustanowienia, kiedy klęcząc wpatrujemy się w przenajświętsze Postaci chleba i wina. To chyba szczególnie ważny, kulminacyjny moment Mszy świętej, w którym w sposób szczególny i naoczny stajemy wobec tajemnicy Obecnego; nie  obecności; słowo obecność ma w sobie coś anonimowego. To On jest Obecny, jest wśród nas w tak widzialny, niejako dotykalny sposób, bowiem łamie chleb, aby go dawać i karmić.

 

 Chrześcijanie od samego początku, przez całe dzieje Kościoła mieli świadomość, że to jest szczególnie uprzywilejowany moment, w którym należy zanosić modlitwy; ale modlitwa biblijna (a modlitwa eucharystyczna jest wpisana w tę logikę modlitwy biblijnej) - zawsze wychodzi od pamięci, od przywołania czegoś, na co się powołujemy, przemawiając do Boga. Przywołujemy pamięć wielkich  to techniczne, biblijne określenie  wielkich dzieł Bożych.

Powołujemy się: Panie, który tego dokonałeś, bądź otwarty także i na nasze wołanie. W pewnym sensie każda modlitwa błagalna ma strukturę dramatyczną: Boże, który....powołałeś do zmartwychwstania Twojego Syna , Boże, który..... udzieliłeś nam nowego życia, prosimy Cię, aby..... itd . Który  powołanie  aby.

Zwróćcie uwagę i podejdźmy do tego nie tylko jak do takiego literalnego studium tego fragmentu Mszy świętej, tylko właśnie jako do szkoły modlitwy. Żebyśmy pamięcią obejmowali to, co Bóg już uczynił dla człowieka. Dlaczego jest to bardzo ważne? Dlatego, że to wzmacnia naszą wiarę. Bóg nie jest Bogiem wypoczywającym, Bóg nie jest Deus  otiosus  wypoczywającym wysoko w niebie, od czasu do czasu ciekawie pochylający ucho, czy oko nad człowiekiem; jest Tym, który jest tutaj. Jest Bogiem, który.....

 

Wezmę pierwszy lepszy (każdy jest lepszy) przykład biblijny z Księgi Estery.

Gdy Mardocheusz dowiedział się, że ludowi żydowskiemu na wygnaniu, tej wspólnocie gdzieś w Babilonie żyjącej, zagraża niebezpieczeństwo, modlił się wspominając na wszystkie dzieła Pańskie.Więc struktura modlitwy biblijnej to mówienie do Niego w imię tego wszystkiego, co On uczynił; niejako pokazujemy Mu: Panie, to Ty uczyniłeś.....I Mardocheusz modli się: Tyś uczynił niebo i ziemię...., Ty wyprowadziłeś naród z Abrahama...., Ty wykupiłeś dla siebie naród z Egiptu......,teraz udziel nam pomocy, wysłuchaj prośby mojej.

 

Nasza modlitwa mszalna ma też bardzo podobną strukturę. Zaraz po Przeistoczeniu, gdy z czcią oddajemy Najświętszym postaciom hołd, modlitwa brzmi tak: Wspominając  śmierć i zmartwychwstanie Twojego Syna..... Różne są formy w różnych modlitwach - rozbudowane są bardziej te wspomnienia, inne mniej, ale istota jest w tym zawarta  oto Ten Obecny jest obecny tutaj, wśród nas jako Ten Baranek niewinny, który dał za nas swoje życie, i który został powołany do nowego życia jako pierwszy spośród umarłych, aby nam wszystkim ukazać drogę życia. Śpiewaliśmy w refrenie psalmu: Ukaż nam ścieżkę życia...  ścieżka, droga życia. Tak, przywołujemy Panie to Twoje wielkie dzieło Twojej miłości, przywołujemy cudowne zmartwychwstanie, wniebowstąpienie, ale też i wołamy: Oczekujemy na Twoje przyjście.

 

Chrześcijanin, gdy się modli, zawsze jest rozpięty w czasie  pamięcią sięga do tego, co Bóg uczynił dla niego i dla całego narodu, dla całego Kościoła, ale też i nadzieją sięga w przyszłość; czas nie jest tylko tworem niszczącym człowieka; czas, w który wkroczył Bóg zmienił swój sens  jest czasem nadziei, która jest przed nami, dlatego, że Bóg tego dokonuje. Wspominając Boże zbawczą mękę Twojego Syn, Jego zmartwychwstanie i wniebowstąpienie, czekając na powtórne Jego przyjście, teraz Panie ofiarujemy Ci.... Ofiarujemy Ci to, co Ty nam ofiarowałeś, ofiarowałeś nam siebie, a my teraz naszego brata Jezusa Chrystusa ofiarujemy, pokazujemy Tobie. Panie, bądź pełen miłosierdzia, albowiem to jest miłosierdzie, które okazał nam nasz Brat, Twój Syn, w swojej śmierci, w swoim zmartwychwstaniu. 

Ale nie tylko pokazujemy Boga to wielkie dzieło zbawcze, prosimy też w jednej z modlitw (w trzeciej): Niech On, Chrystus uczyni nas wiecznym darem dla Ciebie... Niektóre teksty liturgiczne, wręcz Msze święta, czy całą liturgię nazywają wymianą darów. Bóg pierwszy ofiaruje Siebie, swoją miłość. Cóż my możemy Mu dać? Możemy przyjąć Jego dar, w zamian ofiarując Mu naszą miłość, naszą ufność.

 

Msza święta jest tym wielkim mistycznym aktem wymiany darów, między Bogiem i człowiekiem. Tak więc udział we Mszy świętej  zauważcie  jak bardzo głęboko przenika do naszego serca, do naszego życia. Często, gdy jesteśmy smutni, niejako opustoszali wewnętrznie jakże ważne jest, byśmy z tego naszego indywidualnego smutku wyszli, byśmy umieli na nasze życie spojrzeć głębiej i szerzej z tej wielkiej perspektywy Bożej miłości, Bożego zbawienia. Nie jesteś obserwatorem stojącym na brzegu, ale jesteś uczestnikiem, jesteś w tę rzeczywistość zanurzony, bo On chce cię przemienić. Czyni to w imię tego dobra, które już Bóg uczynił. Dlatego wołaj: Panie, przyjmij mnie też jako dar, który Tobie składam. To jest ta wymiana, cudowna, wielka wymiana darów.

 

Niech On nas uczyni wiecznym darem dla Ciebie..... 


Homilia - Modlitwa wstawiennicza

 

Jezus zostawił nam swoją Ucztę, która jest Ofiarą. Rozważamy ten święty moment, gdy On już cieleśnie, bo w postaci chleba i wina jest pośród nas. Stajemy wobec tajemnicy Obecności.

To wielkie słowo obecność  słowo, które opisuje coś bardzo ważnego i intymnego, co dzieje się między osobami; tylko wobec TY  wobec drugiego, mogę być obecny. Obecność odniesiona do rzeczy, czy do czasu tylko wtórnie coś opisuje.

Obecność wobec przyjaciela jest obecnością, w której ludzie się otwierają, by się zwierzyć; zwierzyć  to znaczy powierzyć coś bardzo ważnego, coś, czego się nie mówi ot tak po prostu na ulicy, czy przez komórkę. Powierzyć....

 

I dlatego dawna mądrość Kościoła w tym momencie wkłada w nasze, w nas wszystkich usta, modlitwę wstawienniczą. To zresztą jest istotne również i w tej próbie odczytania Mszy świętej jako szkoły modlitwy; że stajemy przed Bogiem nie tylko jako ja, ale także jako my. Tak jak składamy wyznanie wiary, mówimy wspólnie wierzę i w tym wierzę, zawarte jest  -wierzymy, bowiem ta obecność wobec Chrystusa sprawia, że w jakiś inny, bardzo głęboki, duchowy sposób jesteśmy dla siebie też obecni i to sprawia, że  nie jesteśmy tylko przypadkowo zebraną publicznością, która przybyła by obejrzeć jakiś więcej, czy mniej marny spektakl, lecz jesteśmy tutaj  my. My przedstawiamy Jemu  Obecnemu - powierzamy nasze troski. A naszą troską jest cały świat i Kościół, który w tym świecie ma być świadkiem tego, że jest Dobry Pasterz, że w tym murze śmierci jest brama, przez którą On nas prowadzi.

 

I sprawujemy tę obecność  tak można powiedzieć  sprawujemy, celebrujemy, święcimy, radujemy się tą obecnością jako całość nie tylko ta tutaj fizycznie zgromadzona, ale jako duchowa całość całego Kościoła. 

Bycie katolikiem zobowiązuje. Katolicki  znaczy powszechny; być katolikiem, to znaczy być człowiekiem szerokiego umysłu i szerokiego serca, otwartego nie tylko na swoje własne, prywatne  by tak powiem  sekciarskie troski. Katolik jest człowiekiem szerokiego serca, szerokiego umysłu i dlatego stajemy jakby obok tego, który jest tym następcą naszego Pasterza  Chrystusa, przywołujemy Papieża (nie tylko, dlatego, że jest Polakiem), dlatego, że jest drugim Piotrem; przywołujemy Go.

Przywołujemy naszego biskupa, bo będąc w Kościele katolickim, jesteśmy w Kościele apostolskim, w którym doświadczenie duchowe każdego z nas zanurzone jest w dziejach świadectw żywej wiary przekazywanej przez pokolenia pokoleniom. Wciąż na nowo przekazywanej przez biskupów, kapłanów, diakonów, wszystkich wiernych. Wymieniamy z szacunkiem imię naszego biskupa, który jest jakby znakiem tego, że jesteśmy w jedności z całym Kościołem.

To bardzo ważne, tylko w jedności z biskupem ważna jest Eucharystia. Wynotowałem takie zdanie z wielkiego świętego, początku II wieku  Ignacego Antiocheńskiego: Uważajcie za ważną tylko taką Eucharystię, która jest sprawowana pod przewodnictwem biskupa lub tego, komu zleci. Ja sprawuję razem z wami liturgię eucharystyczną, upoważniony do tego przez naszego biskupa. To jest znak naszej jedności, naszej katolickości właśnie.

 

Ale cóż wyrażamy, jaką prawdę wiary wyrażamy w tej właśnie modlitwie; bo powiedziałem, że prócz tego, że Msza święta jest szkołą modlitwy, jest także szkołą wiary. Prawo lex credendi, lex orandi -  prawo wierzenia jest prawem modlenia. Modlitwa uczy nas wiary. Jakiej prawdy nas uczy? Katolickości Kościoła, szerokości umysłu i serca, ale czegoś więcej.... - Tej duchowej obecności wszystkich ochrzczonych.

 

Tę duchową obecność żywych pomiędzy nami i umarłych wyraża ta prawda o świętych obcowaniu. I to właśnie szczególny moment Mszy świętej, gdy jakby jesteśmy duchowo zanurzeni w te przestrzeń obecności z naszymi braćmi i siostrami; tutaj z tym Kościołem, który jeszcze pielgrzymuje na ziemi  Kościołem pielgrzymującym, ale też i tym Kościołem, który znajduje się w chwale.

Przywołujemy przede wszystkim Matkę Najświętszą, Tę, która najbliżej była i jest Jezusa w intymnym, jakże ludzkim, a przecież do tak niebotycznej skali podwyższonej relacji Matki i Syna  Ją. Tu jest Ofiara, to też jest i krzyż, a Ona była pod krzyżem.Wspominamy Ją i prosimy Ją też o to, by się za nas modliła; przedstawiamy Jej te wszystkie sprawy, które dotyczą Kościoła, nas.

 

Przywołujemy świętych, patronów. W rzymskim kanonie, w tej pierwszej modlitwie eucharystycznej, znajdujemy piękne wezwania świętych. Nigdy nie rozumiałem, dlaczego ich tylu i dlaczego tacy, dopóki nie byłem sam w Rzymie i chodząc z przewodnikiem, zobaczyłem, że to po prostu są tytuły Kościołów najstarszych, rzymskich kościołów, noszących imiona świętych, męczenników i męczennic.... Cecylia, Anastazy....Jesteśmy w rzymskim Kościele, i co by jak nie powiedzieć, tam naprawdę ziemia od początku nasiąkła krwią męczenników i ich świadectwem. I to jest ta największa chwała Rzymu.

Wspominając świętych na tych Mszach, wspominamy naszego dominikańskiego Ojca Dominika; jakoś też uczestniczycie w tej rodzinie dominikańskiej, więc myślę, że razem z nami przywołujecie tego dzielnego brata.

 

Ale pamiętamy również o tych, którzy odeszli. Drugą notatkę, która zrobiłem sobie do dzisiejszych rozważań wzięta jest z Wyznań świętego Augustyna. Jego matka Monika, która latami modliła się o nawrócenie swojego syna, gdy już zdecydowali się z Italii powrócić do rodzinnej Afryki i w Ostii przebywali, Monika zachorowała; wiadomo było, że jest umierająca i Augustyn zanotował jej bez mała ostatnie słowa:  To nieważne, gdzie złożycie moje ciało. Nie martwcie się o to! Tylko o jedno was proszę, żebyście  gdziekolwiek będziecie  wspominali mnie przed ołtarzem Pańskim. Mocne słowa  nie jest ważne, gdzie będę oczekiwała na zmartwychwstanie; wasza pamięć przede wszystkim, to nie ma być pamięć o grobie, tylko pamięć przed Żyjącym i Zmartwychwstałym  dlatego tutaj ich wspominajcie. I szczególnym momentem, istotnym, w którym w duchowy sposób łączymy się z tymi, których kochamy dalej, bo przecież oni żyją w Panu, z nimi się łączymy tutaj wobec Niego, gdy On jest obecny.

 

Tajemnica Obecności. On jest wśród nas, a my otwieramy na Niego nasze umysły, nasze serca. Każdy z nas nazwany jak owca po imieniu, ale tworzący wspólnotę; wspólnotę umysłów i serc prawdziwie powszechną, katolicką.


Homilia  Wielka Doksologia
 

Słyszeliśmy przed chwilą, że w domu Ojca mojego jest mieszkań wiele, że Jezus idzie tam przygotować nam mieszkanie. W specjalny sposób przygotują się dzieci, bo właśnie w tej chwili, gdy odbywa się Msza  trwa liturgia słowa dla dzieci, które malują dom Ojca i przyniosą te obrazki tutaj; więc będziemy mogli potem je obejrzeć i umocnić naszą nadzieję, bo kto, jak kto, ale dzieci chyba będą wiedziały lepiej niż my, staruchy, jaki jest dom Ojca; one mają jeszcze te czyste serca i nieznośne sprawowanie. 

Bo przecież jednak, znajdujemy się tutaj też, przynajmniej w jakimś cieniu, czy odbiciu, ziemskim odbiciu domu Ojca; i cała ta liturgia to jest wpatrywaniem się przecież w ludzką twarz Jezusa, by znaleźć drogę, która wiedzie do Ojca.

 

Chcę dzisiaj w ramach naszego wtajemniczania w Mszę świętą, powiedzieć o tym, co się fachowo nazywa wielką doksologią, czyli wielką pochwałą, wielkim głoszeniem chwały Boga w Trójcy Jedynego, a która jest na zakończenie modlitwy, wielkiej modlitwy eucharystycznej.

 

Gdy prowadzący, przewodniczący Mszy świętej, bądź koncelebransi biorą kielich i patenę, ukazują nam postaci Ciała i Krwi Pańskiej śpiewając: Przez Chrystusa, z Chrystusem i w Chrystusie, Tobie Boże (do Ojca Wszechmogącego) w Jedności Ducha Świętego, wszelka cześć i chwała... 

To jest podsumowanie, na które my wszyscy odpowiadamy  amen. (Tym słówkiem amen, głębią znaczeń, które zawiera, zajmiemy się za tydzień.)

 

Dzisiaj te słowa, tych kilka słów, które są tak gęste, utkane zupełnie z wielu myśli, fraz biblijnych  szczególnie świętego Pawła. U Świętego Pawła bardzo często pojawiają się te określenia: Przez Chrystusa, z Chrystusem, w Chrystusie....

 

Przez Chrystusa, bowiem przez Niego mamy dostęp do Ojca - Kto widzi mnie, widzi Ojca i od Ojca przez Chrystusa przychodzą wszelkie dary. Jak bowiem obfitują w nas cierpienia Chrystusa, tak też wielkiej doznajemy przez Chrystusa pociechy ( 2 Kor 1,5). Chrystus jest drogą, ale ta droga to linia komunikacji Słowa i mocy, która jakby czynna jest w obie strony. To przez Chrystusa Bóg obdarza nas swoją miłością, Ojciec obdarza nas wszelkimi łaskami, ale też przez Chrystusa do Niego zanosimy nasze modlitwy, do Ojca, który mieszka w nieskończonej światłości, i który zechciał przez Chrystusa ukazać nam swoją twarz  Ten Nienazwany, Ten Niewidoczny jednak dla nas okazał się być drogą.

 

Ale ta metafora drogi, ten symbol drogi nie jest w pełni adekwatny; bowiem droga oznacza również i dystans; może być bardzo długa droga. Ponieważ przez Chrystusa mamy drogę do Ojca, jesteśmy z Nim bardzo blisko; jesteśmy z Chrystusem. Święty Paweł znowu: Jeżeli umarliśmy razem z Chrystusem, wierzymy, że z Nim również żyć będziemy (Rz 6,8)  to przypomnienie nam faktu naszego chrztu.

Mówimy tutaj nie tylko o  że tak powiem - jakimś naszym światopoglądzie, o naszych wyobrażeniach o Bogu; mówimy o żywej rzeczywistości, która stała się naszym udziałem przez chrzest, w której my przez Chrystusa jesteśmy z Nim niesłychanie głęboko związani. Być chrześcijaninem to nie wyznawać pewną ideologii religijnej; być chrześcijaninem to być drugim Chrystusem przez chrzest namaszczonym do tego wielkiego proroctwa, kapłaństwa, posługi miłości  z Chrystusem; jak drugi; złączeni z Nim. Jeśli więc z Chrystusem powstaliście z martwych, szukajcie tego, co w górze  znowu święty Paweł (Kol 3,1)

 

Znowu nam ta modlitwa mszalna przypomina naszą sytuację wobec Boga, że jesteśmy z Nim tożsami do tego stopnia, że święty Paweł w bardzo wielu momentach używa tego określenia  w Chrystusie. Czyli rzeczywistość Chrystusa nie jest w stosunku do nas zewnętrzna, jesteśmy z Nim.

Ciągle skracamy dystans - przez Chrystusa do Ojca  to jest droga (bardzo daleka), z Chrystusem  to znaczy blisko jak za rękę, ale jesteśmy - w Chrystusie  dystans zostaje skrócony, właściwie zniesiony. Jesteśmy w Nim.

 

To słówko niepokojące  w Nim. Cóż to znaczy? Czy kolejna religijna przenośnia, czy też swoista mistyczna geografia, która wskazuje, gdzie jest ta droga, która prowadzi do Ojca; bowiem, ...w Chrystusie Bóg jednał ze sobą świat, nie poczytując nam grzechu (2 Kor 5,19),  żyjecie zaś dla Boga w Chrystusie (Rz 6,11). Stworzeni jesteśmy do tego, byśmy byli Jego ciałem; my ochrzczeni. Tutaj bycie w Chrystusie, oznacza bycie wspólnotą ludzką, którą łączy Boska, Chrystusowa rzeczywistość.

Tworzymy jedno ciało w Chrystusie  znowu Paweł  a każdy z osobna jesteśmy nawzajem dla siebie członkami.  (Rz 12,5). To niezwykłe  wzajem dla siebie. Cóż to znaczy? My, którzy tak osobno jesteśmy; mamy to przykazanie by miłować bliźniego, a tutaj coś jeszcze więcej  nie tylko bliźni, a więc bliski, ale dla siebie nawzajem jesteśmy członkami.

Jesteś niezastąpionym przez nikogo, jesteś cząstką tego duchowego organizmu, którą tworzy Kościół  Ciało Chrystusa, które w sposób widzialny  urzeczywistnia się szczególnie w czasie Mszy świętej, w czasie tej Przenajświętszej Przemiany, gdy nasze dary chleba i wina stają się Ciałem i Krwią Chrystusa; my tu szczególnie wtedy wypowiadamy i wysławiamy tę wielką prawdę o nas do tej godności, do której zostaliśmy wezwani, że jesteście synami Bożymi w Chrystusie Jezusie  znowu święty Paweł  w Jezusie Chrystusie (por. Gal 3,26)

Przez Chrystusa, z Chrystusem, w Chrystusie dla siebie nawzajem jesteście członkami. Bądźcie dla siebie nawzajem dobrzy i miłosierni, przebaczajcie sobie tak jak i Bóg nam przebaczył w Chrystusie.

 

W Chrystusie zanosimy nasze modlitwy, ale i w Chrystusie Bóg nam przebacza. A ponieważ dostąpiliśmy tego przebaczenia,...   bądźcie dla siebie dobrzy i miłosierni.(Ef 4,32). Bowiem, ... Nie ma już.... - to słynne zdanie, ale w tym momencie trzeba to przypomnieć - ... Nie ma już Żyda, ni poganina, nie ma niewolnika, ni człowieka wolnego, nie ma mężczyzny, ani kobiety; wszyscy, bowiem jesteście kimś jednym w Chrystusie Jezusie (Gal 3,28).

Ta jedność w tej cudownej różnorodności Żydów, pogan, niewolników, kobiet, mężczyzn polega na tym, że gdzieś głęboko, w każdym z nas, którzy przyjmujemy naukę Chrystusa i staramy się, jakże często nieporadnie i w bardzo słaby sposób naśladować Go, jest ta cząstka wspólna, która łączy to cudowne Boże dziecięctwo; już nie człowieczeństwo, tylko - choć to też wielka i godna  rzecz  jest nam wspólne, ale wspólne nam jest Boże dziecięctwo, w którym wszyscy jesteśmy kim jednym w Chrystusie.

 

I w Chrystusie też  mówi Paweł  mamy wolność (por. Gal 2,4).Tak, dlatego, że tam, gdzie jest miłość, może być i jest wolność; bez Niego, bez tej wolności dzieci Bożych, niemożliwe jest całe urzeczywistnianie się Bożego planu. Ale wolność jest też nie tylko warunkiem, ale i owocem tego, że idziemy za Chrystusem; prawdziwa, ostateczna wolność to jest ta, gdy znajdziesz swoje miejsce w Bogu, swoje imię i to dobro, które Bóg nam przeznaczył, czyli zadał.

Wtedy właśnie w Chrystusie rodzi się w nas pokój Boży, który przewyższa wszelki umysł i będzie strzegł naszych serc i myśli w Chrystusie Jezusie.

 

Ta krótka fraza jest wspaniałym, wielkim wyznaniem wiary, które jest naszą odpowiedzią na obecność w Najświętszym Ciele i Krwi  obecność samego Chrystusa pośród nas i Jemu właśnie na chwałę odpowiemy naszym amen, by w ten sposób przygotować się do przyjęcia Komunii, do tego jakże głębokiego, sakramentalnego wejścia w Chrystusa, by być z Chrystusem.

 
Homilia  - Amen
 

Dzisiaj będę mówił tylko o jednym słowie, które dokładnie od dzieciństwa znamy, ale które ma specjalne znaczenie w liturgii mszalnej. Chcę mówić o słówku amen.

Na zakończenie  wielkiej doksologii, gdy śpiewamy: Przez Chrystusa, z Chrystusem i w Chrystusie..., wszyscy zgromadzeni, wszyscy jak tutaj jesteśmy, śpiewamy potwierdzając -amen.

To tajemnicze, choć znane nam od dzieciństwa słowo amen ma swoje źródło oczywiście w języku hebrajskim. Pochodzi od słówka emet, które oznacza prawdę, ale także  - wierność, wierzyć. Powiedzieć więc amen, to potwierdzić, powiedzieć coś na pewno, albo jakby w trybie życzeniowym, żądającym  niech tak się stanie, uroczyste potwierdzenie  tak, niech tak będzie, niech tak się stanie.

Dlatego, zgodnie zresztą ze starą biblijną tradycją, powtarzamy na zakończenie każdej modlitwy amen, a szczególnie uważnie na zakończenie wielkiej modlitwy eucharystycznej, w czasie której za sprawą Ducha Świętego, nie mamy pomiędzy sobą chleba i wina, lecz Ciało i Krew Pana.A jest to modlitwa zakończona amen, modlitwa biblijna.

 

Wypisałem fragment z proroka Ezdrasza, który błogosławił Pana, wielkiego Boga, a cały naród z podniesieniem rąk swoich, odpowiedział: amen, amen. Potem oddali pokłon, padli przed Panem na kolana twarzą ku ziemi. (Ezdr 8,6)

Błogosławieństwo  mówiąc amen przyjmujemy to błogosławieństwo, które jest wypowiedziane w imieniu całego ludu,  podpisując się. Składam mój podpis czyli sam siebie daję w zastaw za te słowa, które padają.

 

Psalmy bardzo często powtarzają też amen; przy prośbie, przy błogosławieństwie 

                       Ratuj nas Panie, Boże nasz,

                       Zgromadź spośród narodów,

                       Abyśmy wielbili Twoje imię.

                       Błogosławiony Pan Bóg Izraela

                       Na wieki wieków.

    Lud odpowiada amen, amen. (Ps 106,47-48)

 

Tak samo i tu, w tym miejscu, w tym kościele. Jesteśmy tym samym biblijnym ludem, który zgromadzony jak przed tysiącami lat, tak i teraz z wiarą powtarzamy amen. Tak było w czasach biblijnych, ale i później, w okresie judaizmu synagogalnego, gdy nie było już świątyni. Izraelici dalej powtarzając amen, potwierdzali modlitwę. Podobnie jak duża część liturgii słowa przeszła z synagogi do kościoła, tak samo i to słowo amen przyszło, abyśmy uroczyście potwierdzali słowa modlitwy.

 

Słowo amen nie tylko jest wezwaniem, narzędziem, poprzez które mamy wypowiedzieć potwierdzenie tej modlitwa; możemy to czynić dlatego także, iż sam Bóg (są takie miejsca w Piśmie Świętym), gdzie sam Bóg jest nazwany Amen

Kto w kraju zechce cię błogosławić,  to z Izajasza  wypowie swoje błogosławieństwo przez Boga Prawdy Amen. (Iz 65,16)

Bóg Prawdy....

A kto będzie przysięgał, przysięgać będzie na Boga Wiernego Amen.

Amen jako imię Boga, oznacza Boga prawdziwego i wiernego. W języku biblijnym nie ma abstrakcyjnego słowa prawda; jest wierność. Bóg jest prawdziwy, tzn. niezmiennie trwa przy swoich obietnicach i cokolwiek powiedział, nigdy tego nie cofnął; możemy na Nim spocząć jak na skale. Jeżeli dla Greków prawda to było światło, dla Hebrajczyków, ludzi Biblii - prawda to skała; coś mocnego niewzruszonego. Jak Wawel - pamiętamy wszyscy - w czasie ostatniej powodzi! Skała pozostała niewzruszona, żywioł  musiał ją ominąć. Taki jest Bóg  Amen.

 

Jezus, by potwierdzić uroczyście słowa, które wypowiadał w czasie Kazania na górze, powiadał (słyszymy to w polskim tłumaczeniu ): Zaprawdę , zaprawdę powiadam wam....itd.. W starym Prawie było powiedziane: nie zabijaj. A ja wam powiadam  zaprawdę, zaprawdę powiadam wam, kto by źle spojrzał na bliźniego, już jest winien....itd.

Uroczyste amen  tak użyte słowo znaczy, że On wypowiada to jako Syn Boży  Prawodawca. To On tylko może bowiem jakby interpretować w sposób autorytatywny, pełen autorytetu interpretować zobowiązująco słowa Pisma. Amen, amen dico vobis...

 

Sam Jezus jest nazwany też Amen. W Księdze Apokalipsy słyszymy: Aniołowi kościoła w Laocydei napisz: To mówi Amen  świadek wierny i prawdomówny; Początek stworzenia Bożego (Obj 3,14).  Amen  świadek wierny i prawdomówny; na Nim możemy polegać.

 

I wreszcie jakby podsumowanie; wspaniały werset z Drugiego Listu do Koryntian: Albowiem, ile jest obietnic bożych, wszystkie są tak w Chrystusie. Dlatego też przez Niego wypowiada się nasze Amen Bogu na chwałę. (1,20)

Ile jest obietnic bożych.....

Bóg przyszedł i pierwsze Jego słowa były słowami obietnicy, gdy wezwał Abrahama: Pójdź do kraju, który ci wskaże, a uczynię cię ojcem narodu. W obietnicach mesjańskich, które dawali prorocy, była obietnica Tego, który przyjdzie, aby zgładzić grzech świata, oswobodzić swój lud i wszystkich ludzi. Ile, bowiem jest  bożych obietnic...; w pewnym sensie wszystko, co od Boga pochodzi jest Jego obietnicą.

Każdy z nas, każdy dla siebie jest daną mu od Boga obietnicą: wszystkie są tak w Chrystusie. Chrystus jest wielkim Tak wypowiedzianym wszystkim bożym obietnicom; jest wielkim Tak, które Bóg powiedział nad światem i nad każdym człowiekiem. I dlatego my odpowiadamy naszym amen  tak niech tak się stanie, niech się spełnią Panie Twoje obietnice, niech się spełni moje życie, które jest Twoją obietnicą. W Chrystusie powiedziałeś mnie tak, potwierdziłeś mnie, pokazałeś drogę, którą mam iść, ukazałeś mi moje powołanie. Teraz uczestnicząc w Eucharystii lepiej rozumiem, że moim powołaniem jest iść tą drogą, którą wyznaczył Jezus, Ten, którego imię jest Amen, i którego imię jest Tak. Więc z całą ufnością Temu, który jest wierny i prawdomówny, i który dotrzymuje swoich obietnic, wypowiadam  amen - to wielkie słowo; słowo - klucz, które może otworzyć twoje imię, bo to także jest imię tęsknoty.

 

Wszystkie obietnice są w Chrystusie tak, ale jeszcze czekamy na to, aby przeminął ten świat, aby była nowa ziemia, nowe niebo i dlatego ostatnie słowo Apokalipsy, ostatnie słowo Objawienia brzmi:

Amen  Przyjdź Panie Jezu

Przyjdź Panie Jezu,  Amen.

Homilia  Komunia Święta

 

Dzisiaj właśnie wypada nam otworzyć ostatni rozdział naszego wprowadzenia - czy lepiej  - wtajemniczenia we Mszę świętą, rozpoczynając  - Komunię świętą.

Po zakończeniu wielkiej modlitwy eucharystycznej, zwracamy się do Ojca słowami, których sam Jezus nas nauczył. Mówimy to w kontekście Mszy świętej, czyli bezpośrednio przed przyjęciem Komunii świętej. I rozważamy to, przyjmując taką zasadę, która nie zawsze była jasna dla chrześcijan, a którą współczesna teologia wyraźnie wypowiedziała: Każda prawda teologiczna jest jednocześnie prawdą o człowieku. Bóg, bowiem nam tyle o sobie powiedział, ile nam to jest potrzebne dla znalezienia naszej drogi życiowej. Tak, więc to słowo Ojciec jest też słowem, które przed nami odkrywa też jakąś ważną bardzo perspektywę, jako dzieci bożych.

 

Mówiliśmy już wielokrotnie na 12-tkach, że trzeba odejść od całej wyobrażeniowej i emocjonalnej sfery, która w tej relacji ojcostwa i dziecięctwa jest zawarta. Bynajmniej nie na tym polega dziecięctwo boże, że zachowujemy w sobie nienaruszalny infantylizm. Nie infantylni są dziećmi bożymi. Tu sprawa sięga znacznie głębiej, sięga wspólnoty życia, sięga tej wielkie prawdy, o której mówili już ojcowie Kościoła, że synostwo, dziecięctwo Boże oznacza wezwanie do życia bożego, czyli do  powiedzmy to do końca  do przebóstwienia człowieka; do przebóstwienia człowieka, nie roztopienia się w Bogu, ale pełnego zjednoczenia.

Cóż jeszcze mówi dalej to ojcostwo? Obrazy, jakimi się posługuje Pismo Święte często mówiąc o Bogu jako Ojcu, Pismo Święte posługuje się jednak świadomie wieloma obrazami dla opisu tej Miłości. Nie należy więc naiwnie interpretować w kategoriach archaicznego paternalizmu, czy jakiejś  no, nie wiem  politycznej władzy Ojca, który mocną ręką trzyma dyscyplinę. Ta miłość jest miłością Ojca, czyli miłością Tego, który przyjmuje marnotrawnego syna. Ale to też jest miłość wymagająca i bezwarunkowa zarazem.

Psychologowie mówią często, rysując obraz ojca, że to jest ten, który reprezentuje miłość wymagającą, natomiast matka kocha miłością bezwarunkową, nie stawiającą żadnych warunków  zawsze.

Bóg nas kocha i jak ojciec i jak matka. Bowiem miłość musi być i wymagająca i bezwarunkowa zarazem. Bardzo pięknie to wymalował Rembrandt, bo już wspominałem o tym,  który przedstawiając tę scenę powrotu syna marnotrawnego, pokazał ręce przygarniające tę wykończoną, taką zniszczoną głowę syna do swych kolan i wyraźnie, bardzo świadomie Rembrandt namalował jedną rękę ojcowską, a drugą macierzyńską. Gdy się porówna inne portretu Rembrandta, to wyraźnie widać.

 

Przygarnia nas dwoma rękami  miłością ojcowską i macierzyńską, bowiem Bóg przerasta jego ojcostwo, przerasta wszelkie obrazy, jakimi moglibyśmy Go narysować. Myślę, że najlepszym kluczem do zrozumienia tego ojcostwa, są słowa z Listu świętego Jana, który mówi: Bóg jest Miłością.

Bóg jest Miłością!

I nie jest miłością tak, jakby to była  jedna z Jego cech,  obok innych. Czasami tak mówimy: Bóg jest wszechmocny, jest miłosierny, jest miłością, jest sprawiedliwy. Nie, nie! Bóg jest Miłością! I dopiero potem wszystkie te przymioty, które o Nim za Pismem świętym orzekamy, są przymiotami miłości. Bóg nie jest wszechmocny, tylko w Nim, który jest Miłością, miłość jest wszechmocna; nie jest tak, że miłość łagodzi Jego sprawiedliwość, tylko Miłość jest sprawiedliwa. On jest Miłością i dlatego nas przygarnia bezwarunkowo, a stawia wymagania, ponieważ Jego miłość, w której dał nam dar życia, chce dojrzałej odpowiedzi i oczekuje dojrzałej odpowiedzi.

Bóg nie jest opiekuńczym państwem, które zawsze znajdzie jakiś dodatek i jakąś rentę. Bóg jest i chce być partnerem dojrzałych, odpowiedzialnych ludzi.

 

Dziecięctwo Boże nie oznacza infantylizmu, które zrzuca z siebie wszelka odpowiedzialność; przeciwnie jest wezwaniem każdego z nas do dojrzałości, do dojrzałej miłości, żeby rzeczywiście ta miłość była tym, co całkowicie przenika nasze życie, bo wtedy mamy udział w tym  to się mówi  w Jego życiu, w tym przebóstwieniu; ostateczny, bowiem cel, który nam rysuje Ewangelia naprawdę jest celem mistycznym  być zbawionym to znaczy żyć bożym życiem na wieki.

 

Powiedziałem, że każda prawda teologiczna jest prawdą antropologiczną, prawdą o człowieku.Dwie rzeczy wynikają z tego dla nas; bardzo ważne.

Po pierwsze,  jeżeli jestem dzieckiem Boga  synem, córką  to znaczy, że mam to dziecięctwo uważać za największy skarb mojego życia; tak żyć, aby na nie odpowiadać, aby je urzeczywistniać; bowiem, odkrywając siebie, że jest Miłością, Bóg objawia nam najgłębszą tajemnicę tego kim jest człowiek; i znaczy to, że tylko w Chrystusie mogę odkryć do końca prawdę mojego życia.

Jeżeli czasami szarpiemy się, zmagamy  to ludzkie, to normalne,  bo Bóg chce, aby nasza odpowiedź była odpowiedzią wolności, a wolność jest trudna, wolność jest nie tylko wymagająca, ale zmagająca się. To przecież gdzieś tam, najgłębiej powinna być we mnie nadzieja, że znajdę to, co znaczy być człowiekiem. A być człowiekiem, to odkryć tę prawdę, że jestem dzieckiem Boga.

I druga prawda. Jeżeli jesteśmy (świadomie używam liczby mnogiej) dziećmi Boga tzn., że jesteśmy braćmi i siostrami. Nie ma braterstwa, gdy nie ma ojca. Frazesem jest mówienie o braterstwie ludzi, jeżeli zapomnieli ludzie o Ojcu. Bardzo łatwo wtedy braterstwo staje się braterstwem broni  jak mówiono nam, w 68 roku - dlaczego naszych chłopców pognali do Czechosłowacji  z braterską pomocą.

Jest prawdą, że te najbardziej podstawowe słowa, które są kluczami do ludzkiego życia, albo bledną, albo tracą w ogóle swój sens, gdy zaciera się w naszej świadomości żywa - mówię żywa, nie deklamowana  żywa świadomość Bożego Ojcostwa.

Wtedy rzeczywiście jesteśmy sierotami. A Jezus mówił: Nie zostawię was sierotami, dam wam Ducha, Ducha, który pozwoli wam odkryć dziecięctwo boże i braterstwo ludzkie. To bardzo ważne, dlatego, że tę modlitwę w czasie Mszy świętej mówimy tuż przed Komunią świętą, tuż przed Komunią świętą, która nie jest pokarmem dla indywidualnych, pobożnych duszyczek, żeby sobie dla świętego spokoju łyknęły Pana Jezusa; tylko to jest Chleb Żywy, który daje życie i uzdalnia nas do tego, byśmy naprawdę rozumiejąc siebie jako dzieci boże, z prawdziwym, autentycznym braterstwem i siostrzaństwem  dodam  odnosili się do siebie nawzajem.

 

Bowiem właśnie Komunia ma nie tylko moc odkrywania całej głębi prawdy naszego człowieczeństwa, ale także nas do tego człowieczeństwa uzdalnia, i wobec Boga i wobec ludzi.

Jeżeli nie ma tego podwójnego uzdolnienia i otwarcia na Boga i na człowieka, to jesteśmy tylko pozornie chrześcijanami

Homilia  Ulecz serca ranę
 

Jest taki fragment tej sekwencji, czy tej pieśni przed Ewangelią, który w szczególnie uroczyste dni liturgiczne śpiewamy; więc w tej sekwencji, która jest modlitwą do Ducha Świętego mamy, znajdujemy takie dwa wersety:

 

                                                           Światłości najświętsza

                                                           Serc wierzących wnętrza

                                                           Poddaj swej potędze

                                                                       Obmyj, co nieświęte

                                                                       Oschłym wlej zachętę

                                                                       Ulecz serca ranę

 

            Każdy, kto chce mówić czy pisać o Duchu Świętym doświadcza trudności - wymyka się On wyobraźni. Pismo Święte porównuje Go do ognia, czasem jawi się jako gołębica. Chcąc opisać rzeczywistość Boga szczególnie jasno doznajemy kruchości języka, jakim się posługujemy. Trzeba przyznać rację Miłoszowi, który za najważniejszą przyczynę kryzysu języka religijnego - trudność w uchwyceniu naoczności Bożego działania - uważa zanik wyobraźni religijnej.

            Ale można spojrzeć na tę sprawę inaczej - owa opisana trudność wynika z tego, iż sam Duch Święty jest wyobraźnią umożliwiającą widzenie. Jak światło sprawia, że widzę świat, tak Duch rozlany w naszych sercach sprawia, że jasno widzimy znaki, poprzez które Bóg do nas mówi i nas prowadzi. Pójdźmy tym tropem.

 

                                                                       x

 

            W sekwencji mszalnej na uroczystość Zesłania Ducha Świętego modlimy się o uleczenie rany serca. Czym jest serce? Racjonalistyczna antropologia wskazuje przede wszystkim na umysł i wolę jako czynniki konstytuujące człowieka w jego człowieczeństwie. Myślenie realistyczne idzie głębiej - człowiek nosi w sobie przestrzeń, której nie umie ogarnąć mocą swego rozumu, a która ma zasadniczy wpływ na jego postępowanie. Psychologowie lubią nazywać to nieświadomością; Biblia mówi po prostu - serce. Władze duszy rozumnej - myślenie i zdolność wyboru - unoszą się dumnie jak szczyt góry lodowej ponad wodami, a przecież znacznie większa jej część ukryta jest w głębi. Bez światła wprowadzonego w tę głębię człowiek nie wie, czy rzeczywiście sam prowadzi swoje życie czy też jest kierowany jakimiś podziemnymi wstrząsami. Aby żyć po ludzku potrzebuję owej światłości najświętszej.

 

            Mądrość chrześcijańska mówi: jesteś nie tylko grzesznikiem, jesteś także człowiekiem zranionym. Grzech jest winą, która obciąża sprawcę. Ale każdy grzech jest jednocześnie osobisty i społeczny, rani bowiem innych. Noszę w sobie liczne rany, które są owocami grzechów moich bliźnich, a oni noszą w sobie okaleczenia, jakie stały się ich udziałem, bowiem ja zgrzeszyłem. Niebezpieczeństwo owych duchowych ran płynie głównie z tego, że nie jesteśmy świadomi ich istnienia.

            Raną, którą nosimy w sobie wszyscy, jest nieufność wobec Boga - skutek ran zadanych nam przez ludzi, często tych, których kochamy najbardziej. To rana miłości, która osłabia naszą zdolność kierowania się właśnie miłością w stosunku do Boga i innych. Dziecko jest spontanicznie ufne, otwiera się na wszystko, co jest. Potem przychodzi doświadczenie zła, które przyzwyczaja do nieufności, uczy w każdym momencie oczekiwać ciosu mającego zadawać ból. Zawiedzeni w stosunku do ludzi, przenosimy nasze doświadczenie na Boga. Mówi się nam, że jest On Miłością, że jest Ojcem pełnym troski o swoje dzieci; zgadzamy się z tym często werbalnie. powtarzamy te słowa wobec innych, ale naszym wewnętrznym nastawieniem kieruje nieufność, ślad głębokiej rany.

            Jak rozpoznawać rany? To jedno z najtrudniejszych a przecież najważniejszych pytań, jakie trzeba sobie w życiu postawić. Duchowych okaleczeń doświadczamy szczególnie boleśnie w czasie próby, gdy mocno pragniemy czegoś dobrego, a to nam umyka. Nie wystarczy dobra wola, nie wystarczy świadomość celu. Ileż to już razy postanawialiśmy poprawę, ileż to już razy miało się wszystko zmienić...

            Gdy człowiek nie rozpozna swojej rany, a ponawiane wysiłki poprawy nie przynoszą zamierzonego skutku, zaczynamy opracowywać praktyczne metody ucieczki, mechanizmy obronne. Znamy wszyscy takich ludzi, którzy boją się miłości - wszyscy po części nimi jesteśmy - boją się bezbronności, jaka powstaje na skutek odsłonięcia się przed kochającym i kochanym. Wiem, że im bardziej kocham, tym bardziej narażony jestem na cierpienie. Więc opancerzam się i barykaduję. Wydaje mi się, że jestem człowiekiem mocnym, że wystarczam sam sobie.

            Pragnienie władzy też bywa karmione złą mocą, jaka się sączy z ukrytego okaleczenia. Władza zabezpiecza mnie - tak mi się przynajmniej wydaje - przed ciosami, jakie zadają sobie ludzie. Ale ranę noszę już w sobie i nie pomoże ukrywanie jej przed sobą samym.

            Jezus, gdy zaczynał swoje nauczanie, głosił najpierw nawrócenie jako warunek przyjęcia Ewangelii. Nawrócenie zaś - to najpierw konieczność stanięcia w prawdzie. Punktem zwrotnym w życiu alkoholika jest moment, w którym nazwie on swój stan po imieniu - jestem alkoholikiem. Przedtem bronił się przed przyjęciem tego faktu do wiadomości, choć wszyscy z jego otoczenia o tym już wiedzieli, on tylko miał zamknięte oczy. Pierwszym krokiem w otwieraniu się człowieka na działanie Ducha Świętego jest przyznanie się przed samym sobą - jestem ranny, nie mogę sam sobie dać zdrowia, potrzebuję pomocy. Moje działanie, moja świadomość i wola są ułomne, ponieważ moje serce jest okaleczone.

            To rozpoznawanie wewnętrznego stanu i przyznanie się przed samym sobą do rany jest początkiem wyzwolenia - poznajcie prawdę, a prawda was wyzwoli. Słowa te nie odnoszą się do klimatu życia publicznego, jak to często i chętnie rozważaliśmy w minionych latach i o czym nadal nie możemy zapominać. Słowa te mówią coś bardzo ważnego o najbardziej intymnym wymiarze życia serca każdego człowieka, serca zranionego przez grzech. Doświadczenie to jest bardzo bolesne, bowiem nikt nie lubi przyznawać się do swojej słabości, nawet przed sobą boi się obnażać swoją ranę. Najczęściej nasze serca są opatulone jakimiś bandażami, prowizorycznymi opatrunkami i one dają nam złudną nadzieję przeczekania i dotrwania do czasu kiedy będzie lepiej.

            Nawrócenie - to obok stanięcia w prawdzie jasna świadomość tego, że nie ma czasu na czekanie, że czas owego lepiej jest właśnie teraz, właśnie dziś. Jasna świadomość istnienia rany oraz odrzucenie taktyki przeczekania - otwierają nas i wkładają w nasze usta modlitwę - przyjdź Duchu Święty - ulecz serca ranę.

 

                                                                       x

 

            Powróćmy do biblijnych symboli opisujących działanie Ducha. Cóż potężniejszego nad wicher, który rozwiewa chmury kłębiące się wokół zranionego serca? Cóż bardziej oczyszczającego nad ogień, wypalający chore tkanki i przywracający zdrowie? Cóż łagodniejszego nad gołębicę, ufnie szukającą pożywienia z ręki Pana? Duch Święty jest światłością serca, wyobraźnią pozwalającą widzieć to, czego oczy nie widziały. Albowiem - jak uczy św. Augustyn - korzenie oczu są w sercu. Zranione serce nie widzi nic. Serce, w którym rozlana jest Moc z wysoka - przywraca siłę oczom.


Homilia Tajemnica Trójcy Świętej

 

Mimo wszystkich podziałów, które są w chrześcijaństwie, tym, co łączy wszystkich ochrzczonych w imię Ojca i Syna i Ducha Świętego, jest właśnie tajemnica Trójcy i wiara w Trójcę świętą. Gdy przed kilkudziesięcioma laty powstawała Światowa Rada Kościołów i powstał problem, jakie jest kryterium bycia chrześcijaninem,  stwierdzono że chrześcijanami są ci, którzy wierzą w Boga w Trójcy Jedynego.

I tu jawi się problem czy raczej paradoks dlatego, że choć wszyscy chrześcijanie uznają wiarę w Trójcę Świętą za prawdę najbardziej fundamentalną, to z drugiej strony mamy ogromną  powiedzmy to sobie szczerze   trudność mówienia o tym. Co więcej, nie jestem pewien czy w naszym życiu osobistym, w naszej osobistej pobożności owa prawda o Trójcy pełni taką fundamentalną i zasadniczą rolę. Jeden z najwybitniejszych teologów XX wieku, niemiecki jezuita Karl Rahner powiedział, że wielu ludzi, gdyby w pewnym momencie  oczywiście, absurdalna teza, ale  zdecydowano, że już nie obowiązuje nas prawda Trójcy Świętej, większość chrześcijan w ogóle by tego nie zauważyła.

Jest to niewątpliwie prowokacyjne stwierdzenie, tym nie mniej każdy na swój sposób to przeżywa. Na przykład kaznodzieja wtedy, gdy siada nad  pustą kartką (a może nad pustym ekranem komputera) i koniecznością przygotowania kazania o Trójcy Świętej. Kazania, które nie było by opowiadaniem o historii teologii, o tym, w którym wieku rozdzielono naturę i osobę, jaka pomiędzy osobami zachodzi łączność (z grecka  perihoreza), itd. To nie znaczy, by sprawy te były bez znaczenia: tamte słowa świadczą o zmaganiu się z tematem, o tym, jak nasi ojcowie w wierze długo i usilnie zmagali się z tym wyzwaniem, jak połączyć monoteistyczną myśl, odziedziczoną po Starym Testamencie, (ale także po greckiej myśli filozoficznej), z koniecznością uznania Trójcy. Prawdy o tym, iż Bóg nie jest wielką monadą, czyli zamkniętą kulą bez żadnych okien, samotnie panującą nad światem, może czasem przyglądającą się z niejakim rozbawieniem, czasem z gniewem tym robaczkom, które kłębią się w kosmosie. Bóg jest Jeden, ale nie jest Samotnikiem; jest Wspólnotą, Wspólnotą tak silnie związaną, że stanowi Jedność; i to Jedność zbawczą, otwartą.

 

Bóg jest Wspólnotą zamkniętą  communio  i jednocześnie jest nieustannym udzielaniem się communicatio, dzieleniem się swoją Miłością.

Nie będę mówił o  bardzo wyrafinowanych intelektualnie próbach opisania paradoksu tej tajemnicy, bowiem, mówić o Bogu, który jest Jeden w Trójcy, to nic innego jak wyrażać pewien paradoks; a paradoks to są dwa człony, które zarysowują tylko brzeg krateru jakiejś bezdennej tajemnicy. Opowiem jak próbowali się z tą tajemnicą uporać  artyści, twórcy.

Na pewno każdy z nas widział reprodukcję, (jeżeli nie był sam w Trietiakowskiej Galerii) obrazu rosyjskiego mnicha Andreja Rublowa przedstawiającego Świętą Trójcę. To jeno z najsłynniejszych dzieł sztuki sakralnej. Rublow próbował on, idąc zresztą za starszymi wzorcami, przedstawić Trójcę Świętą w osobach tych trzech aniołów, o których czytamy w Księdze Rodzaju, iż odwiedzili Abrahama, a on zgotował dla nich gościnę, gromadząc wokół stołu, podając im to, co podaje się gościom przybywającym w świecie śródziemnomorskim; położył chleb, kielich z winem.

Każda z tych postaci anielskich jest inna, są cudownie zróżnicowane, a przecież pozostają ze sobą w jakiejś niewypowiedzianej harmonii, w której najbardziej nawet wyrafinowane pojęcia intelektualne nie są w stanie oddać; ta głęboka i rzeczywiście mistyczna intuicja tego prawosławnego mnicha, że aż za słabe jest to słowo genialny  oddaje tę jedność w różnorodności. A przy tym ta jedność nie jest zamknięta w sobie, nie jest odgrodzona od reszty, albowiem pomiędzy tą jednością Trzech, a nami stoi stół ofiarny, na którym spoczywa Chleb i wino  znak Pana, który dał życie swoje, abyśmy my mieli życie. Bóg jest Miłością nie tylko przenikającą i jednoczącą wewnętrzne życie osób, lecz udzielającą się, dającą się innym.

W sztuce zachodniego chrześcijaństwa spotkamy inne przestawienie Trójcy, które bardziej dramatycznie obrazuje sens tej tajemnicy. 

Niestety, to przedstawienie w naszym (krakowskich dominikanów) ołtarzu, który stoi tu od u górą 100 lat  jest bardzo nieortodoksyjne. Ale trudno, XIX wiek nie był czasem pogłębionej religijności. Wyrzeźbione tutaj  postaci są każda osobno i nie ma żądnej przesłanki zjednoczenia. Ten  dramatyczny, o którym wspominałem jako o  zachodnim tgyżpie ikonograficznym Trójcy przedstawia Ojca, który  pochyla się nad nami podając, czy przedstawiając nam Ukrzyżowanego Syna. Ten rozpowszechniony szczególnie w Niemczech i w środkowej Europie obraz zwie się pięknie: Gnadenstuhl  tzn. Tron Łaski. Trójca jest tronem łaski, bowiem Tym, który oobjawia wewnętrzne życie Boga jest właśnie On  Ukrzyżowany, który dał życie swoje za przyjaciół i dla przyjaciół.

 

Oba te typy obrazów są tylko  próbą zarysowania  brzegów tajemnicy tego wulkanu Miłości; Gościnność Abrahama, Tron Łaski... 

Spójrzmy na tę tajemnicę z innej jeszcze strony:  Bóg jest Wspólnotą Osób. Teologowie dodadzą: w jedności Boskiej natury. Ale Boskość też jest udzielaniem się, jest dawaniem. Każda z Osób Trójcy Świętej jest odrębna dlatego, że cała daje się pozostałym Osobom, jest relacją. Inaczej niż ludzie. Ja jako człowiek jestem w sobie zamknięty, jestem, jestem samotnością, która dopiero wychodzi ze swej samotności ku drugiemu. Relacja do drugiego jest dopiero wtórna. Boska Osoba cała jest dawaniem się i dlatego to boskie udzielanie się nam jest udzielaniem nam życia wiecznego. Bóg nie jest zamkniętą, doskonałą, obojętną monadą; jest udzielającą się Wspólnotą. Poznajemy, że trwamy w Nim, a On w nas, bo udzielił nam swego Ducha. Jak pisał św. Jan przytaczający słowa Chrystusa: Nikt nigdy Boga nie oglądał. Jeżeli miłujemy się wzajemnie, Bóg trwa w nas i miłość ku Niemu jest w nas doskonała.

 

Jaka jest droga do poznania Trójcy Świętej ? 

Jedyna droga, która wiedzie do poznania Boga jest drogą miłości. Im bardziej każdy z nas staje się komunikacją czyli otwarciem przez miłość na drugiego człowieka; im lepiej rozumiemy, że twarz drugiego człowieka jest w Jezusie Chrystusie znakiem Boga, tym bardziej  tajemnica ta staje się dla nas otwarta. Nie po to, byśmy mogli ją pojąć, lecz po to, byśmy mogli w niej uczestniczyć, byśmy mogli pozwolić, aby Bóg, który jest Miłością przemienił nasze serca.

 

W naszych rozmyślaniach nad Mszą Świętą przybliżamy się do Komunii, czyli do przyjęcia tego widzialnego znaku niewidzialnej, ale skutecznej łaski, która sprawia w nas to zjednoczenie, to dotknięcie Boga. Przyjmując Komunię, łączymy się z tą Wspólnotą Życia, która jest początkiem wszystkiego i ku której wszystko zmierza i o której z głęboką czcią mówimy:Ojciec, Syn i Duch  Jeden Bóg

Homilia

 

Pan Jezus, gdy w czasie ostatniej wieczerzy ustanawiał sakrament, ten Najświętszy Sakrament, powiedział: Bierzcie i jedzcie z tego wszyscy i to wezwanie trwa w głębokiej pamięci Kościoła i nas wszystkich. Jesteśmy zaproszeni do tego, by z Nim być. Jeżeli nie będziecie spożywali Ciała Syna Człowieczego i nie będziecie pili Krwi, nie będziecie mieli życia w sobie. (J 6,53)

Dlaczego Ciało i Krew? Dlatego, że Słowo stało się Ciałem i zamieszkało między nami. W naszych katolickich kościołach najświętszym miejscem jest miejsce przechowywania Ciała Pańskiego.

Lud Pierwszego Przymierza dotąd, przechowuje jakby w tabernakulach to, co ma  najświętszego: zwoje Tory. Pozostając z całym szacunkiem dla zwoju, dla Tory, dla Pisma, my jednak przechowujemy Ciało Pańskie; bo Słowo stało się Ciałem i jako ciało, ludzkie ciało zamieszkało między nami. Stało się Ciałem, które daje życie.

 

Nasza wiara cały sens czerpie z tego, że daje życie; my nie wyznajemy jakiegoś teoretycznego światopoglądu, któryby nam ofiarował szczególnie interesujący wgląd w poznanie tajemnicy świata. Odsłonił nam się Bóg o tyle, o ile jest nam potrzebne, byśmy mieli życie  życie i to wieczne życie.

 

Życie trzeba karmić; każde życie wymaga troski, wymaga pokarmu. 

Masz kwiatek, musisz podlać, masz zwierzątko, musisz zadbać. I jesteś człowiekiem, który ma zatroszczyć się o życie; życie, którego nie możesz sobie sam dać, tylko musisz otrzymać jako dar. Dlatego przyjmujemy Komunię świętą, dlatego karmimy się samym Bogiem, aby nasze życie przemieniało się. W pożywaniu Ciała i Krwi Pańskiej, inaczej niż w wypadku pokarmu naturalnego, który my asymilujemy i wchodzi w ten nasz cykl biologiczny, w wypadku Komunii świętej materialnie przyjmujemy Ciało Chrystusa, natomiast w sensie duchowym to On  Pokarm przekształca nas w siebie. To znaczy  daje życie. Karmisz się, aby już nie żyć sobą, lecz żyć Tym, który ciebie karmi, żyć Chrystusem.

 

Każda Komunia święta jest jakimś jednocześnie zaspokojeniem głodu, ale też jest obudzeniem głodu. Pan utrapił cię, aby wzbudzić w tobie głód  słyszeliśmy w Księdze Powtórzonego Prawa. Ten pokarm, im bardziej go pożywasz, im bardziej duchowo go pożywasz, tym bardziej stajesz się głodny tego.

 

Zatrzymajmy się chwilę na tych słowach, które wypowiadamy bezpośrednio przed przyjęciem Komunii świętej, gdy zostają nam ukazane przez celebransa postacie Ciała i Krwi Pańskiej. Mówimy wtedy: Panie, nie jestem godzien,,,

To oczywiście są słowa setnika, który czytamy w Ewangelii świętego Łukasza Jezus przeto, wybrał się z nimi (tymi posłańcami), a gdy już było niedaleko domu, setnik wysłał do niego przyjaciół z prośbą: Panie, nie trudź się, bo nie jestem godzien, abyś wszedł pod mój dach, lecz powiedz słowo, a mój sługa będzie uzdrowiony (Łk 7,6-7). 

 

Panie nie jestem godzien, abyś przyszedł do mnie.....

Tego, którego mamy przyjąć nazywamy Panem. 

Czy rzeczywiście mówisz to z całą świadomością, że Jezus jest Panem twojego życia?, czy jest twoim Panem, Tym, który jest dla ciebie najważniejszy?, z którym w każdej swojej poważnej decyzji się liczysz, pytasz Go: Panie, co mam uczynić? Panie, bo jestem - i wyznaję to świadomie bardzo  mówię do Ciebie, tzn. wiem, że jestem w Twojej obecności, że tutaj jesteś i słyszysz, że wyznaję Ciebie jako mojego Pana i Boga  jak Tomasz, gdy zobaczył Zmartwychwstałego, którego chciał dotknąć i wyznał: Pan mój i Bóg mój. Tomasz zobaczył człowieka zmartwychwstałego, ale człowieka; wyznał Boga. My widzimy chleb, wyznajemy Chrystusa.

Nie jestem godzien  to najlepsza formuła pokory, pokory, która jest konieczna w tej sytuacji. Pokora to nie uniżanie się; pokora to umiejętność przyjęcia daru. Dar jest zawsze darmowy; ten dar jest tym większy, że Darczyńca nie daje mi coś, lecz daje mi Siebie. Dar i Darczyńca są tym samym, a więc ten Dar w sposób szczególny wchodzi we mnie, staje się mną.

To nie jest jeszcze jedna rzecz, którą otrzymuję i nie wiem, co z nią zrobić; to jest Ten, który mnie przenika, przemienia.

 

Nie jestem godzien, bo stoję nie wobec chleba, choć chleb widzę, lecz stoję wobec mego Stworzyciela, Odkupiciela, Sędziego; stoję przed Nim teraz tak jak stanę przed Sądem Ostatecznym; stoję teraz aby, nauczył mnie swoich dróg, aby nie zagubił tej jedynej drogi, która zawiedzie mnie do tego celu, który będę wiedział, że nie przegrałem mojego życia.

 

Nie jestem godzien, abyś przyszedł do mnie

Pismo Święte bardzo często używa tego słowa, że Syn Człowieczy przyszedł

Syn Człowieczy przyszedł....  jak w Liście Jana: Syn Człowieczy przyszedł i obdarzył nas zdolnością rozumu, abyśmy poznali Prawdziwego; przychodzi. Syn Człowieczy przyszedł nie po to, aby Mu służono, lecz aby służyć. 

Syn Człowieczy przyszedł, ale przychodzi i teraz, stoi przed tobą. On biegnie jak Oblubieniec z Pieśni nad Pieśniami - biegnie po pagórkach, aby przybyć do swojej oblubienicy, którą jesteś ty  niegodzien; jesteś niegodny a przecież On biegnie, a przecież On przychodzi.Przychodzi, bo obiecał, że kto miłuje i zachowa moją naukę, to Ojciec mój umiłuje go i przyjdziemy do niego. (J 14,23). To przyjście dzisiaj jest zapowiedzią tego ostatecznego przyjścia, w którym przyjdzie i zamieszka na wieki.

 

..., abyś przyszedł do mnie...

W czasie Mszy świętej, w czasie liturgii jesteśmy wspólnotą, ale to nie umniejsza tajemnicy serca każdego z nas, tego intymnego miejsca, tego dna duszy  jak mówią mistycy  gdzie każdy jest sam dla siebie tajemnicą; tajemnicą, która jest otwarta tylko dla Bożego oka. I tak On przychodzi, tak głęboko, tak osobiście do każdego z nas.

 

.... ale powiedz tylko słowo....,

bo Twoje słowo jest pełne mocy; pełne mocy tzn. sprawia to, co znaczy; gdy mówi wstań  to wstawali, słysz  słyszeli, zobacz  niewidomy widzi  słowo pełne mocy. Słowo pełne mocy jak to, które wypowiada Kościół nade mną, gdy się spowiadam -odpuszczam ci grzechy  słowo pełne mocy. Zdumiewali, gdy słyszeli to słowo, gdy chodził po palestyńskiej ziemi. Cóż to za słowo z władzą i mocą rozkazuje nawet duchom nieczystym i wychodzą.( Łk 4,36)

 

.... nie jestem godzien, abyś przyszedł do mnie, ale powiedz tylko słowo......

Panie, Ty znasz najlepiej moją słabość, Ty znasz najlepiej moją ułomność; powiedz słowo, aby to słowo stało się ciałem Twego życia w moim ciele, w moim życiu. Jak w Psalmie: O Panie, zmiłuj się nade mną,

                          uzdrów mnie, bo zgrzeszyłem przeciw Tobie...

 

... powiedz tylko słowo, a będzie uzdrowiona dusza moja.

Tak naprawdę jedna jest tylko choroba prawdziwie na śmierć  to grzech. Ale dlatego On  Lekarz dusz wypowiada słowo i uleczy. I wyznajemy to, gdy stajemy przed tym, który nam podaje Najświętszy Posiłek. Wyznaje: Ciało Chrystusa  my jeszcze raz mamy potwierdzić tę wiarę, będącą w istocie pragnieniem zjednoczenia, wejścia w ten Boski nurt życia. Odpowiadamy: Amen, tak jest, niech ta się stanie, tak jest naprawdę, niech to będzie prawdą mojego życia.

Potwierdzamy to jak po tej wielkiej modlitwie eucharystycznej, w tym wielkim uroczystym amen, przed Ojcze nasz. Teraz natomiast każdy z nas osobiście, gdzieś  na dnie swego ducha mówi amen. Tak, to jest Ciało Pana. Panie nie jestem godzien, ale Ty jesteś większy niż moje sumienie, niż moje serce; nie jestem godzien, ale wiem, że mnie kochasz i dlatego tą Komunią chcę Ci powiedzieć amen.

 

I jest tak wielki i miłosierny, że pozwala się nam także przyjmować Siebie duchowo. Jest stara nauka Kościoła o duchowej Komunii świętej. Gdy ktoś znajduje się w tak trudnej sytuacji, że nie może aktualnie - z rozmaitych względów - przyjąć Komunii świętej, proszę, niech się nie czuje odrzucony; może naprawdę duchowo łączyć się z Chrystusem czekając na ten moment, gdy dane mu będzie naprawdę stanąć i patrząc na chleb, wyznać Pan mój i Bóg mój jak Tomasz i jak Tomasz żyć z Panem.

Homilia

Wybaw nas Panie od zła wszelkiego... 

 

Wracamy do naszego gospodarstwa, czyli do omawiania kolejnych etapów Mszy świętej. Z okazji Bożego Ciała wybiegłem nieco do przodu, mówiąc o Komunii świętej, ale teraz cofnijmy się nieco do tej modlitwy, która następuje zaraz po wspólnym naszym odśpiewaniu Ojcze nasz. Ta modlitwa (grecka nazwa  embolizm), tenże embolizm jest rozbudowaniem ostatniej prośby modlitwy Pańskiej: ale nas zbaw ode złego.

 

Już o tym mówiłem, ale chciałbym raz jeszcze zwrócić wam uwagę, że my od dzieciństwa uczymy się nieco okaleczonej formy tej modlitwy Pańskiej... ale nas zbaw ode Złego  rozumiemy po prostu  zło. Natomiast w modlitwie Pańskiej mowa jest ode Złego, nie od zła, tylko od Złego;  Ciekawe, że w najnowszym katechizmie Jan Pawła II tak właśnie ta modlitwa jest prezentowana, abyśmy mówili modląc się nie tylko o uwolnienie od zła, ale od Złego. Znaczy, że uczestniczymy jako ludzie w jakimś wielkim, duchowym, tajemniczym zmaganiu z siłami, które bynajmniej nie są przyjazne Bogu i człowiekowi.

 

Bardzo to tajemnicza sprawa.

 

Czesław Miłosz w ostatnim Traktacie teologicznym i zresztą od bardzo dawna zmaga się też z tym wielkim problemem: unde malum  - jest to jakoś problem każdego z nas i chyba bardzo ważne, byśmy sobie uświadomili, że we Mszy świętej też nie przechodzimy tak radośnie szczebiocząc nad, czy obok tej otchłani, tajemnej otchłani, której na imię jest tajemnica zła, lecz właśnie, dlatego tu przybywamy, aby dostąpić ocalenia, umocnienia.

 

Nasza polska kultura dała sobie radę niezbyt poradnie  rzekłbym  z diabłem, zamieniając go w dość groteskową postać; groźny jest wtedy, gdy ubrany jest we fraczek i mówi po niemiecku, prawda? To wtedy, jak zresztą w Mistrzu i Małgorzacie Bułhakow powiedział  diabeł  Woland pytany: Pan jest Niemcem?....., zastanowił się chwilę i mówi  Tak, chyba jestem Niemcem...

Ale to jest nasze, słowiańskie podejście do tego, prawda?

No, więc myślę, że to jest taka forma ucieczki od problemu, przez jego infantylizację. No, poza tym my jesteśmy ludźmi oświeconymi teraz, prawda?, i uważamy, że takie mówienie o diable to pachnie takimi średniowiecznymi czasami; my jesteśmy oświeceni i....mamy podświadomość, prawda?

Natomiast, myślę, że mądrzejsi są ci psychologowie, którzy próbują zajrzeć do tej podświadomości  a co tam siedzi?

I być może siedzi tam coś bynajmniej nie groteskowego, tylko bardzo groźnego.

 

Wybaw na Panie od zła wszelkiego.... 

 

Omówiliśmy modlitwę Pańską; stajemy wobec tej możliwości, że przyjmę Komunię, będę w komunii z Bogiem, a przecież jestem otchłań, ta groźna otchłań...

Skąd zło? 

Zło na pewno jest z człowieka  to oczywiste! Każdego Bóg powołując do życia, nazywa go jego własnym, jemu tylko właściwym imieniem; każdy ma swoje imię. A to imię jest jednocześnie zadaniem, które Bóg każdemu z nas stawia, to zadanie, które jest naszym powołaniem; a powołaniem naszym jest  to dobro, które nam  Bóg przydzielił  zadanie do wypełnienia. Jesteś na świecie dlatego, że masz przez swoje życie pomnożyć dobro, choć odrobinkę, choć na miarę twojego powołania..

Dlaczego tak wiele zła pomiędzy nami? dlaczego tak kaleczymy się nawzajem i ranimy? dlaczego jest ten deficyt doba na świecie? Bo nie odpowiadamy w pełni na to, do czego nas Bóg powołał. Stąd rachuba dobra i zła nie zamyka się  wybaczcie to powiedzenie  korzystnym bilansem. Stąd to porażające nas doświadczenie zła, które przede wszystkim dotyka nas, jakże często od strony innych ludzi.

 

Ale czy to my zapoczątkowaliśmy owo zło?

Mówią nam katechizmy, które w prosty sposób podsumowują starożytną mądrość, że to zło przekazujemy sobie z pokolenia na pokolenie: to prawda o grzechu pierworodnym; od tego tajemniczego upadku naszych rodziców włączeni jesteśmy w krąg tego braku dobra, które winno pomiędzy nami zaistnieć.

Pierwsze rozdziały Księgi Rodzaju mówią nie tylko o tym, że człowiek zjadł zakazany owoc, czyli sam postanowił decydować o tym, co dobro i zło, czyli samemu stać się jak Bóg; a konsekwencją tego, pierwszą konsekwencją postawienia siebie na miejsce Boga przez człowieka było to, że brat zabił brata. Gdy zerwane zostało to przymierze z Bogiem, pęknięcie w człowieku i pomiędzy ludźmi zaowocowało tym, że brat zabija brata.  Williama Blake  wielki malarz, myśliciel brytyjski namalował scenę zabójstwa i jego konsekwencje: przez ten grzech słońce straciło swój blask, stało się krwawym słońcem.

A gdy znakomity malarz i rzeźbiarz rosyjski Ernst Nieizwiestny robił ilustracje do Zbrodni i kary, to skrzywioną, taką straszliwą twarz Raskolnikowa przedstawił na tle czarnego słońca. To jest to zło  czarne słońce, które czyha, które kusi, ale które wabi, dlatego, że próbuje zawsze się przedstawić jako coś bardziej ciekawego, interesującego. Ksiądz Tischner bardzo bystrze i mądrze zauważył, że niebezpieczeństwo, ale i słabość zła polega na tym, że by kusić, zawsze przybiera maskę dobra.

My nie patrzymy w oczy złu, bowiem ono zawsze kusi nas czymś dobrym; tylko bowiem dobro może człowieka pociągnąć, samo zło  -  nigdy; stąd zawsze jest ukryte. To mądrość i łaska od Boga uczy ludzi prostego i czystego serca jak odróżnić maskę zła od prawdziwej twarzy dobra. Jak odróżnić? Często bowiem sami łudzimy się i bierzemy za coś dobrego, coś, co jest tylko maską kryjącego się za tym zła.

 

Miłosz w traktacie teologicznym powiada: Na próżno próbuję (stary poeta) dowiedzieć się o dziejach Boga przed stworzeniem świata i o tym, kiedy w Jego Królestwie dokonał się rozłam na dobro i zło. I wie, że rozum nasz za słaby jest, by dociec tej mrocznej tajemnicy; ale stary poeta ośmiela się jednak z pewną prostotą, choć bardzo gorzki jest ten poemat, przywoływać lekturę katechizmu, który mówi o buncie aniołów; czyli, że zanim jeszcze Bóg zechciał powołać ten świat, jakiś bunt miał miejsce w tym duchowym, wspaniałym świecie ...gdy anioł wielkiej piękności i siły zwrócił się przeciw Najwyższemu....

 

Różne są próby wyjaśnienia; każda oczywiście będzie naiwna, ale mówią niektórzy, że Bóg odsłonił swemu przyjacielowi - świetlistemu Lucyferowi zamysł wcielenia. I to u tego doskonałego, świetlistego, o skończonej-nieskończonej, ale skończonej inteligencji, ale niezwykłej inteligencji sprowadziło bunt.

Poczytajcie Lewisa Listy starego diabła do młodego, gdzie mowa jest o tej szatańskiej pogardzie dla człowieka.  Cóż  to jest? - tępe, głupie, cielesne, żre i wydala, prawda?, jak to można bez pogardy myśleć o tym worku kości i mięsa, któremu coś się tam wydaje, że w mózgu jakieś procesy zachodzą i nazywa to myślami. 

Niewątpliwie, jedną z przyczyn nienawiści do człowieka jest pogarda. 

Jak to?. On, pan miałby przyjąć cielesną powłokę?, jeszcze narodzić się jak wszystkie ssaki z kobiety? Jest w tym chyba wyjaśnieniu cień głębi  o, tak bym powiedział  dlatego, że jest bardzo proste, chyba wskazujące, że nie mamy do czynienia z mitologią, tylko mamy do czynienia z niesłychanie mroczną tajemnicą, która dotyka życia każdego z nas.

 

I dlatego teraz tak uporczywie wołamy: Wybaw nas Panie od zła wszelkiego, obdarz nas pokojem. Przecież widzimy i słyszymy, co się dzieje - spirala zła - Daleki, Bliski Wschód, Ameryka - nie wiem - Warszawa, cokolwiek - spirala zła!

Wspomóż nas w swoim miłosierdziu -Ty, bowiem jesteś miłosierny, czyli jesteś przeciwieństwem tego, który jest okrutny, okrutny z nienawiści dla człowieka; daj byśmy byli wolni od grzechu, daj byśmy żyli pomnażając, choć drobną, ilość tego dobra; bezpieczni od wszelkiego nieszczęścia, zamętu.

Wiemy o tym, że to wszystko nam grozi, - i Panie, abyśmy pełni nadziei  ( nadzieja jest mocą życia, człowiek, który traci nadzieję, traci moc do życia)  w walce, w wołaniu ale nas zbaw ode złego, razem jakby z Abrahamem wołamy - Ocal nadzieję, spraw, żebym wbrew nadziei, uwierzył nadziei. I potwierdzamy to, potwierdzamy słowami, które wypowiadamy: ...Bo Twoje jest królestwo, potęga i chwała na wieki.

 

W Kościele wschodnim, w Kościołach protestanckich, przy codziennym odmawianiu Ojcze nasz kończą tymi słowami; one nie są w Ewangelii; one pochodzą z późniejszych rękopisów z III, IV wieku. Kościół katolicki po Soborze włączył do liturgii to rozbudowane wezwanie: Bo Twoje jest królestwo, potęga i chwała na wieki.

Jest to, bowiem wyraz tej starożytnej wiary chrześcijan, że po tym wezwaniu nas ocal od złego, wyrazimy źródło naszej nadziei  bo Twoje jest królestwo.....  bo Ty panujesz, bo Twoja jest potęga, bo nie pozwolimy na to, aby zło jak Bazyliszek paraliżowało nasze życie, nasze myślenie, nasze odczuwanie; w Twoim bowiem ręku są losy świata i Ty jesteś potęgą, Ty który jesteś pełen miłosierdzia, Ty jesteś Panem świata i życia.

 

I jest to wyznanie rzucone w twarz Złego, wyznaniem, że nasz Pan, któremu zawierzamy, On jest Tym, który jest źródłem naszej siły, pozwala nam karmić się Jego Ciałem zrodzonym z kobiety dla zwyczajnych, małych ludzi jak my.

Homilia   

Znak pokoju

 

Prawie bezpośrednio przed Komunią święta, diakon mówi: Przekażcie sobie znak pokoju.To jeden z bardzo ważnych momentów naszego przygotowania do przyjęcia Chrystusa. 

Oczywiście gest ten ma bardzo głębokie uzasadnienia ewangeliczne; Jezus, bowiem mówił: Jeżeli więc przyniesiesz dar swój przed ołtarz i tam wspomnisz, że brat twój ma coś przeciw tobie, zostaw tam dar swój przed ołtarzem; a wpierw idź i pojednaj się z bratem swoim, a potem przyjdź i ofiaruj ten dar. (Mt 5,23).

 

Powiedziane  zanim przyniesiesz twój dar. Dlatego też przeglądając literaturę przedmiotu, dowiedziałem się, że w niektórych kościołach afrykańskich, znak pokoju przekazują sobie przed przygotowaniem darów; czyli jakbyśmy to robili w czasie, kiedy dzieci przynoszą dary  zanim przyniesiesz dar...

W Europie, w Ameryce przyjęte jest przekazanie tego daru pokoju właśnie w tym momencie przed Komunią świętą. Cóż przekazujemy, przekazując ten dar?, przekazując sobie znak pokoju?, czym w ogóle jest pokój?...

Bardzo piękna łacińska tradycja nawiązująca do świętego Augustyna, która mówi, że pax, czyli właśnie pokój, to jest tranquilitas ordinis  - stan uspokojenia, który płynie z porządku  to znaczy pokój; to nie jest święty spokój, to nie jest nieruchomość stawku, który jest cały przepełniony  rzęsą; to raczej pokój głębi,  oceanicznej głębi; to pokój, który ogarnia, gdy jesteśmy blisko kogoś kochanego.

 

Wiemy, że to słowo pokój bynajmniej nie zawsze rządzi ludzkim postępowaniem. Starsi spośród nas pamiętają te propagandowe hasła mówiące o walce o pokój, które były po prostu tylko parawanem do zbrojenia. Są całe ideologie, które mówią, że po prostu życie nasze jak i w ogóle innych jest skazane na walkę. Hobbes mówił, że homo homini lupus es...- człowiek  jest wilkiem dla człowieka. Niektórzy teoretycy przenosili obserwacje Darwina o walce miedzy gatunkami o przetrwanie, przenosili na poglądy społeczne, że silniejsi tylko mają prawo przetrwać i silniejsze narody tylko mają prawo przetrwać.

Sartre mówił, że piekło to inni; w związku z tym bardzo szczególna jest jego definicja miłości  kochać, to wspólnie nienawidzić tego samego wroga.

 

My jednak jesteśmy  jak sądzę  bardziej pokojowo nastawieni.

Słowo szalom  znamy go  hebrajskie, biblijne słowo oznacza oczywiście brak konfliktu i wojny, ale to też jest słowo pozdrowienia; przy powitaniu mówiono do siebie szalom - jest  słowem pozdrowienia i błogosławieństwa.

 

Widać dla człowieka biblijnego pokój jest czymś niesłychanie ważnym, bo jest tym pierwszym i ostatnim słowem, które otwiera i zamyka rozmowę, spotkanie z drugim człowiekiem. Czasami pytają, gdy nieznajomy przychodzi, czy twoje przyjście jest w pokoju, tzn. jakie są twoje zamiary?, jakie są twoje zamiary wobec mnie?, co chcesz mnie uczynić? Jeżeli twoje przyjście jest w pokoju, to znaczy mogę ufnie otworzyć ci moje drzwi, abyś mógł wejść.

Za chwilę, w czasie Mszy świętej, będziemy mówili: Panie, nie jestem godzien, abyś przyszedł do mnie..., ale ponieważ najpierw mam się pojednać z bratem, siostrą, dlatego najpierw pomiędzy nami ma zapanować to fundamentalne zaufanie, którego kluczem jest to słowo szalom. To właśnie z tym słowem Bóg zwraca się do człowieka; to słowo salom  słowo pokój jest słowem właściwie równoważnym przymierzu; czasami używa się to wymiennie; zawrzeć z kimś przymierze, to być z nim w pokoju.

Bóg mówi: Oto ja zawieram z tobą przymierze pokoju. (Lb 25,12).

 

Pokój  szalom jest zadaniem na dziś, by go już teraz budować, ale jednocześnie pokój jest mesjańską obietnicą. Gdy Izajasz maluje postać tego dziecięcia, które ma się narodzić, przedziwnego Doradcy  Boga mocnego, nazywa Go Księciem Pokoju  to jest jedno z imion Mesjasza, na którego czekali. I oto  w tym kontekście biblijnym  może lepiej rozumiemy, dlaczego pierwszymi słowami, z którymi Jezus zwrócił się po zmartwychwstaniu, gdy przyszedł do wieczernika mimo drzwi zamkniętych -....przyszedł Jezus, stanął pośrodku, rzekł: Pokój wam .

Pokój jest imieniem Boga.

 

Żyć po bożemu, to realizować błogosławieństwo. Błogosławieni, którzy wprowadzają pokój, albowiem oni będą nazwani synami bożymi. (Mt 5,9).

 

Ale pokój  szalom, pax, jako uspokojenie, które płynie z porządku, oznacza coś więcej; oznacza jakiś głęboki ład życia. Można by próbować wskazać, jakie są fundamentalne warunki, które życie w pokoju musi spełniać. Wydaje mi się, że bardzo istotnym warunkiem bycia w pokoju jest bycie w prawdzie.

Niedobry jest pokój, gdy polega on na zamykaniu oczu na zło, na krzywdę, na niesprawiedliwość. Często wiemy bardzo to dokładnie o sobie: chowamy się, bo chcemy mieć święty spokój i przechodzimy obok czyjejś krzywdy.

Pokój musi być w prawdzie  w prawdzie o mnie, w prawdzie z innymi.

Chrześcijańskie bycie w pokoju nie musi koniecznie oznaczać bezkonfliktowości. Pana Jezusa by nie zabili, gdyby nie wszedł w konflikt  On, Książę Pokoju.

Czasami chcemy mieć pokój i dlatego mówimy ludziom naokoło to, co by chcieli byli usłyszeć, choćby nie było to prawdą; chcemy im się przypodobać, chcemy ich jakoś uwieść, zyskać aprobatę. To nie jest życie w pokoju. Warunkiem pokoju jest prawda, nawet za cenę tego, że prowadzi to do konfliktu. Jeremiasz: Język jest śmiercionośną strzałą, słowa  ich ust są oszustwem; jeden do drugiego mówi pokój, a w sercu sam przygotowuje tu podstęp. (Jer 9,7).

 

 

Życie w pokoju musi być życiem w prawdzie, nawet, gdy prowadzi to do konfliktu; natomiast bardzo wyraźnie Jezus mówi, co oznacza to życie w pokoju dla chrześcijanina; oznacza pewną metodę rozstrzygania konfliktów. Gdy brat twój zgrzeszy przeciw tobie, idź i upomnij go w cztery oczy. Jeśli cię usłucha, pozyskasz swego brata, jeżeli nie posłucha, weź dwóch, czy trzech, żebyś miał świadków, przedstaw Kościołowi ....

Znam osobę, która wzięła to dosłownie w dość banalnej życiowej sprawie.

Ktoś nieprzyjazny w jej rodzinie stale telefonował na policję, że na ich działce budowlanej jest nieustanny bałagan i że nie potrafią utrzymać porządku. A to po prostu było tak, że pijaczki przychodziły, pozostawiając tam butelki i bałagan. Policja przychodziła i było bardzo nieprzyjemnie. Ta pani postanowiła pójść do stwierdzonego już autora tych telefonów. Normalnie, elegancka dama przyszła i powiedziała, bardzo uprzejmie - dlaczego pan to robi?; facet zgłupiał zupełnie. Potem stało się to okazją do bardzo rzetelnej rozmowy i już od roku podobno nie ma interwencji. Drobiazg, mały drobiazg, ale czasami zauważcie ta metoda ewangeliczna czasami więcej wymaga odwagi niż metoda narzekania  przy domowej zupce.

 

A wyjście do życie w pokoju wymaga większej odwagi, tak jak cała metoda, wielka metoda rozstrzygania konfliktów społecznych  choćby Gandhiego  non violence  walka bez przemocy; czy to, co zrobił Martin Luter King  ile przykładów; ciekawe, ile tą metodą można zrobić, metodą  non violence, bez przemocy.

 

Życie w pokoju nie oznacza chowanie głowy w piasek przed konfliktem, lecz oznacza metodę rozstrzygania konfliktów i myślę, że jest bardzo ważną rzeczą, abyśmy umieli ten znak pokoju, który sobie udzielamy tutaj, umieli przerobić na metodę, bardzo konkretną metodę rozstrzygania naszych konfliktów. 

Jezus, bowiem mówi: ...nie przyniosłem pokój na ziemię, nie pokój, lecz miecz...; musimy to zrozumieć w całym kontekście nauki ewangelicznej.

Czasami potrzebny jest właśnie miecz odwagi w dochodzeniu do prawdy, w dochodzeniu do słuszności, ale zawsze metodą, która nie jest metodą przemocy i gwałtu, lecz uporczywego rozjaśniania sytuacji. Bardzo trudna sprawa, a Ewangelia nie jest dla ludzi, którzy chcą mieć łatwe życie.

 

Przekazujemy sobie znak pokoju  ręką, którą podajemy; otwartą, w której widać, że nie ma w niej noża ani żadnej zasadzki; podawać znak pokoju  to pokazywać  jestem przyjazny, jestem bezbronny, moje przyjście jest w pokoju. Towarzyszy nam najczęściej miły uśmiech, choćby, dlatego, że najczęściej albo się znamy z widzenia tutaj na 12-ce, albo nie stajemy akurat obok tych, którym należałoby podać znak pokoju. Więc może, choć symbolicznie, gdy dzisiaj będziesz podawał, czy podawała ten znak pokoju, to pomyśl sobie o tym, któremu powinieneś dać znak pokoju, z kim jesteś w konflikcie, ale może masz za mało odwagi, żeby w sposób pokojowy, bez przemocy, ten konflikt rozstrzygnąć; może warto poprosić o odwagę....

 

Wiele nieszczęść, wiele wojen i krwi przelano, dlatego, że ludzie są tchórzliwi.

Pokój należy do odważnych.....

Homilia

Obecność Boga w moim życiu

 

Dobiega już końca nasze rozważanie o Mszy świętej; pora podsumowywać.

Może zacznę od innej trochę  strony; nie o samej Mszy.

Wśród wypowiadanych na temat religii myśli w ubiegłym, XX wieku, szczególną karierę zrobiło powiedzenie znanego angloamerykańskiego filozofa Whiteheada, który mówił, że religia jest tym, co człowiek robi ze swą samotnością. Zawsze mnie to niepokoiło, bo jest w tym jakaś prawda i fałsz zarazem. Jest prawdą, że gdy jesteśmy samotni, to chyba zawsze jesteśmy bardziej prawdziwi, bowiem najmniej udajemy, najmniej luster do przeglądania się jest wokół nas. Ale czułem, że jest w tym powiedzeniu jakaś nieprawda. I z dużą radością przeczytałem w książce wielkiego filozofa i teologa żydowskiego Abrahama Joshua Heschela ( Człowiek nie jest sam) takie słowa: Religia nie jest tym, co człowiek robi ze swą samotnością; religia jest tym, co człowiek robi z obecnością Boga.

Tak proste, że aż śmieszne....

Ale czasami trzeba przypominać te pozornie proste sprawy, by sobie uprzytomnić, o co naprawdę chodzi. Religia jest tym, co człowiek robi z obecnością Boga, bowiem być religijnym, to coś więcej niż tylko przyjmować do wiadomości, że Bóg jest. To znaczy  przyjąć do wiadomości, że On jest obecny, że ja wobec Niego żyję, a ponieważ żyję jako człowiek, więc musi to się wyrazić w mój ludzki sposób  poprzez ludzkie słowa, myśli, ludzkie gesty.

 

Msza święta w takim razie jest też tym sposobem, w którym my reagujemy na obecność Boga, bowiem On tu jest obecny  Ojciec, Syn i Duch Święty. Ta reakcja na Bożą obecność nazywa się modlitwą. Tu bardzo ważna uwaga: w modlitwie  nie chodzi o modlitwę, chodzi o Boga. Bardzo ważne, byśmy bardzo mocno zdali sobie sprawę z tego, że naprawdę On jest najważniejszy, nie my, nie nasze stany emocjonalne. My wszyscy jesteśmy bardzo skoncentrowani na swoim sposobie przeżywania, na swoich rozmaitych przeżyciach, trudnościach, niemożności skupienia się; najczęściej  podejrzewam, bo znam siebie  że więcej jest nas w uczestniczeniu we Mszy świętej niż po prostu Boga.

 

Cóż bliżej mogło by to znaczyć  ten teocentryzm naszego przeżywania Mszy świętej?  Z bardzo dawno oglądanego filmu Andrieja Tarkowskiego o mnichu i wielkim malarzu rosyjskim Andrieju Rublowie zapamiętałem piękne zakończenie. Film cały był bardzo ponury, jak historia Rosji tego XV wieku, zanurzona w tych wszystkich mongolskich, tatarskich, krwawych, okrutnych sprawach; film był czarno- biały, taki przygnębiający i oto na koniec.....cudowne ikony, cudowne, pełne barwy, sytości, rzeczywiście nadprzyrodzone to znaczy wykraczające poza ten nasz szary czas. Czy to był triumf malarstwa i sztuki nad życiem?  Myślę, że coś znacznie więcej  to była chwała Boga.

 

Nasze życie jest właśnie takie zawsze, czy w Rosji w XV wieku, czy w Polsce XXI wieku, mimo blichtru zewnętrznego i większej może wygody życia, nasze życie jest szare, czarno-białe. Chodzi o to, żeby kiedyś tak oczyścić swoje serce, żeby stanęła przed nami ta ikona Bożej obecności  w całym pięknie i mocy.

 

Czy próbujemy tak przeżyć Mszę świętą?

Nie jesteś tutaj, bo taki jest twój obowiązek; jesteś tutaj, bo masz taki przywilej. Uczestniczenie we Mszy świętej jest nie tyle obowiązkiem katolika, co jest przywilejem katolika. Podejdźmy do tego jak ludzie wolni, wolność umacniający. 

 

I przychodzimy tutaj też nie dla siebie, tylko dla Bożej chwały.

Mówiliśmy o chwale, że to są właśnie te ikony  to jest to, co Bóg pokazuje w swej cudownej barwności i pięknie. Ale powiem dalej  człowiek jest tym, co chwali.

Jest takie piękne zdanie w Biblii, wyśmiewające Żydów, którzy budowali tego złotego cielca, zamiast Boga  Jahwe: - Zamienili swoja chwałę na wizerunek cielca jedzącego siano.  swoją chwałę; człowiek jest tym, co chwali. To prawie tak jak u tego filozofa niemieckiego Feurbacha  materialisty, który twierdził i dokumentował, że człowiek jest tym co je ( der Mensch ist, was er isst - w znaczeniu  spożywa). 

 

A ja mówię  człowiek jest tym, co chwali. Pan Jezus mówi: Jak możecie uwierzyć, skoro od siebie wzajemnie odbieracie chwałę, a nie szukacie chwały, która pochodzi od Boga? To jest właśnie to! Czy rzeczywiście przychodzimy tutaj, albowiem chcemy żyć chwałą Boga?, czy rzeczywiście zdajemy sobie sprawę z tego, że jesteśmy tym, co chwalimy - a w pewnym sensie, ten głuptas Feurbach miał rację, - tym, co jemy, tylko my mówimy szlachetniej  co pożywamy, bowiem oddajemy chwałę, pożywając Ciało Pana, a to Ciało nie tyle my asymilujemy, co On wchłania, przenika sobą.

 

Chwałą Boga jest życie człowieka.

Przychodzisz tutaj, aby sobie uświadomić, że żyjesz na chwałę Boga, a ta Boża chwała to jest życie człowieka, czyli masz ten trud życia wciąż na nowo podejmować,  powstając każdego tygodnia do nowego życia.  By odzyskać siły do tego, aby podjąć życie, aby to życie było bogate, twórcze, aby nie było zeschłym kwieciem młodości, lecz naprawdę żywym kwiatem, który wydaje owoc; owoc swego życia. Dlatego udział we Mszy świętej, z tego właśnie względu jest tak niesłychanie ważny, na co dzień każdego naszego dnia.

 

Kartezjusz powiedział: myślę, więc jestem- cogito, ergo sum, a można powiedzieć, że człowiek, to nie jest sum  jestem, lecz sursum  człowiek to jest w górę- to jest stałe przekraczanie siebie. Być dla człowieka  oznacza zawsze być ponad sobą, bo wtedy rzeczywiście moje życie staje się życiem prawdziwie ludzkim, bowiem człowiek nigdy nie istnieje jako człowiek: jest albo ikoną Boga, albo demonicznym grymasem małpy Boga; człowieczeństwo jest rozdarte  albo ikona Boga, albo demoniczny grymas małpy boga.

 

Jesteśmy tutaj, żeby w naszym życiu była moc i była nadzieja, że potrafimy sprostać codziennie naszemu powołaniu, ale któremu mamy sprostać nie sami, lecz wobec tej obecności Boga.


Homilia
Ostatnie błogosławieństwo
 

Zamykam dzisiaj cykl tych homilii z całego roku, (roku szkolnego czy akademickiego, jak kto woli), w którym rozważaliśmy Mszę świętą.

Chcę dzisiaj mówić o ostatnim błogosławieństwie. Cóż, bowiem znaczy błogosławieństwo? Kojarzy nam się to z tymi błogosławieństwami, które Jezus wypowiedział na Górze, poczynając to kazanie będące podsumowaniem. N atomiast teraz, gdy mówimy o błogosławieństwie, to słowo nabiera nieco innego odcienia ( w ogóle słowo greckie jest inne); błogosławieni ci z błogosławieństw  to makarioi, tzn. szczęśliwi. Szczęśliwi, którzy płaczą, albowiem oni będą pocieszeni.

Natomiast, gdy mówimy o błogosławieństwie, które Bóg nam udziela lub błogosławieństwie, które wypowiadamy nad kimś, mamy coś innego na myśli; mamy dla niego dobre słowo: benedictio  wypowiadać nad kimś dobre słowo.

 

Błogosławić można z wdzięczności za coś i błogosławić można komuś.

Błogosławieństwo ma swoje bardzo głębokie korzenie biblijne; błogosławieństwo jest pewnym stanem  wręcz można powiedzieć  życia.

 

Bardzo mnie uderzyło, gdy szukałem jakiegoś nowego spojrzenia na problem błogosławieństwa i dowiedziałem się, w jaki sposób ortodoksyjni Żydzi uzasadniają modlitwę przed jedzeniem  uważają że gdy się nie pomodlisz przed jedzeniem, to tak jakbyś to jedzenie ukradł, bowiem nie dziękujesz Bogu za dar, który otrzymujesz. To bardzo ciekawe spojrzenie  także dla nas też. To mnie rzeczywiście przypomniało,  żeby jednak przeżegnać się nad talerzem; żeby nie ukraść Panu Bogu tej zupy, bo ona też jest Bożym darem.

A więc  błogosławić, to żyć w świadomości tego, że wszystko jest darem

 

Pan niech będzie przez wszystkie dni błogosławiony,

Ciężary nasze dźwiga Bóg  Zbawienie nasze... Ps 68,20

 

 

Jakże często wydaje się nam, że ciężary, które dźwigamy są dla nas zbyt trudne i wtedy życie zanurzone w błogosławieństwie Bogu za dar wydaje się nam na zbyt ciężkie. Chociaż nie wiadomo, czy te momenty  trudne właśnie nie są momentami, w których Bóg szczególnie jest bliski.

Wracam do przytaczanej już opowieści. Bóg ukazał komuś po śmierci jego życie i pokazał jak każdemu jego krokowi towarzyszył krok Boga, który był blisko. Ale człowiek wpatrując się w te ślady na piasku mówi: jednak wtedy, gdy byłem najbardziej nieszczęśliwy, to nie ma tutaj Twoich śladów, tutaj są tylko jedne stopy. I usłyszał od Boga: Tak, bo wtedy cię wziąłem na plecy.

Bóg zawsze jest z nami  każdy czas jest błogosławiony.

 

Błogosławiony mąż, który pokłada ufność w Panu,

i Pan jest jego nadzieją.... Jer 17,7

 

Błogosławieństwo jest pewnym stanem życia, którego fundamentem jest ufność Bogu, która bardzo jest związana z wdzięcznością. My bardzo często nie umiemy być ufni, bowiem mamy nieustanną postawę roszczeniową, uważając że nam się wszystko należy. W związku z tym jesteśmy nieustannie rozczarowani, a życie bez nadziei jest życiem smutnego, rozczarowanego człowieka. 

 

Bowiem by zrozumieć, co znaczy Boże błogosławieństwo, chyba musimy bardzo dobrze rozumieć to, że najpierw mamy my błogosławić Boga. W pewnym sensie cała Msza święta jest takim błogosławieństwem, które wypowiadamy wobec Bożego daru Błogosławiony jesteś Panie, Boże wszechświata, bo dzięki Twojej hojności otrzymaliśmy chleb...., otrzymaliśmy wino.. Wszystko jest darem i przynosimy to tutaj, aby otrzymać przemieniony chleb i wino; bowiem Bóg spojrzy na te dary i pobłogosławi je. A więc błogosławieństwo jako styl życia. Błogosławieństwo jako  no, ośmielę się wręcz powiedzieć  oś, która buduje całą naszą relację do Boga; błogosławiony Bóg.

 

Ale błogosławieństwo to także dobre słowo, które wobec Boga wypowiadamy nad innymi, które wypowiada też i Kościół przez usta i ręce biskupa, czy kapłana nad nami.

Niech się Bóg zmiłuje nad nami. Ps 67,3

Ta formuła końcowego błogosławieństwa: Niech was błogosławi Bóg... przypomina nam., iż to nie biskup, nie ksiądz błogosławi. Koćciół modli się o to, aby Boże błogosławieństwo zstąpiło na was  niech nam, niech wam błogosławi, Jego dobre słowo niech wam towarzyszy.

 

Niech zajaśnieje dla nas Jego oblicze...

Bardzo ważne jest, by z tego błogosławieństwa spłynęło jasne oblicze Boże, bo wtedy - dalszy ciąg tych słów Psalmu - , aby na ziemi znano Jego drogę... Tak, potrzebne nam jest światło Jego oblicza, aby poznać Jego drogę. To może właśnie niedzielne błogosławieństwo jest dla nas tak bardzo ważne, bo może akurat w tym tygodniu staniemy na jakichś rozstajach i może będzie nam bardzo potrzebna jasność tego rozpromienionego nad nami Bożego oblicza, aby na ziemi znano Jego drogę, abym ja mógł powiedzieć, w którą stronę mam iść. Błogosławieństwo końcowe we Mszy świętej jest  tym ostatnim aktem, w którym zamykamy nasz udział i potwierdzamy ten udział.

To, że na słowa błogosławiącego kapłana odpowiadamy amen,  jest naszym przyjęciem tej mocy dobrego słowa, która na nas spływa; bowiem błogosławieństwo jest też tym wołaniem o dobre słowo Boga dla nas na cały tydzień, który przychodzi.

 

I jeszcze jedna myśl. Gdy właśnie błogosławię związki małżeńskie i wiem, że za chwilę cała rodzina i tłum przyjaciół rzucą się na  młodą parę z najlepszymi życzeniami. To piękne że tyle się wypowiada dobrych słów w czasie takiej uroczystości, ale one potem gdzieś jakby giną, gdzieś się rozpadają.

Zawsze przypominają mi się słowa z Księgi Samuela: Samuel dorastał, a Pan był z nim; nie pozwolił upaść żadnemu jego słowu na ziemię. 1 Sm  3,19

 

Zawsze myślę błogosławiąc też i na zakończenie Mszy świętej   niech to błogosławieństwo sprawi, że żadne ze słów tych postanowień, dobrych myśli, tego zwrotu ku dobru, które się dzieje w nas w czasie Mszy świętej, niech nic z tego nie spadnie na ziemię, żebyśmy tego nie zgubili, żeby ten udział we Mszy świętej był owocny, wydał owoc w naszym życiu i by ten owoc był obfity.

 

Taki jest sens błogosławieństwa, dobrego słowa, o które Kościół woła do Boga: Niech was błogosławi...  do Boga, aby to dobre Jego słowo zstąpiło na nas i przemieniało nasze życie, żeby Msza święta nie była tylko no, odbyciem obowiązku; aby była wielkim pokarmem duchowym dla nas wszystkich.

SZKOŁA  MODLITWY

 

Rozmowa z Ojcem Janem Andrzejem Kłoczowskim O P.

 

Jolanta Łada: Jakiego rodzaju trudności związane z modlitwą miewamy najczęściej?

Ojciec Jan Andrzej Kłoczowski: Można powiedzieć, że istnieją dwa typy tych trudności. Pierwsza związana jest z pytaniem o wiarę; jaka jest moja wiara, moja relacja do Pana Boga, moja kultura duchowa i moje wnętrze. Czyli nie tyle co robię, co bardziej kim jestem. To jest pierwsza sprawa. Oczywiście, warunkiem dobrej modlitwy jest bycie dobrym, głębokim człowiekiem. Ale na ogół  jesteśmy powierzchowni, skazani na uczestnictwo w rozmaitych sprawach, które nas pochłaniają i powiedziałbym, że żyjemy nie tyle naszą głębią, co samą powierzchnią skóry. Wtedy staje się ważne, w jaki sposób wejść w głąb samego siebie. W tym sensie uważam, że człowiek przeżywa trudności z odnalezieniem drogi, która prowadziłaby do siebie samego, do jakiegoś centrum mojej osoby, do ja- modlącego się, ja - skupionego, ja - nie będącego w niewoli zewnętrznych, pochłaniających go wydarzeń. Najgłębszą trudnością jest rozminięcie się z tym głębokim JA, które się modli i życie na powierzchni. Z tego wynikają inne trudności - trudno mi się skupić, bo wciąż jestem obecny w wydarzeniach, które właśnie się rozgrywają, wypływa z tego nieustanny niepokój, jakieś wewnętrzne rozedrganie, troska, lęk, negatywne wrażenia, których doznajemy decydujące o tym , że żyjemy powierzchnią naszej skóry, a nie głębią wewnętrzną. Jeżeli ta głębia nie jest odkryta i nakarmiona pokarmem duchowym, wtedy za bardzo nie wiemy, czym się modlić. Można to porównać do sytuacji, kiedy po kilku latach spotykam się z człowiekiem, z którym dawniej byłem dość blisko; zadajemy sobie dość banalne pytania i właściwie nie bardzo możemy dotrzeć do siebie nawzajem. Powiemy coś, powspominamy belfra ze szkoły, na koniec poklepiemy jeden drugiego po ramieniu i rozejdziemy się - właściwie nie było żadnego głębokiego spotkania. I bywa, że nasza modlitwa też jest taka płytka i banalna, jest - być może użyję tu niebezpiecznego określenia - takim poklepaniem Pana Boga po plecach i odejściem, z którego nic nie wynika.

- Istnieją różne formy modlitwy. Dzieci uczone są pacierza, ale człowiekowi dorosłemu samo odmawianie już nie wystarcza. Jeżeli nie ma współdziałania formy z treścią, modlitwa staje się odklepywaniem. W jaki sposób pogłębić wyuczoną już modlitwę?

 

- Wina nie leży po stronie modlitw, bo one już stanowią głębię same w sobie   - zwłaszcza modlitwa Ojcze Nasz. Natomiast można je rzeczywiście odklepywać. Myślę, że jest to problem dość poważny i dotykający bardzo istotnego momentu życia religijnego nas współczesnych, naszej bezradności językowej, jeżeli chodzi o całą sferę religii. W gruncie rzeczy większość dorosłych mówi o sprawach religijnych językiem dzieciństwa; chodzą do kościółka, odmawiają, czy też nie odmawiają paciorka, Bozia będzie się gniewała, itd. Ludzie nie znają języka religijnego, lub też znają go , ale tylko ze słyszenia - to jest bierna znajomość języka religijnego. W związku z tym, gdy zaczynamy się modlić, tkwimy w swoich przyzwyczajeniach językowych, ale nie duchowych. Często nie towarzyszą im pogłębione przeżycia, czy też przemyślenia o charakterze duchowym. I często bezradność wyraża się tym, że odczuwamy pewną powinność rozmowy, czy oddania hołdu Panu Bogu, ale wyrażamy to w takiej standartowej formie paciorka. 

            Być może dla dziecka ten paciorek jest piękną modlitwą. Zawsze przypominam sobie ów fragment z Faraona Prusa, kiedy kapłan obserwował ludzi modlących się. Ich modlitwy były wizualizowane w postaci aniołów, które wybiegały z ludzkich dusz i wznosiły się ku niebu. Na ogół te anioły były dość ociężałe i szybko spadały na ziemię, tylko jedna, odklepana właśnie modlitwa małego chłopczyka poszybowała szybciutko do nieba i trafiła prosto do tronu Bożego. Natomiast nasze modlitwy to są często takie zmęczone ptaki, które opadają dość szybko na ziemię i my sami niewiele na tym zyskujemy. Powinno się wykryć moment, w którym należy przejść do następnego etapu modlitwy, bardziej zindywidualizowanego, osobistego. Ale przestrzegałbym przed tym by koncentrować się tylko i wyłącznie na szukaniu pewnego sposobu, czy metody. To musi być sprawa pewnej przemiany duchowej, tego co Chrystus nazwał nawróceniem, przemianą wewnętrzną, która dopiero później może zaowocować modlitwą. Chociaż z kolei modlitwa warunkuje tę duchową przemianę.

- Na czym w takim razie polega związek modlitwy z nawróceniem?

- Myślę, że najpierw następuje odkrycie pewnego głodu. Często spotykam się z ludźmi, którzy po wielu nawet latach decydowali się na spowiedź, dlatego że uczestnicząc we mszy św. bardzo boleśnie odczuwali to, że nie mogą przystąpić do Komunii Świętej. Jest to bardzo charakterystyczna postawa, którą nazwałbym głodem eucharystycznym. Głód ten bywa bardzo twórczy, dlatego że on już jest formą modlitwy, formą nawiązania kontaktu z Chrystusem, tym bardziej, że on wyraża się potem decyzją przystąpienia do sakramentu i wynikającej z tego jakiejś wewnętrznej przemiany. W tym sensie modlitwa głodu eucharystycznego warunkuje tę przemianę wewnętrzną człowieka. Ale to musi pójść dalej. Sądzę, że wielu ludzi odkrywa także głód modlitwy, nie mieszczą się już w paciorkach i chcieliby znaleźć jakąś nową jej postać. Często wyrażają to spontanicznie jakimiś krótkimi aktami strzelistymi, jakimiś słowami, które same cisną się na usta. Czasami ludzie poszukują też jakichś modlitw, odkrywają Pismo św. , np. Psalmy, które potrafią pełniej wyrazić głód modlitwy i dojrzałego kontaktu z Bogiem.

- Niektórzy, wychodząc z założenia, że modlitwa powinna być rozmową z Bogiem, odrzucają wszelkie formuły i to zarówno indywidualne, jak i wspólnotowe. Modlą się swoimi słowami, załatwiając nawet w taki sposób spowiedź i uważają, że nie muszą uczestniczyć we Mszy św. Jakie niebezpieczeństwa niesie ze sobą taka postawa?

- Tu trzeba bardzo wyraźnie rozróżnić te dwa obszary. Po pierwsze - modlitwy wspólnotowej, do której należy udział w sakramentach Chrystusa i ten udział jest bardzo skonkretyzowany. Przepraszam bardzo, ale jeśli ktoś jest zakochany i nie rozmawia z tą osobą, tylko gada sam do siebie o tym, że kocha i nawet nie powiadomi o tym obiektu swoich uczuć, to coś tu nie jest normalne w tym względzie. Ktoś, kto twierdzi, że idzie w góry i tam najlepiej rozmawia sobie z Panem Bogiem, przypomina mi zakochanego, który sam sobie opowiada o swojej miłości, a nie jest w stanie powiedzieć o tym tej drugiej osobie, żeby ona o tym wiedziała i żeby na to mogła odpowiedzieć. I to jest sprawa wspólnego uczestnictwa w sakramentach wspólnotowych. Sam sobie Komunii świętej nie podam, podobnie jak nie podniosę się sam za włosy, bo to już zahacza o fizykę. Natomiast inaczej wygląda sprawa prywatności naszej modlitwy. Wiemy, że istnieją dwa wymiary modlitwy; ta kiedy Chrystus gromadzi nas wokół siebie, ale jest też modlitwa, którą razem z Chrystusem odmawiamy jeszcze przed wschodem słońca, wychodząc na pustynię, żeby tam rozmawiać sam na sam z Bogiem. Oczywiście, że wtedy jest miejsce na bardzo zindywidualizowaną formę modlitwy, chociaż ważną rzeczą jest także korzystanie z modlitewnych doświadczeń innych ludzi, którzy potrafią udzielić nam wskazówek, co robić, aby ta modlitwa była wysłuchiwana i bardziej skuteczna. 

            A skoro to ma być rozmowa, powinna zawierać dwa elementy; mówienia i słuchania. Bóg mówi do nas na wiele sposobów; po pierwsze w tym Słowie, do którego mamy dostęp, czyli w Piśmie św. Możemy je czytać nie tylko jako pewien przekaz historyczny, ale jako Słowo, które działa właśnie teraz,  w którym szukamy światła i odpowiedzi na różne nasze pytania i wezwania. Drugą z tych dróg nazwałbym jakimś Słowem wewnętrznym, kiedy przez jakieś światło, czy natchnienia Bóg mówi do nas. Przemawia do nas niewątpliwie przez głos naszego sumienia, gdy zastanawiamy się nad tym, co mamy uczynić, a czego nie. Kiedy będę o tym rozmawiał nie tylko w komorze własnego swego serca, ale otworzę je na Boga, wówczas naprawdę przychodzą pewne myśli, czy zalążki decyzji, które bardzo wyraźnie są światłem płynącym z daleka. I każdy z nas to odczuwa. Bardzo ważne więc jest, aby na modlitwie nie zagadać Pana Boga, ale zrobić pewne miejsce dla ciszy i cierpliwego wsłuchania się w to, co On ma nam do powiedzenia zarówno przez słowo zewnętrzne jak wewnętrzne.

- Czy dopuszczalne jest przenoszenie na grunt chrześcijański wschodnich form modlitwy, np. medytacji?

- Przede wszystkim pamiętajmy, że medytacja buddyjska jest w zasadzie monologiem. Polega na ogromnej wewnętrznej pracy duchowej ( tu chciałbym z całą powagą podejść do autentycznej tradycji duchowości wschodniej na przykład buddyjskiej, w odróżnieniu od pojawiających się teraz często jej namiastek ). Ale to jest podporządkowane czemuś zupełnie innemu. Buddysta nie jest zainteresowany nawiązaniem dialogu z Bogiem, bo to nie jest dla niego istotne. On ma wykonać pewną pracę polegającą na wewnętrznym skupieniu, zmierzającemu ku temu, żeby dojść do bez mała anihilacji, wygaśnięcia jaźni. Chrześcijanin mówi do Boga, który jest jego Ty, jego Ojcem i Przyjacielem. Innymi słowy cel kontemplacji chrześcijańskiej, czy jakiejkolwiek medytacji jest inny niż ten, który sobie stawia wyznawca wspomnianej przeze mnie wschodniej tradycji. W chrześcijaństwie zawsze będzie dialog, czyli wsłuchanie się w ten inny głos, który do mnie przemawia. Natomiast pewne formy, czysto higieniczne są jak najbardziej wskazane. Ważne jest tylko to, by nie traktować mechanicznie tych rozmaitych metod wschodniej koncentracji, czy innych, o charakterze psychologiczno-duchowym. Przestrzegają przed tym nawet wszyscy wielcy psychologowie; sam Karl Gustaw Jung powiedział, że nie można przenosić w sposób mechaniczny pewnych metod ze Wschodu na Zachód, dlatego że tam jest inna antropologia, inna wizja człowieka i nieprzemyślane przejmowanie pewnych rzeczy może spowodować nawet jakieś tragiczne zupełne rozwibrowanie wewnętrzne, które nie ma nic wspólnego z koncentracją i skupieniem. Duchowy eklektyzm, czyli mieszanie ze sobą elementów zupełnie niespójnych, jest bardzo niebezpieczny.

            Prawdopodobnie w tej chwili jesteśmy świadkami, jak niektóre wspólnoty zakonne eksperymentują nad tym, a więc zostawmy ten problem specjalistom. Być może da to interesujące rezultaty i będzie mogło znaleźć szersze zastosowanie, ale na razie przestrzegam wszystkich innych przed takimi praktykami.

- Wspomniał Ojciec o rozważaniu Pisma Świętego jako formie słuchania Boga. Jakim sposobem można usprawnić czytanie, aby Słowo Boże było dla nas bardziej czytelne?

- Największy problem to od czego zacząć. Ja zawsze polecam na początek Psalmy. Poprzez Psalmy można łatwiej dojść do innych fragmentów, na przykład ksiąg historycznych Starego Testamentu, ponieważ Psalmy to jest najlepszy komentarz do ksiąg historycznych. Księgi te mówią nam o różnych sytuacjach, w jakich znaleźli się ludzie wobec Boga, albo odchodząc od Boga. Psalmy są przeniesieniem ich doświadczeń w obszar modlitwy. Tym samym uczą nas, w jaki sposób nasze współczesne doświadczenia życiowe przemieniać w słowa modlitwy. Nie wiem, jakiego w tym momencie użyć określenia; w poezji mówi się o ja lirycznym, tutaj można powiedzieć o ja modlącym się. To jest ten podmiot psalmowego dialogu. To jest Ja Dawida i innych twórców Psalmów, ale też i Ja, w które w sensie psychologicznym wchodzi każdy z nas. Bardzo ważne, żeby tak to odbierać i przeżywać. Stałym punktem odniesienia muszą być Ewangelie, które przybliżają nam postać Chrystusa i Listy Apostolskie. Dla chrześcijanina Ewangelie są kluczem do zrozumienia Starego Testamentu, a Stary Testament jest konieczny, aby zrozumieć Chrystusa, to wszystko, co On mówił i czynił, bowiem Chrystus przyszedł po długim okresie przygotowania ludzkich serc. I o tej drodze przygotowywania też nie możemy zapominać.

- Elementy modlitwy : uwielbienie, dziękczynienie, prośba, zawarte są wszystkie w rozważanej przez Ojca w kolejnym cyklu homiletycznym modlitwie Ojcze Nasz. Czy nasze indywidualne modlitwy powinny być budowane też według tego schematu?

- Myślę, że jeżeli Pan Jezus nauczył nas tej właśnie modlitwy, to znaczy, że dał nie tylko jej słowa, ale i możliwość potraktowania jej jako swoistą szkołę metody modlitwy. Charakterystyczna wskazówka; zaczynamy od tego, aby święcić Imię Boże, mówiąc do Ojca, który jest w niebie, czyli modlitwa chwały. Żyjemy po to, aby Bogu oddawać chwałę, to znaczy wyznawać Jego obecność zarówno w niebie, jak i na ziemi, w nas, naszej historii, w naszym życiu, więc niewątpliwie ta metoda jest bardzo ważna. Tym bardziej, że oddanie chwały jakby oczyszcza naszą prośbę, przestajemy wtedy być małostkowi i wykłócający się z Bogiem o niezdany egzamin, bądź przegraną w Toto-Lotka. Oddawanie Bogu chwały uczy nas rozpoznawania naszych prawdziwych potrzeb, czego często sami nie potrafimy zrobić. W tym sensie modlitwa chwały jest modlitwą oczyszczającą nasze prośby, abyśmy wiedzieli, co Panu Bogu pokazać.

- Jaka jest rola rachunku sumienia w modlitwie, zwłaszcza wieczornej?

-  Bardzo ważne, żeby po uwielbieniu, po modlitwie chwały, nastąpiło też to spojrzenie na siebie, ale Bożym okiem, to znaczy co Bóg we mnie widzi i co pragnie oczyścić. Dlatego że sposobem, w jaki Pan Bóg przyjmuje nas do siebie, jest ukazywanie tego, co chce w nas oczyścić.  Charakterystyczne, że ludzie, którzy odeszli od Pana Boga i na przykład po kilkudziesięciu latach przystępują do spowiedzi, uważają, że nie mają w ogóle grzechów, no bo  nikogo nie zabił, żonę bije tylko raz do roku, a poza tym, to jest porządnym człowiekiem. Dopiero długa praca i rozmowy pomagają mu odkryć w sobie jakieś wewnętrzne dramaty. Wcześniej ich nie widział, bo jego wzrok był zupełnie odwrócony od tego, by krytycznie spojrzeć na swoje życie. Natomiast wielcy święci opłakiwali nawet błahe sprawy, które odbierali jako straszne zbrodnie. Słynnym przykładem takiej postawy jest św. Augustyn, który w dzieciństwie podkradł trochę jabłek sąsiadom i opłakiwał ten grzech do końca swego życia. Różewicz śmieje się z tego i mówi święty Augustynie, żebyś ty miał większe kłopoty!. W tym sensie modlitwa musi być wspomagana przez wewnętrzną pracę, dlatego, że jeżeli nie ma we mnie tego wysiłku budowania człowieczeństwa otwartego na Boga, to modlitwa może bardzo łatwo przemienić się w litanię próśb, albo w przejaw swoistej religijnej estetyki. A przecież powinna być bardzo mocno związana z etyką. W tym sensie rachunek sumienia, który nie byłby nieustannym lamentem nad sobą i własną grzesznością, ma być robiony w świetle sumienia, czyli praktycznego rozumu oświetlonego Łaską Bożą, w relacji z Bogiem, a nie w opłakiwaniu swej własnej nędzy.

- W niektórych wspólnotach praktykowana jest modlitwa wstawiennicza. Dla człowieka patrzącego z zewnątrz takie zbiorowe modlenie się nad kimś wydaje się dziwne, czasami nawet przerażające.  

- Jest to wyraz bardzo konkretnej wiary. Modlitwa wstawiennicza jest ciągle obecna w Kościele. Ktoś prosi mnie, żebym pomodlił się za niego, bo ma egzamin, albo o szczęśliwy przebieg operacji, czyli prosi właśnie o modlitwę wstawienniczą . Natomiast Ruch Odnowy w Duchu Świętym odkrył w bardzo interesujący sposób jeszcze wyższy poziom tej modlitwy wspólnotowej przez to, że ona przybiera postać materialną. Stoją nad kimś i modlą się za niego. Bardzo przejąłem się opowiadaniem biskupa Dembowskiego, który jest odpowiedzialny za Ruch Odnowy w Duchu Św. w Polsce. Spotkał się z nim w Chicago i mówił, że bardzo dobrze działało na księży zaangażowanych w ten Ruch, jeśli przed wyjściem na wspólną Mszę św., zamiast plotkować w zakrystii, pomodlili się nad tym, który ma powiedzieć kazanie. To jest modlitwa wstawiennicza, o to by Duch Święty napełnił tę osobę. I raptem to nabiera bardzo konkretnego znaczenia, bo przecież homilia ma być powiedziana w Duchu i być może, że taka modlitwa jest wówczas bardzo skuteczna. Zresztą Jezus powiedział :Gdzie dwaj albo trzej modlą się w Imię Moje, tam Ja jestem pośród nich(     ). Ale oczywiście to wymaga pewnej dojrzałości i uważam, że lepiej robić to we wspólnotach, które są do tego przygotowane. Nie miałbym pomysłu, żeby coś takiego zaproponować na Dwunastce.

- Czy za naszych bliskich zmarłych powinniśmy modlić się zawsze? Oni dostępują w końcu zbawienia, ale modlitwa za nich nie kończy się. Zamawiane są nawet msze święte w kolejne rocznice śmierci. W jakim stopniu oni, a w jakim my potrzebujemy tej wzajemnej modlitewnej więzi?

- Podstawową sprawą jest wiara w świętych obcowanie, którą wyznajemy co niedzielę w Credo. Istnieje duchowa łączność pomiędzy Kościołem pielgrzymującym na Ziemi i Kościołem, który dostąpił Chwały Bożej i tym, który się oczyszcza. Modlitwa Kościoła pielgrzymującego ma bardzo ważny udział w tym procesie oczyszczania, który dotyczy naszych zmarłych. Żadna z tych modlitw nie zostaje zmarnowana. Kościół używa takiego określenia jak skarbiec tych modlitw, czy zasług świętych. Prosimy o to, aby z tego skarbca Bożego Miłosierdzia łaska oczyszczenia dotknęła konkretne, wskazane Panu Bogu przez nas osoby. W tym sensie jest to najlepsza forma łączności z naszymi bliskimi zmarłymi, bo ona pokazuje nam, że nawet w sytuacji tak dramatycznej, jaką jest odejście kogoś kochanego i bliskiego nie jesteśmy bezsilni i możemy coś dla niego zrobić. I to jest także dla nas ukojeniem. 

- W jaki sposób można zachęcić ludzi młodych do modlitwy różańcowej, która często kojarzy się nam ze starszymi paniami nie wypuszczającymi z rąk różańca nawet - o zgrozo - podczas Mszy Św., w której powinny uczestniczyć.

- Odmawiają w trakcie Mszy, dlatego że najczęściej są głuche, a poza tym tak się już przyzwyczaiły. Chcąc przeprowadzić reformę Kościoła nie zaczynałbym od starszych pań, bo byłoby to dość trudne. Doświadczeniem człowieka w różnych tradycjach religijnych jest to, że wewnętrznemu skupieniu i koncentracji - również w tym duchowym, nie tylko psychicznym wymiarze - bardzo sprzyja wypowiadanie pewnych słów. Jest taka bardzo piękna opowieść rosyjskiego pielgrzyma, który odkrył modlitwę Jezusową, czyli to wielokrotne, wiele nawet tysięcy razy w ciągu dnia powtarzanie słów: Jezu Chryste, Synu Boga Żywego, zmiłuj się nad nami. On to rozumiał jako realizację zalecenia św. Pawła, który powiedział: Módlcie się nieustannie. Modlitwą Jezusową Zachodu jest właśnie Różaniec, ale nie jako klepanie Zdrowasiek. Słowa Pozdrowienia Anielskiego mają w nas wytworzyć duchową dyspozycję Maryi słuchającej słów Archanioła Gabriela, przynoszącego Jej jakby w zalążku całe życie Jezusa, które potem rozważamy. Angażuje to naszą wyobraźnię. Buddyści stosują metodę wizualizacji, o której wspomina też współczesna psychologia. W wypadku Różańca wizualizacja jest stanięciem wobec rzeczywistości, o jakiej w tym momencie mówimy. Fra Angelico, wielki dominikański malarz z Florencji, gdy malował braciom w celach różne sceny z życia Jezusa, umieszczał zawsze na obrazie świętych zakonu, np. Św. Katarzynę, czy św. Dominika, którzy się w to wpatrują. W modlitwę Różańcową angażujemy się od strony językowej, która stwarza pewne tło, twórczą wyobraźnię przez wizualizację, ale też i rozmyślanie, czyli rozważanie w sercu. Najlepsza definicja Różańca jest chyba u św. Łukasza, który podsumowując Ewangelię dzieciństwa Jezusa, powiada : Lecz Maryja zachowywała wszystkie te słowa i rozważała w swoim sercu. To znaczy, że zapamiętywała i rozważała zarazem. Pamiętajmy, że Różaniec nie jest modlitwą ściśle Maryjną, jest Jezusową modlitwą. Modlimy się z Maryją przywołując i rozważając wszystkie wydarzenia Ewangeliczne. Niektórzy pomagają sobie w ten sposób, że rozbudowują tajemnice Różańca, który rozwijał się historycznie i może ulegać dalszemu rozwojowi. Są ludzie, którzy rozważają inne fragmenty Ewangelii posługując się tą metodą i ona jest bardzo dobra. Często ludzie bardzo chorzy, których nie stać już na nic innego, po prostu trzymają ten Różaniec w ręku. 

            Nie bójmy się takich materialnych środków wyrazu postawy modlitewnej. Nie bądźmy za bardzo uduchowieni. Tak jak w relacji międzyludzkiej potrzebne jest dotknięcie, czy jakaś pieszczota, tak samo dotknięcie i trzymanie różańca, czy ucałowanie krzyża mogą nam dać bardzo wiele w duchowej, wewnętrznej relacji.

- Kiedy i w jakich sytuacjach wskazane jest odmawianie tzw. aktów strzelistych? 

- Jak sama nazwa wskazuje, ja strzelam tym aktem do Pana Boga. Prawdziwy akt strzelisty polega na tym, że Pan Bóg wysłuchuje go i z kolei strzela we mnie, aby udało mi się uniknąć popełnienia grzechu, bądź innego niebezpieczeństwa. Treść aktów jest różna, bardzo zindywidualizowana, np. powiedzenie z wiarą Jezu, Mario, przyjdź z pomocą, Panie, ratuj, Boże, bądź miłościw, Panie, daj opamiętanie, itp. Każdy z nas może wymyslać akty strzeliste. Myślę, że w momencie jakiegoś napięcia samo serce dyktuje nam, co powinniśmy powiedzieć.

- Jakie mamy przykłady wzorcowych postaw modlitewnych w historii Kościoła?

- Przede wszystkim Maryja, o której już mówiłem. Św. Paweł, którego Listy czytamy, miał nieustanną świadomość całkowitej przynależności do Boga, bycia w Jego ręku i powierzenia Mu wszystkich swoich działań. W sposób szczególny podkreśliłbym, że modlitwa jest dla niego źródłem prawdziwego działania i dała mu do tego niesłychaną moc, siłę i odwagę. 

            Św. Augustyn nieustannie gadał z Bogiem. Ktoś powiedział, że Wyznania są właściwie jego monologiem, ale to nieprawda, bo on cały czas mówi do Boga, który jest w Jego wnętrzu i mieszka bardziej intymnie w nim samym, niż on sam dla siebie jest obecny. Powiedziałbym, że on jest mistrzem nieustannego dialogu z Bogiem. 

            Bonhoeffer jest dla mnie przykładem człowieka, który w ostatecznej sytuacji, kiedy został aresztowany przez hitlerowców i przebywał we więzieniu, przeżywał to jako próbę, w której ma dać świadectwo czystej, autentycznej wiary, w której nie szuka się łatwej pociechy, ale umocnienia. To jego pełne oddanie było dla niego źródłem umocnienia,  aby przez jak najczystszą wiarę powierzyć się Panu Bogu. 

- A my, w jaki sposób powinniśmy uczyć się właściwych postaw?

- Myślę, że codzienna, uparta praktyka modlitwy będzie wyrabiała nas wewnętrznie i pokazywała drogi, na których mamy się znaleźć. Zawierzmy temu, że ostatecznie mamy Mistrza wewnętrznego, o którym  mówi św. Augustyn. Ten Mistrz wewnętrzny uczy nas i prowadzi. Zaś mistrzowie zewnętrzni mają skierować naszą uwagę na to, abyśmy mogli usłyszeć to żywe, czyli dające życie Słowo wewnętrzne, którym przemawia mieszkający w nas Mistrz.

I. Otwórzcie bramy ...
 

         Boga nikt nigdy nie widział. Bóg jest Tajemnicą zamkniętą dla ludzkich oczu, dla ludzkiego umysłu. Boga wszyscy szukają, bowiem przypisany jest do człowieka ten niepokój serca, o którym mówi św. Augustyn, niepokój, który nie pozwala mu się zamknąć na niczym, czego doświadcza tutaj, na ziemi. Nie jest on żadnym nerwicowym niepokojem, lecz wyrazem wielkości człowieka, albowiem każe mu przekraczać siebie i zmagać się ze sobą, ze światem, z własnym umysłem i sercem. Człowiek tworzy religię w zmaganiu ze sobą, światem, wybiegając myślą poza to, co dotykalne, namacalne, wyobrażalne i do pojęcia. Przeczuwa istnienie tajemniczej rzeczywistości, którą określa niejasnym słowem Bóg. Boga nigdy nikt nie widział i wszystkie religie godne są szacunku, bo są zmaganiem się z tajemnicą niepoznawalnego Boga i niepoznawalnego człowieka. Człowiek nie potrafi odpowiedzieć sobie na pytanie kim jest, skąd wyszedł i dokąd zmierza, jeżeli nie odpowie sobie najpierw: kim jest Ten Tajemniczy? Jesteśmy chrześcijanami, bo uwierzyliśmy, ze ta nieogarniona tajemnica, nieogarnięty wyobraźnią, ani ludzkim umysłem Bóg przemówił do nas, wszedł i zamieszkał pomiędzy nami, stając się jednym z nas. I nie jest to tylko wydarzenie z przeszłości, kolejny mit, który miałby być piękną, symboliczną opowieścią o ludzkim zmaganiu się z życiem i sensem. Jest to opowieść boleśnie prawdziwa aż do krwi, realna, a jednocześnie tajemnicza, bo nie ogranicza się ani do czasu, ani do przestrzeni sprzed 2000 lat i iluśtam tysięcy kilometrów, lecz jest tajemnicą, która jak klucze otwiera życie każdego z nas. 

         Papież pisze:  Narodzenie Chrystusa w Betlejem nie jest faktem, który można uznać za zamkniętą przeszłość. To jest przeszłość otwarta w dwojakim tego słowa znaczeniu. Przeszłość, która otwiera nam tajemnicę Boga i Jezus, który otwiera nam tajemnicę człowieka. Taki jest najgłębszy sens dzisiejszego święta. Można powiedzieć, że w tajemniczy sposób jest ono niewyobrażalnym świętem wielkości człowieka. Bóg bowiem zechciał stać się jednym z nas. 

         Gdy myślałem o tej problematyce roku jubileuszowego, sięgnąłem do I Encykliki Jana Pawła II Redemptor hominis - Odkupiciel człowieka. Przyznam, że jest to jedna z najbliższych mi encyklik Jana Pawła II. Uderzający jest fakt, że on od dwudziestu lat przygotowywał moment, który tej nocy stał się rzeczywistością - otwarcie bramy jubileuszu. W pierwszej encyklice z 1979 roku za program swojego pontyfikatu uznał przygotowanie do roku 2000. Papież dokładnie wie, jak wszyscy historycy i matematycy, że 2000 rok jest zamknięciem obecnego tysiąclecia, a nie początkiem następnego. Mamy się przygotować do tego. Tak samo wiemy o tym, że w wyniku pewnych perturbacji obliczeniowych Pan Jezus urodził się cztery, albo sześć lat przed swoim oficjalnie znanym narodzeniem. Ale nie wchodzimy w tej chwili w kucharskie detale. Zostawmy to specjalistom i felietonistom jako interesujący temat do rozważań. 

         Najistotniejszy jest symboliczny wymiar. Symbol to nie gadanie na boku za pomocą obrazków. Symbol to jest obraz, który posiada moc, aby mówić więcej i unieść więcej niż pojęcie, lub precyzyjnie definiowane słowa. W symbolu jest zawsze - jak mówią mądrzy uczeni - naddatek sensu. Symbol jest zawsze bogatszy od tego, co możemy nazwać słowami. I dlatego akt otwarcia drzwi, lub - mówiąc uroczyście - Wrót Watykańskich jest wydarzeniem symbolicznym, posiadającym ogromną treść, do której każdy musi dojść. Jeżeli będziesz płyciuteńki, ujrzysz tylko starszego pana, który podszedł, coś powiedział, potem otworzyli, ot takie wydarzenie. Ono jest newsem, bo transmitowały to telewizje światowe, które wprost przepadają za newsami. Jeśli nie katastrofa, to może być i otwarcie drzwi przez Papieża. Ale nie pozostańmy na poziomie ciekawości, bo pierwszą ofiarą ciekawości jest zawsze ciekawski. Zamyka sobie drogę do głębi wszystkiego, co przeżywa. A chodzi tu o przeżycie tajemnicy misterium, w którym Bóg do nas przemówił. 

         Chciałbym nawiązać do jeszcze jednej myśli zawartej w pierwszej encyklice Jana Pawła II . To jest moim zdaniem klucz do jego pontyfikatu, on  daje nam ten klucz, abyśmy na nowo zrozumieli Ewangelię. Wszyscy bowiem mamy świadomość, że niekoniecznie data 2000, ale i czasy są przełomowe, to znaczy , że już nie potrafimy wierzyć tak, jak nasi dziadowie. Natomiast niewątpliwie staje przed nami to wyzwanie tajemnicy człowieka. W swojej pierwszej encyklice, a myślę, że to też jest program na rok jubileuszowy, Papież na nowo zdefiniował Ewangelię. Zresztą czym dla nas jest Ewangelia? Być może to tylko taka książka mówiąca o Panu Jezusie, co robił i jak nauczał. A posłuchajmy Papieża. Właśnie owo głębokie zdumienie wobec wartości i godności człowieka nazywa się Ewangelią, czyli Dobrą Nowiną, nazywa się chrześcijaństwem. Ewangelia jest nie tyle opowieścią o tym, co mówił i co czynił Jezus. Jej głębszy sens polega na tym, że człowiek naprawdę spotyka się z Jezusem, to znaczy, że dla niego Jezus Chrystus staje się postacią, wobec której człowiek określa siebie w życiu, wybiera wedle czego chce żyć i dla czego, dla kogo chce swoje życie przeżyć. Zdumienie nad wielkością tego, kim jest człowiek nazywa się Ewangelią i chrześcijaństwem. 

         Oto niesłychana redefinicja, nie w sensie herezji, lecz w sensie rozłożenia akcentów. Dla Papieża męczennikiem jest nie tylko ten, który dał życie za Boga wprost, ale ten, który dał życie za człowieka. W tym sensie i ojciec Kolbe i - można chyba powiedzieć - Janusz Korczak są męczennikami, bo dali świadectwo w obronie człowieka.  Papież idąc dalej w tym kierunku ( to jest cała logika tego myślenia), mówi : jak wielka jest godność człowieka. I na tym polega chrześcijaństwo, że  człowiek odkrywa na nowo jak wielkie jest jego powołanie, jak wspaniałe jest to imię, którym Bóg go nazwał i być może wtedy, gdy poraża nas tajemnica i okrucieństwo Zła.

         Słuchałem wiadomości po godzinie jedenastej, Rosjanie podobno atakują Grozne. My tu się modlimy, podczas, gdy tam trwa jakieś straszliwe piekło, w którym ludzie się mordują. Ciągle jesteśmy porażani przez tego typu wiadomości. Można zwątpić w człowieka. Wielu potem wątpi w Boga, bo wcześniej zwątpili w człowieka. I cały jubileusz, to wszystko, co jest duchową treścią tych wydarzeń, do których nas Papież zaprasza ma być przez nas nowym odkryciem człowieka. Mówią, że w naszej kulturze Bóg umarł, ale zaraz następne zdanie brzmi człowiek umarł. Jeżeli nie ma Boga, jeżeli Jezus Chrystus nie stał się człowiekiem , to jesteśmy tylko plazmą, którą zmiażdżą dzieje kosmosu. 

         Trzeba przywrócić wiarę w człowieka i w Ewangelię, która jest zdumieniem nad tym, kim jest człowiek. Zdumieniem nad tym, do czego powołał nas Jezus Chrystus, który dał nam klucz do zrozumienia tego, kim jest człowiek, kim jestem ja, który mogę odnaleźć moje prawdziwe imię, czyli tę cząstkę dobra zadaną mi przez Boga, kiedy mnie tworzył, abym mógł to dobro podjąć i urzeczywistnić. Abyśmy wbrew temu wszystkiemu, co w nas jest podłe i małe, umieli podjąć nasze człowieczeństwo, jako dar od Boga i uwierzywszy Bogu uwierzyć na nowo w człowieka. I to wszystko, co Bóg nam powierzył. Po to jest rok jubileuszowy. 

 

II.Rok jubileuszowy czyli uprzywilejowany.
 

         Chciałbym, abyśmy przybliżyli sobie w sensie teologicznym, cóż znaczy, że w dniu wczorajszym wkroczyliśmy w ten rok jubileuszowy, który ma być  wielkim świętem odnowy całego naszego chrześcijańskiego życia. Wszystkie religie znały rytm czasu, w którym praca przeplata się ze świętowaniem. Rytm biblijny jest podstawowym rytmem tygodnia - sześć dni i siódmy dzień odpoczynku. Bóg bowiem stwarzał świat - jak mówi Biblia - przez sześć dni. Oczywiście nie jest to informacja natury kosmologicznej, lecz symbolicznej. Bóg odpoczywa i człowiek ma to naśladować. Święty dzień odpoczynku powinien poświęcać tylko i wyłącznie dla Boga. 

         W tradycji Izraela przyjęło się również pojęcie tzw. Roku szabatowego; po siedmiu latach pracy następował jeden rok, w którym nie uprawiano roli, nie zbierano z pól zboża,  właściciele majątków, zostawiali to ubogim. Zwalniano też wtedy więźniów uwięzionych za długi. Był to rok jakby amnestii i odnowienia wszystkiego. W naszych czasach ów szabatowy rok dotyczy czasem nauczycieli akademickich i podobno będzie dotyczyć również innych. Widać, że rola nauczyciela akademickiego jakoś szybko jałowieje i trzeba co siedem lat odnawiać ją, żeby nabrała nowych sił. 

         Nie będę komentował w sensie gospodarczym tego zwyczaju roku szabatowego w Starym Testamencie, choć myślę, że i za tym kryła się jakaś mądrość. Nas interesuje coś innego, mianowicie, że po każdym cyklu siedmiu lat, po czterdziestu dziewięciu latach ogłaszano rok jubileuszowy. Z tym wiązała się wielka uroczystość, zaczynająca się od dęcia w bawoli, czy też barani róg, który nazywał się po hebrajsku jobel i stąd nazwa jubileusz. Sam się zdziwiłem, kiedy doczytałem się o tym wczoraj w mądrych encyklopediach, wcześniej myślałem, że jest to łacińskie słowo. Jubileusz - słowo hebrajskie, które przejęła później łacina i wszystkie inne języki europejskie. Rok jubileuszowy był rokiem generalnego uporządkowania życia społecznego w Izraelu. Chodziło o to, aby odpuścić wszystkie długi, uwolnić więźniów i w szczególny sposób udzielić pomocy ubogim, dzieląc się tym, co kto ma. Był to jakby rok powrotu do pewnego fundamentalnego ładu społecznego. Świadomość takiej solidarności społecznej była niewątpliwie ideałem nie zawsze realizowanym, tym nie mniej taka myśl istniała. Prorocy ideę  jubileuszowego roku odnowy podjęli jako zapowiedź czasów mesjańskich. Podczas pierwszego swojego przemówienia w synagodze w rodzinnym mieście Nazaret, Chrystus przeczytał fragment księgi Izajasza; przyszedłem, abym ubogim niósł Dobrą Nowinę, więźniom głosił wolność, a uciśnionych odsyłał wolnymi. Taki dokładnie jest program roku jubileuszowego. Dalej Izajasz mówi o obwołaniu roku łaski od Pana. W tym sensie można by powiedzieć, że Ewangeliści interpretują cały czas nauczania Chrystusa i Jego ziemskiej wędrówki jako ten biblijny jubileuszowy rok, w którym wszystko zaczyna się od nowa, porządkujemy wszystkie zaszłości, które jak garb przyrosły do naszych barków i otrzymujemy jakąś nową szansę. Myślę, że tkwi w tym również prawda psychologiczna i socjologiczna, że człowiekowi potrzebny jest czas, w którym może do końca rozliczyć się z całą swą przeszłością i wziąwszy głęboki oddech, zacząć od nowa. To jest czas Jezusa, czas łaski.

         Chrześcijanie nie od razu nawiązywali do tego roku. Szczególnie przełomowym był dla nich być może, jak to pamiętamy ze szkół, rok 1000. Zdaje się, że mnóstwo mitów krąży wokół niego, jak to przed tysiącem lat oczekiwano końca świata i zdaje się, że nie było to takie straszne, raczej optymistyczne. Pamiętajmy, że nawiązujemy do bardzo ważnej pielgrzymki sprzed tysiąca lat, kiedy cesarz Otto III  przybył do grobu św. Wojciecha i wówczas ukształtowała się hierarchia kościelna w Polsce. Pierwszy rok jubileuszowy obchodzony przez Kościół, to był 1300, za czasów pontyfikatu Bonifacego VIII. Jan Paweł II w swojej bulli ogłaszającej ten właśnie rok, w który wkraczamy, bardzo wyraźnie nawiązuje do tego pierwszego roku, kiedy ówcześni chrześcijanie mieli, w miarę możliwości, pielgrzymować do Rzymu. Dopiero po stu latach, w roku 1400, niektórzy królowie wyjednali zamiast tego możliwość pielgrzymowania do kościołów katedralnych w swojej ojczyźnie. Pierwszą, która wyjednała  zwolnienie z pielgrzymki do Rzymu była św. Królowa Jadwiga, która nie dożyła owego roku jubileuszowego 1400, bo zmarła w 1399, ale zdążyła jeszcze wybłagać to u Papieża. W końcu  katedra na Wawelu była również wtedy  kościołem  jubileuszowym.

         Jakie elementy, i to nie tylko w sensie ceremonialnym, ale i duchowym, składają się na obchód roku jubileuszowego? Najgłębszym sensem takiego jubileuszu jest powrót do źródeł, dotknięcie tego, co było na początku. Dlatego, by rok jubileuszowy był  n o w y m  początkiem. Katolicy rzymscy wyróżniają takie dwa święte miejsca, w których dotykamy pierwotnego czasu : Rzym, przede wszystkim bazyliki pod wezwaniem rzymskich męczenników, te które zrodziły Kościół Rzymski i ,oczywiście Ziemia Święta, Ziemia Zbawiciela. Ale  znakiem tych świętych miejsc - Rzymu i Ziemi Świętej - stają się świątynie wyznaczone w poszczególnych diecezjach. Papież dodał jeszcze, że zamiast pielgrzymki może być sprawowanie opieki nad człowiekiem bezradnym, czy chorym. To, co jest wyraźnym rysem pontyfikatu Jana Pawła II  - człowiek jest sakramentem Boga. Zamiast pieszo, autobusem ,czy samolotem pielgrzymować do Rzymu, może bliżej masz do Boga, gdy zajmiesz się kimś, kto potrzebuje opieki. To też jest pielgrzymka.

         Dalej - znak otwarcia drzwi świętych . Otwarcie, które nie jest pewną ceremonią, ale znakiem tego, że otwiera się przed nami nowa przestrzeń, w której mamy dostęp do Ojca. Chrystus jest Bramą - tak siebie nazwał - ta brama jest otwarta, ale to oznacza, że rok jubileuszowy ma być rokiem otwarcia wszystkich drzwi dla Chrystusa. Z tym symbolem bramy będziemy musieli jeszcze długo się zmagać i zastanowić się, jakie my mamy bramy pozamykane dla siebie. Jak wyglądają nasze relacje na przykład w rodzinie, ile tam bram pozamykanych między ojcem i matką, między dziećmi? Rok jubileuszowy nie ma być rokiem tylko religijnych ceremonii, ma być rokiem szukania, tropienia tych bram. Kościół Jana Pawła II jest Kościołem otwartym i niech nie mówią przeciwnicy tegoż Kościoła otwartego, że jest to Kościół rozmyty, który chce się przypodobać współczesnemu światu, sprzedaje się światowemu żydostwu i masonom. My słuchajmy Papieża i tego, co on mówi : otwórzcie bramy, otwórzcie drzwi. Zaczął swój pontyfikat od słów : Otwórzcie drzwi Chrystusowi.

          Niech wasze serca nie będą sercami sklerotycznych, pełnych lęku i przerażenia ludzi. Jesteśmy dziećmi Chrystusa, którzy z odwagą i miłością otwierają bramy po to, żeby wyjść do braci i okazać im swoją miłość, cierpliwość i miłosierdzie. I dlatego wszystkim nam potrzebny jest odpust, czyli darowanie innym. W środowisku protestanckim problem odpustów wywołuje ogromne poruszenie. Mój kuzyn, który pracuje w Ameryce i jest jedynym Polakiem w swoim środowisku, w związku z tym traktowany jest jako jedyny katolik, przysłał mi rozpaczliwy mail w stylu: ratuj, bo tu wszyscy mnie pytają, co to są te odpusty, a ja nie bardzo wiem. Więc musiałem mu mały traktat o odpustach przesłać pocztą elektroniczną. Najistotniejszą rzeczą jest  tutaj rachunek sumienia Kościoła. Jan Paweł II  jest pierwszym, który mocno, jako Papież, powiedział: musimy wyznać wobec świata nasze winy. Jakie? Niewłaściwy stosunek do nauki, przykład - Galileusz. Temu na wskroś uczciwemu człowiekowi wyrządzono krzywdę. Inkwizycja; czy rzeczywiście mieczem i ogniem mieliśmy głosić Ewangelię? Pomyślcie jakie przeprowadzona ostatnio rehabilitacja Jana Husa ma znaczenie dla naszych braci Czechów. W podręcznikach teologii była o nim  mowa jako o heretyku, a Jan Paweł II złożył przeprosiny na ręce prezydenta Czech, Vaclava Hawla za jego brutalne uśmiercenie. I do tego bezprawne, bo Hus pojechał na Sobór w Konstancji mając żelazny list cesarza. Złamano to słowo i spalono go. Szedł na stos modląc się za tych, co go zabijali, odmawiał wyznanie wiary. Pierwszym, który upomniał się o Husa był prof. Stefan Swierzawski, wielki historyk polski.

         Zauważcie jak Papież traktuje to wszystko, co było dla nas taką udręką i zadrą, te różne bolesne sprawy w Kościele. On nie poprzestaje na  sloganach. Trzeba powiedzieć jasno i wyraźnie, wbrew dużym oporom części tak zwanych kościelnych urzędników, że Ojciec Święty wymusił powiedzenie prawdy, ale mam nadzieję, że i otworzył nas na jej przyjęcie. Jeżeli mamy świadczyć o Chrystusie, to musimy też jako dzieci Kościoła wyznać tę wiarę, wreszcie miłość w sensie także międzynarodowym, nie tylko w relacjach międzyosobowych. Tutaj znowu otwarcie drzwi oznacza otwarcie naszej świadomości na sprawy świata, które są większe, niż tylko naszej ojczyzny. Jesteśmy bowiem troszkę jakby zakopani w naszym polskim grajdołku. Czy zdajemy sobie sprawę, że należymy do tych dwudziestu procent ludzkości, która posiada osiemdziesiąt procent wytwarzanych dóbr. Może egzystujemy tak trochę na granicy, ale  załapujemy się chyba do tych dwudziestu procent bogatszych. Dwa miliardy ludzi nie ma łatwego dostępu do wody pitnej. Proszę porównać to z naszym jęczeniem i narzekaniem, w którym specjalizujemy się jako czarnowidze.

         Myślę, że program roku jubileuszowego nie jest tylko programem kolejnych uroczystości kościelnych. To nie jest program zakrystyjny. To jest program dla ludzi wierzących, którzy odpowiedzialnie podejmują swoją wiarę i chcą na nowo odkryć korzenie wiary. Jest więc to rok naszej pracy, odnowy i przemiany myślenia, oczyszczenia naszej woli dla nowego odkrycia Chrystusa. I to będzie też w pewnym stopniu program naszej pracy, katechetyczno- homiletycznej na Dwunastkach. Musimy przeczesać nasze chrześcijańskie sumienie, aby już w tym nowym XXI stuleciu stanąć naprawdę na mocnych nogach i w ten sposób dać w miłości i prawdzie świadectwo Chrystusowi.

 I. XX - wieczne Zło.
 

            Napis na zegarze umieszczonym koło muru kościelnego w Wadowicach, na który w ciągu swoich dziecinnych lat patrzył Karol Wojtyła, głosi prostą prawdę: Czas ucieka, wieczność czeka. Myślę, że te słowa pozostały także w pamięci Papieża, gdy ostatni raz był w Wadowicach. Wydaje mi się - choć może trochę na wyrost, że stanowią one podstawowy wątek Jego nauczania w czasie ostatniej pielgrzymki w Polsce. Potwierdzenie można znaleźć w przesłaniu wypowiedzianym do młodzieży zebranej na Polach Lednickich koło Gniezna:  Podnieście głowy. Zobaczcie cel waszej drogi. Nie chodzi o ten czas, który przemija, tu chodzi o wieczność. Podnieście głowy. Nie lękajcie się patrzeć w wieczność. 

            Myślę, że po raz pierwszy w nauczaniu papieskim pojawiło się to niepokojące na pierwszy rzut oka spięcie czasu i wieczności. Cóż to bowiem oznacza? Znaczy, że musimy spojrzeć w przyszłość, którą Papież nazywa do końca i jednoznacznie wiecznością. Z tej perspektywy musimy spojrzeć i ocenić nasze życie. W sposób bardziej naukowy można powiedzieć, że chodzi o napięcie pomiędzy teologią historii a eschatologią. Po ludzku teologia historii to nic innego, jak czytanie znaków czasu, czyli wydarzeń, w których uczestniczymy, ogarniających nas jako wyzwanie i zadanie, które Bóg przed nami stawia. Eschatologia to ostateczna perspektywa; punkt, w którym czas trafia w wieczność. Napięcie między Czasem i Wiecznością. Czasem, który wszystko żarliwie pożera i przemienia w przeszłość. Niestety, mimo cudownych i wspaniałych wspomnień Karola Wojtyły o Wadowicach, to przecież tych kremówek już nie ma. One są bardzo miłym, pięknym wspomnieniem z młodości, niesłychanie fotograficznym przypomnieniem czasu i miejsca, w których przychodziło Papieżowi przeżywać jego młodość. Wraca do wspomnień, jak każdy z nas - czule, z nieprawdopodobną wdzięcznością, o czym świadczą słowa, które wypowiedział pod Warszawą w Radzyminie - za ofiarę życia tych chłopców, którzy zginęli tam właśnie, na przedpolach Warszawy, co pozwoliło jemu, Karolowi Wojtyle, mieć tych dwadzieścia lat pokoju, podczas których dojrzał, okrzepł, mimo całej trudności życia. To było bardzo piękne, gdy modlił się za tych chłopców z podwarszawskiej Mogiły, dziękując im za swoje dzieciństwo. I to był też znak czasu właściwie odczytany ;  ta moja  młodość, piękna i banalna, te kluby i kremówki, nie były za darmo, tak po prostu rzucone przede mnie przez los. Ale ktoś za to zapłacił życiem.

            Papież uczył nas czytać historię po to, żebyśmy zrozumieli Wieczność oraz jaka jest nasza powinność teraz, gdy stajemy wobec  rozwierających się owych Watykańskich wrót Jubileuszu, przez które mamy wkroczyć w nowy czas. Chciałbym, byśmy jakby na dwa sposoby próbowali razem z Papieżem i nie tylko zastanowić się nad tymi znakami czasu, w którym nam przyszło żyć, który następuje za nami i w dużym stopniu określa naszą wrażliwość, nasze myślenie, nasze poranienie.

            Jaka jest nowość doświadczenia XX wieku ? Jaka jest nowa jakość Zła, które my popełniliśmy - my jako ludzkość. Nie chodzi tutaj o rozważanie historiograficzne. Spróbujmy szukać przyczyn, dla których ten wiek tak spłynął krwią i zbrodnią. Jaka była tego przyczyna? Czy możemy się przygotować, aby to następne stulecie, by nie powiedzieć- tysiąclecie, nie było aż tak krwawe i smutne? 

            Wydaje się, że wielkie proroctwo wypowiedział Fiodor Dostojewski. Właśnie w tych dniach w Krakowie Teatr Stary wznawia jego Braci Karamazow w reżyserii Krystiana Lupy ( myślę, że warto przeczytać Braci Karamazow, albo obejrzeć to przedstawienie). Książka - chyba przedstawienie też - zawiera kilka proroczych wejrzeń, które w nieco upiornym świetle przedstawiają, to co się wydarzyło. A dlaczego to jest ważne dla nas, powiem za chwilę. W Braciach Karamazow występuje ojciec i trzech synów: Dymitr, Iwan, Alosza, każdy z nich jest inny. Dymitr jest typowo rosyjski, z szerokim gestem, Iwan - cienkim, subtelnym intelektualistą, Alosza niewinnym jeszcze dziecięciem. Istnieje jeszcze tajemniczy czwarty, niby służący w ich domu. Nie zostaje to wyjaśnione do końca, ale chyba okazuje się być synem z nieprawego łoża starego Karamazowa, który był takim bon viverem pełnym liberalnych sloganów. Iwan, młody intelektualista, robi sobie doświadczenia: projektuje jakby życie innym ludziom i onemu służącemu Smierdiakowowi tłumaczy, że jeżeli Boga nie ma, to wszystko wolno, bo kto mu może zagrozić. Zauważcie: wyrafinowany intelektualista snujący pewien projekt życia, z którego realność Boga i mojej odpowiedzialności wobec tego absolutnego trybunału zostaje jakby wykreślona. I cóż? Iwan żyje dalej, jak gdyby Bóg był - tak by się przynajmniej wydawało. A ten prostak, Smierdiakow, w momencie konfliktu po prostu bierze nóż i zabija ojca. Nawet już nie w Braciach Karamazow, ale w swoich Dziennikach Dostojewski powiada:  a wszystko się okaże w przyszłym stuleciu. Okaże się w przyszłości, na razie jest to tylko zabawa rosyjskich intelektualistów z prowincji, co jeszcze niewiele mogą oprócz wymyślania  nowych, wspaniałych światów. 

            Ci cudowni, wspaniali, nie tylko rosyjscy prowincjonalni intelektualiści idealiści, ale też ubrane w piękne krynoliny damy i ci ufrakowani, odziani w peruki filozofowie snuli wizję utopii, kraju, którego jeszcze nie ma, ale który w końcu będziemy musieli zbudować, bo wszystko, co było dotychczas, to pomyłka. Ten świat jest zły, ale dlatego, że człowiek nie odwołał się jeszcze do swego rozumu, nie wziął swego losu we własne ręce, jeszcze nie zaczął budować nowego, wspaniałego świata . Wszystko miało okazać się w następnym stuleciu. W XIX wieku, w drugiej jego połowie pisał już o tym Dostojewski. 

            Był też drugi prorok, zupełnie inny. Nie tak słowiańsko- chrześcijański i patriarchalny, za jakiego można ostatecznie uznać Dostojewskiego, biorąc pod uwagę jego genialną ostrość widzenia wszystkich ludzkich problemów. Ten drugi, to Nietzsche. Jeden z bardziej przenikliwych obrazów, jaki zarysował, to postać szaleńca, który wkracza na rynek miasta i , jak dawniej starożytny Diogenes poszukiwał z latarką człowieka, tak ten wołał :  szukam Boga! A zebrali się tam ci, którzy w Boga nie wierzyli. Na temat Boga mieli takie samo zdanie, jak jeden z uczonych w La Plaz, który stworzył pewną koncepcję pochodzenia systemu planetarnego i zademonstrował model Napoleonowi. Napoleon zapytał: profesorze, gdzie tu jest Bóg? - Nie mam potrzeby tej hipotezy - odrzekł profesor. Więc ci, którzy odrzucili hipotezę Boga,  śmieją się z tego głupca, idioty Bożego, który szuka Boga. Ale on jest uparty i woła : szukam Boga! Wiem, co się z nim stało. Wyście Go zabili i nie ma Go już. Ale wy żyjecie w takim świecie, jakby ten Bóg dalej był, to znaczy; że dalej naiwnie wierzycie w istnienie Dobra i Zła, Sprawiedliwości i Niesprawiedliwości, że jest coś w górze i coś jest na dole ... Ale skoro zabiliśmy tego Boga i musieliśmy Go jakoś zabić, to powiedzmy sobie tę prawdę do końca ; żyjemy w pustce. Nie ma : na prawo- na lewo, nie ma na górze - na dole. Przestańcie być naiwnymi humanitarystami, którzy sądzą, że skreślą trzy pierwsze przykazania z kamiennych tablic, a następne zachowają i będą sobie wiedli cichy i spokojny żywocik z dala od świata i jego plotek . 

            Żyjemy w pustce - mówi Nietzsche. Trzeba rozbić obydwie tablice przykazań. Co z tego wyniknie? Nie wiem. Powstanie nowy człowiek. Nowy, wspaniały człowiek. Czas kołem się obróci i on już nie wróci człowiekiem, wróci nadczłowiekiem, który nie będzie żywił się jak dotychczas, trwogą i lękiem przed kapłanem i Bogiem, nie będzie się lękał tablicy wartości, bo on sam tablicę wartości wyciosa mocarnie swoimi rękoma. Będzie jak ten dawny rycerz, który przebywając w ojczyźnie, był pełen miłosierdzia dla swoich bliskich, ale gdy znajdzie się obczyźnie, to da pohulać wszystkim swoim napięciom, stanie się jak niewinny niewinnością drapieżnika. Będzie się bawił jak robawione monstrum. Wszyscy poeci będą opiewali jego mordy i czyny. On, przedstawiciel drapieżnej rasy, wie że tkwi w nim drapieżny zwierz, wspaniała , pożądliwie wyglądająca łupu płowa bestia- Blondebestie(?). 

            I cóż? Wielki, wspaniały, genialny Nietzsche nie wytrzymał ciężaru swego geniuszu i destrukcji, której sam w sobie dokonał i w ostatnich latach życia w zaciemnieniu swego umysłu - nie wiem - zmagał się, czy już  odmówił racji swemu słowu, przeraził się tym , co powiedział. Potem to wykorzystały - nie żadne wspaniałe i cudowne bestie, lecz małe rzezimieszki w mundurach hitlerowskich, które mordowały na prawo i lewo, jak rzeźnicy, bez żadnej rycerskiej wspaniałości. A Iwana Karamazowa posłuchały miliony Smierdiakowów i wyrżnęły cara, panów i cerkiew. Wszystko to kosztowało czterdzieści milionów istnień - tyle pochłonęła komunistyczna rewolucja. 

            Gdzie tkwi szaleństwo i gdzie jest ów los? Gdzie to, co było nam obiecane jako purpurowe, wspaniałe zwycięstwo człowieka, który bierze życie we własne ręce i sam będzie o sobie decydował, zbrojny w swój rozum i swoją wolność, odrzucający przesądy tradycji, przesądy wiary. Co zgubił człowiek? Dlaczego to, co było zapowiedziane jako wspaniałe zwycięstwo człowieka, stało się czymś koszmarnie niskim i małym. Eliot wspaniale mówił, że koniec świata nie odbędzie się w wielkim błysku i wspaniałym teatralnym przedstawieniu, lecz skończy się zwykłym skomleniem na śmietniku. Dlaczego? Gdzie tak się stało? W którym miejscu popełniliśmy błąd? Polski mędrzec, profesor Kołakowski, powiada, że gdzieś w Oświeceniu zarysowały się już racjonalizm, pogarda dla tradycji, nienawiść do całej symbolicznej warstwy kultury, która przekazuje wartości religijne.  Owocuje to jednym podstawowym rysem, mianowicie rewolucja w imię człowieka jako gatunku kończy się miażdżeniem człowieka jako jednostki. Każda z jednostek traktowana jest bowiem wymienialnie. Ważne jest to, co jest ogólne, co jest państwem, rewolucją, partią, narodem. Człowiek jest tylko narzędziem.

            Czy rzeczywiście tak było? Gdy zastanawiałem się nad tym tematem, zmagałem się z problemem, jak w perspektywie odchodzącego stulecia o tym z wami rozmawiać, próbowałem szukać jakichś przykładów, kawałków rzeczywistości i przyznam, że wróciłem do lektury bardzo dawnej, ale niezwykle przenikliwej książki Hanny Arendt Eichmann w Jerozolimie, która z perspektywy bardzo odmiennej od tej, do której jesteśmy przyzwyczajeni, pokazuje, czym było to zło, któremu służył Eichmann, jeden z odpowiedzialnych w rządzie Rzeszy za tzw. Ostateczne rozwiązanie. Nietzsche rysował nam wielkiego bohatera, a ten był małym, śmierdzącym, lękliwym urzędasem. Ale miał jedną groźną cechę; wierzył w ideały. To przerażające, co pisze Hanna Arendt, ale rzeczywiście jest to prawda. Eichmann był człowiekiem, który naprawdę nie tylko wierzył w wielkie ideały, ale nie kradł, nie przyjmował łapówek ( tu tkwi różnica między tymi dwoma totalitaryzmami, że ideowi Niemcy nie brali łapówek i może dlatego można tam było przeżyć czasami). Eichmann żył dla swojej idei, bardzo chciał być jej posłuszny i to odebrało mu w ogóle wszystko. Z wielką pracowitością zanotował i przestrzegał takiego imperatywu moralnego, który sformułował i to właśnie w Krakowie -  doktor Hans Frank, generalny gubernator :  Postępuj tak, żeby Hitler, gdyby znał twoją działalność, udzielił ci swojej aprobaty. Kant mówił:  żyj tak, aby w każdej chwili twoje postępowanie mogło być wzorem dla każdego człowieka. Doktor Frank, wykształcony, czytał Kanta i prawidłowo go przekręcił: żyj tak, żeby Hitler, czyli Ludzkość, Wcielenie Ludzkości mógł udzielić ci aprobaty. Powiedzenie SS-mana brzmiało:  mój honor jest moją lojalnością. Człowiek wyrzekał się własnego sumienia. Mówiono, że oni bardzo nie lubili, wręcz nie cierpieli, kiedy byli świadkami czynionych zbrodni, ale mówili: to jest ta ofiara, którą ja muszę złożyć na ołtarzu zasadniczego przemielenia całej ludzkości, żeby wreszcie coś nowego mogło nastąpić. W imię narodu - oto wielka idea narodu.

            A druga idea? Ta idea, która przeżyła się na Wschodzie. Znowu mamy przypadek, że człowiek nie znaczy nic. Najwspanialszym pisarzem, który potrafił oddać straszliwość gułagu był Warłam Szałamow, syn rosyjskiego popa. W jednym ze swoich opowiadań mówi o tym, jak to jego ojciec, ksiądz prawosławny, utracił wiarę. Panował głód i można było ocalić siebie i rodzinę tylko za cenę sprzedaży złota. Nadeszła chwila, kiedy rodzina popa nie miała już co jeść. Jedyne złoto, jakie mu zostało, było na jego kapłańskim krzyżu, który nosił na szyi. W pewnym momencie ten prawosławny kapłan doprowadzony do rozpaczy, złamał i zdeptał krzyż, a następnie sprzedał złoto. Z rozpaczy stracił wiarę, umarł. Szałamow opisuje nie tylko przyczyny, ale i skutki. W opowiadaniu Procurator Judei lekarz wojskowy Kubancew po skończonej wojnie zgłasza się na Kołymę, gdzie znajdowały się najgorsze łagry, by pełnić tam dalej swe obowiązki. Mógł w ten sposób po dwa razy krótszym czasie przejść na emeryturę. Rozsądny chłopiec, po co ma długo służyć, lepiej krótko i intensywnie. Na statku, z trzema tysiącami więźniów na pokładzie, który w 1947 roku wyszedł z portu Nagajewo, wybuchł bunt. Opanowano go w ten sposób, że przy temperaturze minus czterdziestu stopni wszystkich polano wodą. Polewano, póki żyli. Gdy statek przybył do portu w Kołymie, ocalało bardzo niewielu. I Szałamow powiada, że po siedemnastu latach ten Kubancew, lekarz wojskowy, który wszystko dokładnie pamiętał łącznie z imionami lekarzy, komendantów i pielęgniarek, z którymi pracował, nie mógł przypomnieć sobie parowca, który przywiózł trzy tysiące zamarzłych ludzi. W zakończeniu opowiadania Szałamow przypomina, że jest taka nowela Anatola Francea, który po siedemnastu latach nie mógł sobie nic przypomnieć o takim drobnym wydarzeniu, jakie mu się przytrafiło w czasie urzędowania w Jerozolimie, kiedy to skazał na śmierć Jezusa Chrystusa. 

            A jaki jest nasz czas? Czy dzisiaj możemy powiedzieć, że to wszystko przeminęło? Teraz już wiemy, że to było szaleństwo, któremu my jako ludzkość uwierzyliśmy, że potrafimy wziąć całe nasze życie w swoje ręce i oto ono nam się rozpełzło. I zamiast nowego, wspaniałego świata, wylądowaliśmy skomląc na śmietniku -  to chyba najlepiej widać po biednych Rosjanach i innych narodach, które muszą teraz cierpieć postkomunistyczną nędzę. Ofiarą jest zawsze człowiek. Czy to jest tylko przypadek historii, czy też jakaś przygoda, która jeżeli nie przemyślimy jej do końca, wciąż jeszcze będzie przed nami? Nie zostanie zapomniana, będzie przed nami nie jako wspomnienie, lecz jako proroctwo. Zło, które nie zostało przemyślane i odpokutowane, zawsze się odradza, nie tylko w życiu jednostek , ale w życiu społeczeństw. I nie dajmy sobie wmówić, że kulturalny, współczesny człowiek patrzy tylko w przyszłość, a przeszłość służy mu tylko do rozgrywek partyjnych, żeby np. Urbanowi nikt już przykrości nie robił. To nie jest sprawa tylko i wyłącznie dla sądów, czy historyków. To jest sprawa, która ciąży na nas, jeżeli tego nie przemyślimy i nie nazwiemy po imieniu jeśli nie odszukamy głębokich, duchowych i intelektualnych przyczyn Zła. Utopijne pomysły i historia, wielkie idee, odpowiedzialne za ludzką krew - one są winne, idee nie są niewinne! Książki nie są niewinne, są książki, które nasiąkły krwią! I potrafią zabić nawet więcej ludzi, niż bomba atomowa. Każda rewolucja zaczyna się od pracy intelektualisty, w jego prywatnym gabinecie. Natomiast każde nawrócenie zaczyna się od modlitwy. I to nie jest tylko sprawa nas - poszczególnych jednostek, albowiem tkwimy w tym jako zbiorowość i na naszych barkach spoczywa też ciężar tej historii. Nie mówmy sobie zbyt łatwo, że wchodzimy w czas demokracji, w czas demokratycznej gry. Jeżeli nasza demokracja będzie pusta, to znaczy będzie jej towarzyszyła pustka wartości, jeżeli będzie panowała ideologia, że skoro jest demokracja, to wszystko wolno, to jest więcej niż pewne, że taką czy inną formę totalitaryzmu mamy przed sobą. Dlaczego? Dlatego, że totalitaryzm być może przeminął, ale głupota została. Moim zdaniem w ten właśnie sposób można określić to, co jest chyba największym źródłem zła w człowieku; a to jest ta głęboka duchowa, nie-intelektualna, ale etyczna głupota. Niektórzy mówią: jestem skłonny zgodzić się z tym, że głupota jest bardziej niebezpiecznym wrogiem Dobra niż przewrotność. Człowiekowi złemu można się przeciwstawić, wobec głupoty jesteśmy bezradni, bezsilni. Przecież na głupiego żaden argument nie działa. Fakty, które są mu przeciwne, głupi odsuwa na bok. Charakterystyczne dla głupca jest to, że jest on z siebie nieustannie zadowolony. W żadnym wypadku nie należy mylić głupoty z poziomem inteligencji. Myślę, że każdy z nas może znaleźć bardzo wiele przykładów ludzi o bardzo wysokim ilorazie inteligencji, których możemy określić terminem głupi. Głupota nie jest defektem wrodzonym; to jest pewien skutek socjologiczny jakiegoś roztopienia się w masie. Sądzę, że można to zdefiniować : głupota jest to zgoda na wyrzeczenie się siebie, na roztopienie się w masie. Owa głupota ma dwa podstawowe źródła, które mogą być w każdym z nas (jeżeli w porę ich nie wykryjemy ), mianowicie strach i bezczelność. Ludzie lękliwi i ludzie bezczelni są opanowani przez głupotę ( boję się powiedzieć: głupimi). I każda epoka ma swoje odmiany głupoty. Byli głupi w tym duchowym sensie twórcy totalitaryzmów i były ofiary, które oni czynili głupimi, i które ich czyniły głupimi. I są głupi, którzy wierzą w demokrację. Jeżeli demokracja będzie sprzyjała nie - budowaniu się w ludziach mądrości, lecz głupocie, a wiele wskazuje na to, że może sprzyjać i karmić ludzką głupotę, to wtedy przekształca się w swoje własne przeciwieństwo. 

            Z głupoty wychodzi się przez  n a w r ó c e n i e , a nie przez pouczenie. Wydaje mi się bowiem, że w tym miejscu pada dość ostry snop światła na tę biblijną myśl: bojaźń Boża jest początkiem mądrości. Dlaczego tyle polało się krwi i dlaczego w pewnym sensie ta groza jeszcze czai się zza horyzontu? Dlatego, że zgubiliśmy gdzieś bojaźń Bożą, że podeszliśmy do całej rzeczywistości jak do tworzywa. Jak to genialnie ujął Heidegger - wszystko jest tworzywem, czyli jeżeli będę taki mądry i mocny to sam ulepię z tego tworzywa, jakim jest świat, wszystko, co zechcę. A  nieprawda, bo masz za krótkie ręce i za mały rozum. Choćbyśmy się nawet wszyscy razem zebrali i tak wywarli nacisk, aby ruszyć z posad bryłę świata, to tylko ją sobie sami na siebie natoczymy. I to nie jest zasadzka, którą Bóg dla nas zgotował, tylko pewne prawo rzeczywistości, jaką nas obdarzył. Tylko wyzwolenie człowieka do życia odpowiedzialnego przed Bogiem stanowi prawdziwe przezwyciężenie głupoty. Głupotą jest uwierzyć, że całe moje życie rozciąga się w czasie i w nim się tylko zamyka, i z tego czasu i życia w czasie robić materiał, z którego się kleci jakiś osobisty, czy zbiorowy projekt na życie. Bojaźń Boża jest początkiem mądrości, zwłaszcza w rozeznaniu spraw życia jednostki i życia społeczno- politycznego. Nie chodzi o to, żebyśmy my jako wierzący stworzyli partię, czy otrzymali wskazówki, do których się mamy zapisywać. Człowiek myślący potrafi określić swoje cele i wybory. Ważne  jest jednak to, co jest u samego korzenia i rdzenia, a to jest, powtarzam jeszcze raz - BOJAŹŃ BOŻA. Brzmi to niesłychanie kaznodziejsko, patetycznie, prawie barokowo, ale czy po tych wszystkich naszych doświadczeniach i całej humanistycznej wiedzy , socjologii, etnologii i tym, czym są wypchane nasze mózgi, czy nie trzeba przez opamiętanie wrócić do kilku prostych prawd, jedynych, które nas nie oszukują, i jedynych, które pokazują, że można budować życienie na bańkach mydlanych różnych utopii, lecz z szacunkiem dla człowieka. 

            Podnieście głowy, zobaczcie cel waszej drogi. Nie chodzi o ten czas, który przemija, tu chodzi o Wieczność, więc podnieście głowy. Nie lękajcie się patrzeć w Wieczność. Niech bojaźń Boża uczy was patrzeć bez lęku w przyszłość i Wieczność.

 

II. Jak wydobyć Dobro spośród Zła ?
 

            Jesteśmy przytłoczeni tym ogromem zła. Zło poraża, ma oczy bazyliszka, a pod wzrokiem bazyliszka każdy kamienieje. Ale Zło również fascynuje, jest barwne i ciekawe. Natomiast pokażcie mi ciekawe Dobro, lub chociażby powieść, która nie byłaby naiwna i sentymentalna, jeśli coś dobrego wychodziłoby w niej na wierzch. Może Konrad, gdzie wierność i stanięcie w poprzek przeciwnościom, aby być wiernym swemu sumieniu - może tam to dobro się liczy. 

            Pozornie wydaje się, że Zło jest ciekawsze. I na tym polega jego kłamstwo, ponieważ ono zawsze chce  u b r a ć  s i ę   w  Dobro. Nawet w tym biblijnym opowiadaniu, które wielu nie tylko wierzących uważa za klucz do zrozumienia historii, gdy Nieprzyjaciel kusił człowieka, to kusił go czymś realnym : zjedz owoc, a będziesz jak Bóg. Będziesz wiedział i sam decydował, co jest Dobrem, a co Złem. Ale przestańmy już zajmować się Złem.  Spróbujmy poszukać odpowiedzi wiary i to nie tylko my, zebrani w kościele, bo to byłoby zbyt naiwne. Chciałbym zaprosić was do wspólnego przemyślenia, nie tylko katolików, ale w ogóle chrześcijan i ludzi starających się być prawymi. 

            Jaką daliśmy w tym wieku odpowiedź na to straszliwe Zło, które było udziałem odchodzącego stulecia? Z jakim kapitałem wkraczamy w to otwierające się już nowe tysiąclecie? Zastanawiające było dla mnie, dlaczego Papież kanonizuje tak wiele osób, szczególnie w Polsce. Dla Papieża bowiem święci -  szczególnie święci XX wieku - są świadkami człowieka i świadkami Boga, którzy podejmują wyzwanie Zła. W Bydgoszczy w 1999 roku powiedział: Nasz wiek , nasze stulecie ma swoje martyrologium, jeszcze nie w pełni spisane. Martyrologium to była księga Kościoła rzymskiego, w której zapisywano imiona świętych męczenników. Początkowo czczono przede wszystkim tych, którzy dali życie za wiarę i wpisywano ich do Martyrologium. Papież chciałby powiedzieć, że chrześcijaństwo wieku XX ma odpowiedź na wyzwanie Zła i tą odpowiedzią są męczennicy. Bardzo wyraźnie - tak jak rozumiem Papieża - chce nawiązać do samego początku chrześcijaństwa. Chrześcijaństwo zawsze odnawia się wtedy, gdy dochodzi do swego korzenia - pierwotnego doświadczenia Chrystusa, ale też i doświadczenia pierwotnego Kościoła.

             Jeżeli ktoś się zgorszy tym, co teraz powiem, niech wybaczy, ale naprawdę w Rzymie nie Bazylika św. Piotra mnie zachwyciła. Dla mnie najważniejsze były katakumby. Bardzo trudno do nich jest się w dostać, dojechać w tamto miejsce . Nie ciągną tam też tłumy turystów. Chodząc po katakumbach, najstarszych rzymskich kościołach, które wszystkie są śladami męczeństwa, dziękowałem Bogu za tę łaskę, że jestem kapłanem rzymskiego Kościoła. I nie oznaczało to dla mnie rzymsko - cesarskiej buty, ani też splendoru i jakże często i słusznie krytykowanego celebracyjnego sprawowania tego Kościoła . Tam można odczuć, iż ten Kościół jest naszą Matką, dlatego że jest Kościołem Męczenników. Świadectwo męczenników istniało u jego początku i trwa dotąd, jest wielkie i Chrystusowe. Jan Paweł II, który już dwadzieścia lat mieszka w Rzymie i przewodniczy tamtemu Kościołowi, na pewno wiedział co mówi nie na sposób profesorski, ale ze świadomością świadka. Wiedział, co mówił, gdy podkreślał, że nasz wiek ma swoje szczególne martyrologium, które nie jest jeszcze w pełni spisane, bo jeszcze nie zdołaliśmy ogarnąć tego wszystkiego, co Bóg, pomimo Zła uczynił,  często działając poza Kościołem , broniąc człowieka, budząc w ludziach odwagę do składania świadectwa przeciw Złu. 

            Myślę, że te różne powiedzenia Papieża składają się w pewien obraz świętości. Papież, nie tworzy świętości, tylko niejako  w y d o b y w a  ją  na światło dzienne, gdzie ukazuje się nowy rys tejże świętości. O ile ci męczennicy rzymscy umierali dając świadectwo Bogu i Chrystusowi, o tyle rysem specyficznym męczeństwa XX wieku jest fakt oddawania życia za człowieka, nie tylko za Boga. Oczywiście dawanie świadectwa za Boga mieści w sobie również dawanie świadectwa człowiekowi. Innymi słowy - wobec całej grozy Zła, najlepszym dowodem istnienia Boga jest dobry, kochający człowiek. I to jest najważniejsze. 

            Ciągle poszukujemy różnych odpowiedzi, dlaczego istnieje Zło, dlaczego Bóg dopuścił istnienie Zła. Jesteśmy skazani na różne dręczące pytania - jak możemy na  raz pojąć Jego moc i dobroć, czy jest możliwe, że Bóg, który dopuszcza takie Zło jest jednocześnie Wszechmocny ? Czy nie trzeba z tej Jego wszechmocy zrezygnować? Dobro jest większe od wszystkiego, co w świecie jest złe. To jest heroiczne wyznanie wiary zawarte w książce Jana Pawła II Przekroczyć próg nadziei. Sam sobie zadaję pytanie : czy mam tak mocną wiarę, aby to zdanie w całej mocy przyjąć? A przyjąć, to nie tylko przyzwolić na dotarcie sensu na poziomie intelektualnym, ale realizować tę treść w życiu,  albowiem tam, gdzie jest mowa o wierze, nie ma miejsca na intelektualne igraszki.  Mówimy o rzeczach strasznych, to znaczy takich, za które płaci się życiem, bo jeżeli powiem, że Dobro jest większe od wszystkiego, co w świecie jest Złem, to znaczy, że mam temu dać świadectwo - tak, jak to uczynili ludzie, na których wskazuje nam Papież. 

            W odpowiedzi na pytanie skąd Zło? , Papież nie wchodzi w żadną teoretyczną debatę. Ukazuje człowieka, dobrego człowieka, którego trzeba ukazać, bowiem Dobro jest ukryte. Trzeba wskazać jakiś ślad, którym ma pójść moja myśl i moje życie, aby znaleźć trop wiodący do Dobra. Pamiętamy stale o tym. Szukamy tropu  D o b r a  w doświadczeniu człowieka XX wieku, zachowując w pamięci i w sercu te straszne pytania, które musieli sobie zadawać ci, których zabijano. Pytali wówczas : a gdzie Ty jesteś, Boże? Przecież wierzyliśmy w Ciebie. Ileż to razy wymawialiśmy słowa psalmu, w którym była mowa o tym, że ten, który ufa Tobie, będzie ocalony. A dlaczego my tak marnie giniemy?

            Wielki myśliciel żydowski, Hans Jonas w swojej bardzo przejmującej rozprawce, opisuje zmaganie się myśli żydowskiej z obrazem Boga. Czy ci, którzy zawierzyli Bogu Abrahama, Izaaka i Jakuba, w obliczu zagłady mają prawo dalej wierzyć w tego Boga, który jest ich opiekunem? I jakby z bólem mówi  nie możemy zrezygnować z Jego dobroci, ale wątpliwości zaczynają szarpać naszym umysłem i sercem, gdy mamy wyznać Jego wszechmoc. A inni? Jonas jest niesłychanie inteligentny, aż do granic ostrości, którą ktoś złośliwy określiłby może cynizmem. Emil Cioran, Rumun piszący po francusku, w swych pismach, czy mówiąc inaczej - wyznaniach, ulega wciąż pokusie oskarżania Boga o zło. Nie jakoby Bóg był zły, ale według niego w Bogu są dwie twarze, dwa oblicza, z których jedno jest ciemne, a drugie jaśniejące. Autor uważa, że ludzkość, nie wiadomo dlaczego, znalazła się w polu igraszki pomiędzy jasnym a ciemnym obliczem Boga. 

            A my? Gdzie mamy znaleźć odpowiedź? Odpowiedź nie przyjdzie od Boga. On już odpowiedział, stając się człowiekiem. I teraz oczekuje od nas odpowiedzi. Złożył ten obowiązek na nasze ramiona, włożył w nasze serca. Naszą odpowiedź można byłoby wyrazić w dwóch słowach, które spróbuję rozwinąć i przybliżyć. Ma być ona świadectwem świętości. Świadectwo to coś, co ma przyjść przez drugiego człowieka, którego tutaj określam mianem świadek. Zastanówmy się, co to znaczy dać świadectwo. Najprostszym przykładem jest świadek w sądzie, czyli ten, który mówi o tym, co widział, czy też dokładniej,  p o w i n i e n  mówić o tym, co widział. Dlatego jego świadectwo nie może być przyjęte bezkrytycznie. Sędziowie muszą ustalić tzw. prawdę materialną , czyli jak się miały rzeczy w istocie. Ale, tak czy inaczej, ten świadek jest już w pewien sposób zaangażowany jako zeznający o czymś, co ma swoje konsekwencje. To jest coś więcej, niż rozmowa towarzyska. Zdajemy sobie sprawę, że istnieją sytuacje, że świadectwo, które składamy, wymaga od nas jakiegoś wielkiego zaangażowania. Zwłaszcza kiedy sami musieliśmy o czymś zaświadczać swoim honorem , nawet życiem. Ręczę ci całym sobą - zapewnialiśmy kogoś. Są też sytuacje, w których dawanie świadectwa związane jest z ryzykiem, jakie świadek podejmuje, gdy mówi coś, co stanowi wyzwanie dla słuchaczy przyjmujących to świadectwo.  Nie mówi po to, żeby być aprobowany, ani żeby się komukolwiek spodobać. Dla niego ważniejsze jest to,  o  c z y m  m ó w i  , a mówi nie tylko dając - jak w sądzie - świadectwo jakiejś prawdzie materialnej, ale wtedy zaczynają w grę wchodzić wartości, które posiadają większe znaczenie. Dobro, honor - to takie dziwne, może nawet nieco starożytne wyrazy, które nie mieszczą się w naszej codziennej gadaninie, ale o których trzeba czasem mówić, gdyż bez tego czulibyśmy się, jakbyśmy coś zdradzili, odrzucili. W ten sposób świadczy się o wierze. Martyr, czyli męczennik, to znaczy dokładnie świadek. Świadek Jezusa Chrystusa, który daje swoje życie za prawdę tego, w co wierzy i za dobro tego, w co wierzy. Dobra nie można nauczyć, ono jest przedmiotem świadectwa. Wszyscy rodzice wiedzą o tym dokładnie, że wychowujesz do Dobra nie tym, co gadasz, ale tym, kim jesteś i na ile twoje codzienne wybory poświadczają prawdę twoich deklaracji i zachowań. Jeżeli za tym, co mówisz, nie stoi świadectwo, wtedy te słowa są puste, nie znaczą nic. Ośmieliłbym się powiedzieć, że Dobro nie ma swojej twarzy, ma twarz człowieka, który je czyni. Nie ujrzysz Dobra, które jest wartością idealną, ale możesz zobaczyć  d o b r e g o  i ten, który jest dobry świadczy o tym.

            Myśl XX wieku na różne sposoby poszukiwała rozmaitych tropów Dobra, zarówno w myśli filozoficznej, jak i w religijnej. Myśliciele wpadli już na ten trop ludzkiej twarzy, że twarz drugiego jest dla mnie wyzwaniem i zobowiązaniem, że  zło rodzi się w sercu człowieka w tym momencie, w którym ośmieli się zadać cios bezbronnej twarzy. A gdy raz uderzy, bądź opluje, to już bardzo łatwo pójdzie mu każdy następny krok. Dlatego, że zdołał już coś złamać, nie tyle w tej twarzy, co w sobie, często w sposób niemożliwy do naprawienia. Manuel Levignac (?), wielki myśliciel francuski, który czerpał bardzo wiele inspiracji z religii dla swej myśli etycznej, był znawcą judaizmu i w nawiązaniu do Starego Testamentu, bardzo wiele pisał na temat twarzy. Według niego największym wyzwaniem jest twarz najbardziej bezbronna: sieroty, dziecka, cudzoziemca. I jeżeli ośmielisz się zabić, lub skrzywdzić najbardziej bezbronnego, którego twarz jest twarzą Dobra przychodzącego do Ciebie, wtedy zaczniesz wpadać w wir, który pociągnie cię na samo dno. 

            Czyniąc dobro, ochraniając twarz drugiego, bronię dobra w sobie. Budując Dobro, świadczę o nim. Dobro nie ma innej twarzy niż twarz człowieka dobrego. Za dużo mamy wielkich i pięknych słów, za dużo ideologicznych planów. Rozrzucono je pomiędzy ludźmi, aby nie zależało im na znalezieniu czegoś mocnego, bezwzględnie pewnego, na czym można byłoby się oprzeć, czegoś co nie zwiodłoby nas magią słów i propagandy. Wszyscy ludzie dobrej woli, wierzący w Boga, ale i szukający Boga, zmagający się z Nim, możemy chyba znaleźć ten niepodważalny fundament, na którym możemy budować nasz sprzeciw wobec Zła, ale i też nadzieję na ocalenie przynajmniej kawałka Dobra. Jest nim  ta najbardziej bezbronna twarz drugiego człowieka.

            Warto zauważyć, że świadectwa, które Papież rysuje przed nami, są świadectwami o Bogu dawanymi poprzez zachowanie do końca wierności człowiekowi. Gdy ojciec Kolbe był beatyfikowany po raz pierwszy, odpowiednie dygasterie rzymskie nie uznały wniosku biskupów polskich, żeby uznano go za męczennika. Powiedzieli, że owszem, to bardzo bohaterski, wspaniały, święty człowiek, ale nie dał życia za  wiarę, tylko za człowieka. Musiał przyjść Karol Wojtyła z Krakowa, żeby zrobić porządek z tym myśleniem. Ale w moim przekonaniu myślenie to odsłoniło coś niesłychanie głębokiego i ważnego, co stało się udziałem chrześcijaństwa XX wieku. Ojciec Kolbe był męczennikiem, bo oddał życie za człowieka. W chwili grozy poświadczył o tym, że wiara w Boga broni i ocala w nas wiarę w człowieka wbrew wszystkiemu. Świadectwo Kolbego to nie było wygłoszenie referatu na światowym zjeździe humanistów. To nie była nawet krew, tylko długie, ciężkie konanie. On wiedział na co się decyduje.

            Tak samo błogosławiony ojciec Michał Czartoryski, wspaniała postać, dotąd nieznana. Dopiero my - Dominikanie z prowincji polskiej, której on tak wiernie służył, po jego beatyfikacji uświadomiliśmy sobie, jakiego  mieliśmy brata. Znam osobiście panią Elżbietę Kasznicę z Warszawy, która widziała go jako ostatnia. Była łączniczką AK - owską, która pracowała z ojcem Michałem w szpitalu na Powiślu. Gdy na początku września 1944 powstańcy wycofywali się z Powiśla do Śródmieścia, zachęcała ojca by poszedł z nimi, bo Niemcy wymordują wszystkich pozostających w szpitalu. On, który był naprawdę daleki od wszelkiego patosu, nawet z lekka flegmatyczny arystokrata pełen angielskiego spokoju i dystansu, powiedział :  nie, ja tu zostanę. I został - na ołtarzu - w dosłownym tego słowa znaczeniu. Dlatego, że nie mógł zostawić tych ludzi, którzy po prostu strasznie się bali tego co miało nastąpić. Wiedzieli, i on także, że zaraz wpadną własowcy i co ze wszystkimi zrobią. Ojciec Michał nie umierał z wielkimi słowami i gestami za wiarę w Boga. On wiedział, że w tym czasie pogardy dać świadectwo, to znaczy s t a n ą ć  p o  s t r o n i e  c z ł o w i e k a  . Być może i po stronie człowieka w mordercy, który też przecież jest człowiekiem, i który mimo wszystko nie został do końca ogarnięty i zniszczony przez siły Zła.

            Jakie by jeszcze tutaj przytaczać przykłady? Wart wspomnienia jest jeszcze wielki protestancki pastor Ditrich Bonhoeffer, który przeżywał wielki dramat, kiedy w niemieckim Kościele protestanckim nastąpił podział ; część duchownych poszła na współpracę z Hitlerem, pozostali utworzyli tzw. Kościół Wyznawców, którzy nie podjęli współpracy. Podjął wielkie ryzyko - współpracował z Abwehrą, żeby przyczynić się do zlikwidowania Hitlera, pracował przede wszystkim jednak jako chrześcijanin. Powiedział, że my, ludzie żyjący Ewangelią możemy tylko wtedy dać świadectwo Bogu, gdy opowiemy się po stronie człowieka. Został aresztowany, przebywał przez pewien czas w więzieniu i chyba w końcu kwietnia go rozstrzelali, dlatego że wykonywali do końca wszystkie rozkazy.

            Czyj przykład jeszcze przytoczyć ... Matka Teresa z Kalkuty, która wprawdzie nie umarła  tak dramatycznie jak ojciec Kolbe, czy Michał Czartoryski, ale przecież nie muszę udowadniać, że również dała świadectwo człowiekowi, temu najbardziej bezbronnemu i zupełnie zapomnianemu. 

            Kim w takim razie jest święty, taki jakim go widzimy w całym doświadczeniu chrześcijaństwa XX wieku, nie tylko w ujęciu katolickim, ale ogólnie chrześcijańskim? W którym miejscu nasza ekumenia jest zapóźniona wobec tego wyzwania Zła, wobec którego stanęli wszyscy wierzący w Chrystusa?. Wyprzedzili nas prorocy; są razem, podczas gdy my dalej uprawiamy jakieś urzędowe dialogi. Duchowe doświadczenie już jest przed nami, dlatego że chrześcijaństwo musi być zjednoczone, żeby dać świadectwo człowiekowi w tym trudnym czasie. Święty to człowiek, który jest  i k o n ą  B o g a , obrazem Boga. To jest ten, na którego gdy patrzę, jak żyje, i próbując zrozumieć, dlaczego tak żyje, mogę powiedzieć tak : o n  j e s t  ikoną Boga, żywym dowodem tego, że istnieje Bóg. Dowodem bez mała heroicznym, bo dać życie za człowieka, i za tego który jest Poręczycielem człowieka, czyli za Niewidzialnego - to znaczy być świadkiem heroicznym .Święty daje i przywraca nam nie tylko wiarę w Boga, ale przywraca nam to, co czasami jest trudniejsze od wiary w Boga i czasami przeszkadza nam uwierzyć w Boga.  Przywraca nam wiarę w człowieka. Myślę, że nasze wątpliwości ( a któż ich nie ma) wypływają zwykle z jakiegoś bolesnego doświadczenia, z jakiejś rany, która została nam zadana przez człowieka, i załamuje naszą wiarę w niego. Święty, to ten, który daje świadectwo człowiekowi. Daje też wielkie świadectwo wolności człowieka. Któż był bardziej wolny niż ten, kto dał dobrowolnie swoje życie nie tylko za drugiego człowieka, ale drugiemu człowiekowi - jak ojciec Michał Czartoryski i Maksymilian Kolbe. W wieku zniewolenia, nie tylko politycznego, ale i umysłowego, życiowego, są nam potrzebni tacy świadkowie, albowiem oni przywracają także nam wiarę w to, że możemy od siebie wymagać więcej w imię wiary w człowieka. Przywracają nam odwagę do życia, byśmy żyli dzielnie i mądrze.

            Podsumowując nasze rozważania, chciałbym przywołać jeden werset z Listu św. Pawła do Rzymian, który być może będzie przypominał nam o tym, o czym tu mówimy. A nie upodabniajcie się do tego świata, ale się przemieńcie przez odnowę umysłu, abyście doświadczyli, jaka jest wola Boga, co według niej jest dobre, co miłe, co doskonałe ( Rz 12, 2). Nie upodabniajcie się -  nolite conformamini- tak brzmi po łacinie. Nie bądźcie konformistami tego świata. Nie chowajcie się za wasze miny, w potocznie przyjętych poglądach. Nie chowajcie się w tym , co mówi się na Rynku, czy też - mówiąc współczesnym językiem - w telewizorze. Przemieniajcie się przez odnowę umysłu, czyli tego, co w nas jest najgłębsze, i co powinno być Boże, odnowione, abyśmy byli naprawdę sobą. To właśnie przez przemianę umysłu, jego odnowę, rodzi się w nas nadzieja i wtedy doświadczamy, co jest dobre i co doskonałe. Odmieniajmy nasz umysł, tak aby zrodziła się w nas nadzieja.

 

III. Koniec jest początkiem.
 

            Co znajduje się pomiędzy doświadczeniem Dobra i Zła, pomiędzy tymi strasznymi wydarzeniami, o których mówiliśmy w pierwszym dniu naszych rekolekcji, a próbą - myślę że udaną - znalezienia Dobra, które jest autentyczne? Niewątpliwie doświadczenie zła rodzi w człowieku rozpacz. Gdyby było tylko Zło, bylibyśmy skazani już przez sam fakt istnienia Zła . Gdyby było tylko Dobro, to niepotrzebne byłoby całe dzieło zbawienia, cała nasza praca. Nadzieja jest mostem, który pozwala mi przejść od rozpaczy do Dobra. A tym, co przyprowadza nas od rozpaczy do Dobra, jest doświadczenie Bożego Miłosierdzia. 

            Miłosierdzie to nie jest żaden liryczno - sentymentalny święty obrazek. Boża Miłość działa, i to skutecznie, w świecie takim jakim on jest. To znaczy w świecie pogrążonym w Złu. Bóg w swej wszechmocy może człowieka wyzwolić ze struktur Zła. Boże Miłosierdzie jest jakby dalszym ciągiem stwarzania świata. Bóg stworzył to co dobre i to co stworzył jest dobre. A więc Bóg, który dalej żyje i działa w świecie tak pełnym Zła, nadal stwarza coś  n o w e g o . Bóg Miłosierny na nowo stwarza świat.

            Chcę mówić o zasadniczym przesłaniu na koniec świata, jakie zawiera Biblia. Nie jest to przesłanie, które nam się często nasuwa, bo ikonografia i wyobraźnia, także artystów i kaznodziejów chrześcijańskich była skoncentrowana na tym w sposób szczególny. To nie jest jedynie straszliwe misterium tremendum, w którym dźwięk trąb wywołuje w nas bojaźń i drżenie. To przede wszystkim przesłanie miłosierdzia i nadziei, oparte na fakcie tworzenia przez Boga  n o w e g o . 

            Nie wiem, dlaczego w tej chwili środki masowego przekazu (czyli rażenia ), przejęły metodę kaznodziejów barokowych, którzy uprawiali pedagogikę strachu. Obecnie my, uprzywilejowani i stechnicyzowani kaznodzieje XX wieku mamy takie maszynki ( tzn. mikrofony - przyp. red.) i można do nich szeptać, albo głośniej ryknąć, natomiast moi czcigodni poprzednicy musieli wejść tam na górę ( wskazanie na ambonę) i hałasować, żeby było ich wszędzie słychać. Ale musieli także budować odpowiednie obrazy, żeby poruszyć te rubaszne czerepy naszych praojców, do których byle jakie subtelności nie docierały, więc trzeba było, mospanie, między oczy. W tej chwili tak samo dzieje się gdzie indziej. Myślę, że właśnie w tej chwili  wielkim zadaniem Kościoła i nauczania Chrystusowego, które mamy sprawować, jest przede wszystkim wielkie przesłanie nadziei, bo Bóg naprawdę przychodzi, aby głosić coś  n o w e g o. Zarówno w kościołach, jak i na lekcjach religii podczas katechez, głosimy wiele kazań o tym, że chrześcijaństwo jest takie wspaniałe i wielkie, bo ponad tysiąc lat temu zagnieździło się na naszej ziemi. Polska kultura jest chrześcijańska i nie możemy stracić korzeni. Wszystko to święta prawda, ale tylko w połowie. Dlatego, że chrześcijaństwo prócz głębokich korzeni, ma również gałęzie, które otwierają się wciąż na nowe porywy wiatru i nowe blaski Bożego słońca. Zagubimy bardzo istotny wymiar chrześcijaństwa, jeśli zrobimy z niego czcigodną relikwię, przy której będziemy kadzić kościom naszych przodków. Chrześcijaństwo przecież jest religią żywych i dających życie.

            Jak to się w ogóle zaczęło? Przywołam pewne wydarzenie sprzed dwóch tysięcy lat, ale bardzo ciekawe i charakterystyczne. Pewien wędrowny kaznodzieja żydowski, Szaweł potem zwany Pawłem, pochodzący z Tarsu, podczas swych misjonarskich wędrówek znalazł się w Atenach -  centrum intelektualnym ówczesnego świata. Rozprawiał w synagogach z Żydami, a z bojącymi się Boga, czyli Grekami, którzy szukali Boga jedynego i Go czcili, spotykał się codziennie na Agorze. I oto, co czytamy w Dziejach Apostolskich : Niektórzy z filozofów, epikurejskich i stoickich rozmawiali z nim. Cóż chce powiedzieć ten nowinkarz? Zjawił się jakiś Żyd z Jerozolimy i będzie nam tu, w Atenach opowiadał. Zdaje się, że jest zwiastunem nowych bogów, bo głosi Jezusa i jakieś zmartwychwstanie. Zabrali go więc, zaprowadzili na Aeropag i pytali: czy moglibyśmy się dowiedzieć, jaką to  n o w ą  naukę głosisz? Bo jakieś nowe rzeczy wkładasz nam do głowy. Chcielibyśmy się więc dowiedzieć, o co właściwie chodzi (      ). Pozwólcie, że ja dzisiaj przejmę rolę Pawła, będę odpowiadać na wasze pytania i kłaść wam nowe rzeczy do głowy, jak to ujęli ci zacni Grecy. 

            Zafascynowało mnie jak często Biblia - zarówno Stary, jak i Nowy Testament - mówiąc o działaniu Boga używa przymiotnika nowy. Być może w tej chwili się wygłupię, ale przyznam się, że przy pomocy programu biblijnego, który mam w swoim komputerze, obliczyłem, że termin stare w odniesieniu do dzieł Boga, występuje w Starym Testamencie tylko jeden raz! Nowe - aż piętnaście razy. W Nowym Testamencie też piętnaście razy, a tylko trzy razy stare. Termin nowe jest bardzo istotny, występując na kartach Biblii określa rzeczywiście coś  n o w e g o , co Jezus przynosi na świat. I nie tylko jakąś nową naukę, którą Starożytni Grecy - notoryczni  mózgownicy chcieli wpychać do głów. To nie przychodzi niby jakaś interesująca nowinka intelektualna, lecz jako zwiastowanie tego, co nowe. Nowe Przymierze, nowe Jeruzalem, nowa ziemia i nowe niebo, nowe stworzenie - te pojęcia pojawiają się już w Starym Testamencie. Tyś słyszał i widział to wszystko. Czy więc i ty tego nie poznajesz? Od tej chwili ogłaszam ci rzeczy nowe, tajemne i tobie nie znane. Oznajmiam coś, do czego ludzie nie doszli swoim własnym umysłem. 

            Religia Mojżeszowa i religia Abrahama nie powstała na zasadzie zrastania się bogów, z których zrobił się jeden. To był błysk niesłychanej intuicji - powie  postronny obserwator. My powiemy : objawienia, czegoś zupełnie nowego. Powstał zupełnie nowy obraz Boga i człowieka. 

            Niektórzy wręcz posuwają się do tego, aby powiedzieć, że chrześcijaństwo i objawienie Starego Testamentu to nie jest jeszcze jedna religia spośród wielu religii świata, że to jest wiara. Natomiast każda religia jest prawdziwa, bo każda poszukuje Boga. A szukanie Boga to sama esencja człowieczeństwa. Ale Stary i Nowy Testament jest opowieścią nie tyle o tym, jak człowiek szukał Boga, lecz  o tym , jak Bóg szukał i znajdował człowieka. Jakby wiara Boga w człowieka wyprzedzała ludzką wiarę w Boga. To Bóg szuka i przychodzi. Ale człowiek, który ma usłyszeć coś nowego, musi mieć nowy słuch, nowe oczy. U Jeremiasza czytamy :  i dam wam serce nowe i ducha nowego tchnę w wasze wnętrza. Odbiorę wam serca kamienne, a dam wam serca z ciała(     ). Serca kamienne, to inaczej mówiąc serca sklerotyczne, już nie w pełni sprawne, które znajdują się  na krawędzi jakiejś katastrofy i nie są zdolne do sprawowania owej żywotnej funkcji charakterystycznej dla serca. Ale serce to jest tylko symbol tego wszystkiego, co jest wnętrzem człowieka, co jest jego myślę, jego  pragnę i kocham. To jest serce. A więc nasze myślenie bez nowego serca jest myśleniem sklerotycznym. Nasza wola jest wolą sklerotyczną, a miłość - miłością sklerotyka. Pan przychodzi nie tyle po to, aby nas pouczyć co mamy myśleć, czego mamy chcieć i co mamy kochać, lecz daje nam niejako nowy organ myślenia, pragnienia i kochania. Nowe serce wkładam w Ciebie. 

            Te słowa Jeremiasza to już prawie mistyka. Wielcy mistycy mieli widzenia tajemnicze doznania, podczas których Bóg dokonywał zamiany serc. Dam ci twoje serce, ty daj mi moje - to jest już język miłości. Czytamy też  u Izajasza : Albowiem Ja stwarzam nowe niebiosa i nową ziemię (     ). Wszystko zaczyna się od zamiany serca, tego narzędzia myślenia, woli i odczuwania. Ale to jest początek  nowego stwarzania . Stwarzam nowe niebo i nową ziemię. Nie będziecie wspominać dawniejszych dziejów, ani na myśl wam już one nie przyjdą(     ). Patrz w przód, przed siebie. Rozpamiętuj to co było, o ile były to dzieła Boże, które mogą być dla ciebie źródłem mocy i nadziei. Ale nie rozpatruj nieustannie swoich upadków i grzechów. Ja bowiem stwarzam na nowo. I - tak jak powiedziałem w homilii pierwszego dnia, przy okazji rozważania tekstu o Zwiastowaniu - święto Zwiastowania jest w pewnym sensie świętem nowego stworzenia świata. To co Bóg przygotowywał obiecując nowe niebiosa i nową ziemię , tchnienie nowego serca i nowego ducha, staje się już w sposób bardzo realny zalążkiem nowej rzeczywistości w człowieczeństwie przepełnionym bóstwem, człowieczeństwie Jezusa Chrystusa, który mówi :  przykazanie  n o w e  daję wam, abyście się wzajemnie miłowali, tak jak ja was umiłowałem(     ).            Gdy kochasz tą miłością, którą kochał Jezus, nie tyle wypełniając przepisy, co naśladując Go, czyli kochając nowym sercem i nową duszą, tworzysz już teraz nową ziemię i nowe niebiosa. Koniec świata już się zaczął. Naprawdę. I my jesteśmy jego autorami, albowiem naszym zadaniem jest nasycenie starego świata nową tkanką, tkanką miłości, która będzie zalążkiem nowej rzeczywistości. Nie czekajmy naiwnie na realizację scenariuszy końca. Koniec jest nam głoszony nie po to, by zaspokoić naszą kosmologiczną wyobraźnię, bo i tak wiadomo, że wszystko będzie inaczej. Bóg nie przychodzi, żeby nam wygłaszać wykłady w miejsce Einsteina, czy jakiegoś innego uczonego. Oni mają swoje miejsce i swoje zadania, mają główkować i poszukiwać czegoś, co znajduje się w logice tego stworzenia. Bóg przychodzi, aby nam pokazać nasze zadanie, w tym właśnie odcinku - przykazanie  n o w e  daję wam. 

            Stary świat jest pełen zła i nienawiści. Terminy  n o w y  i  s t a r y  to nie jest określenie starej, czy nowej kosmologii. Tu chodzi o to centrum świata, przynajmniej tego naszego świata, które istnieje gdzieś w samym sercu człowieka. I o ile realizujesz to  n o w e  przykazanie, o tyle bardzo realnie uczestniczysz w tym, co Bóg teraz ma czynić, to znaczy w stwarzaniu nowego świata, nowego nieba i ziemi. Tę tajemnicę przybliża nam święty Paweł: Jeśli więc ktoś pozostaje w Chrystusie, j e s t  N o w y m  S t w o r z e n i e m (     ). Nie można być wyznawcą Chrystusa na wzór np. zwolenników Kanta, czy Marksa. Jeśli jesteś chrześcijaninem, to znaczy, że jesteś drugim Chrystusem , takim  j a k  Chrystus. Zostałeś ochrzczony w Jego śmierci i Zmartwychwstaniu. Namaszczono ciebie na to, byś jak Chrystus był kapłanem, królem na wieki. Jak On jest pierwszą komórką nowego świata, tak każdy z nas ma w to wejść, w tym uczestniczyć. Jeżeli ktoś pozostaje w Chrystusie jest Nowym Stworzeniem. To co dawne minęło, wszystko stało się nowe. 

            Występująca często w naszym nauczaniu i świadomości religijnej retoryka, jest w pewnym sensie niedobra, bo operujemy pojęciami góra-dół, ziemia- niebo, ziemskie- niebieskie. Opozycja chrześcijańska to nie jest góra-dół, ale stare- nowe. Co jest n o w ą  rzeczywistością, przemianą serca , umysłu - to jest to, co odnosi się do Boga. I dlatego karmimy się tą skondensowaną cząstką nowej rzeczywistości, jaką jest Chrystus obecny w Eucharystii. Pan, gdy dawał uczniom, mówił : to jest kielich Nowego Przymierza (      ). Nowe Przymierze zaistniało nie dla podkreślenia różnicy, lecz dla ukazania jakby ontologicznie nowej jakości świata, czegoś, co zupełnie w nieoczekiwany dla nas sposób zostaje przywołane do istnienia. Paweł bardzo mocno zwraca uwagę na to, że tu gdzieś jest samo serce, ale nie w sferze zewnętrznej, obrzędowej. Ona jest ważna, ale podporządkowana tej wewnętrznej. Paweł mówi tak : Ani obrzezanie nic nie znaczy, ani nie obrzezanie, tylko Nowe Stworzenie (      ). Dlatego, że się o to kłócili. Mali ludzie zawsze są mali i kłócili się( tak samo zresztą Apostołowie na początku), czy wszystkich, którzy przychodzą, np. Greków trzeba obrzezać i czy też mają przestrzegać wszystkich praw, które obowiązywały Żydów. Św. Paweł mówi, że to mało ważne. Nieobrzezany, czy obrzezany, niech tak już zostanie, ważne jest zupełnie co innego, mianowicie Nowe Stworzenie. Oto wszystko stało się nowe przez to, że Chrystus przyszedł i umarł na krzyżu. Wtedy rzeczywiście rozpoczął swe istnienie Nowy Świat. 

            Bibliści mówią, że opisy wydarzeń towarzyszących ukrzyżowaniu, czyli rozdarcie się zasłony świątyni, ciemna chmura, wiatr, spadające gwiazdy, dokonane zostały w języku eschatologicznym, obrazującym rzeczy ostateczne. Nie był to opis zjawisk klimatycznych, czy astronomicznych, które w tym momencie się działy. W tym wielkim, symbolicznym języku, jakim posługuje się religia i wiara, powiedziane zostało, jakoby w owej chwili zaczynał już się sąd, który oznacza koniec tamtego świata, choć jego agonia została przedłużona na jeszcze wiele lat. Ale nowy świat już istnieje. Koniec świata zaczął się w momencie śmierci Jezusa i będzie trwał. Trwa i teraz. My żyjemy w czasach ostatecznych. Będziemy w nich żyli - i nasze dzieci - tak długo, jak Bóg w swej wielkości zechce to określić. Ale to się już zaczęło.

            Ta wielka, cudowna księga Apokalipsy św. Jana opisuje czasy ostateczne, czyli czasy, w których my żyjemy. Przedstawia barwnie, malowniczo, poetyckim, symbolicznym językiem, ale jednak wydarzenia, których sens nie przemawia jedynie do wyobraźni za pomocą tych wszystkich obrazów katastrof. One mają sens symboliczny, nie dosłowny, ukazują faktyczne sprawowanie przez Boga rządów nad światem. To, co zapowiadał Izajasz, staje się rzeczywistością właśnie przez to, o czym czytamy w Apokalipsie : I ujrzałem niebo nowe i ziemię nową, bo pierwsza ziemia i pierwsze niebo przeminęły i morza już nie ma ( morze w Biblii było symbolem złych mocy i tajemnych sił, które zagrażały człowiekowi). Ujrzałem niebo nowe i ziemię nową. Jan w widzeniu obserwuje jak gdyby ostateczny kres zmagania się starego i nowego świata. Pierwsze, czyli stare niebo i ziemia, przeminęły. Niebo ( nie jako określenie stanu w jakim przebywają błogosławieni) i ziemia jako całość kosmosu, bo przecież na początku Bóg stworzył niebo i ziemię. Św. Jan nie mówi, że będą zniszczone, ale przemienione. I miasto święte, Jeruzalem Nowe ujrzałem jak zstępuje od Boga przystrojone (   ). I wreszcie pojawiają się te niesłychane słowa : I rzekł zasiadający na tronie, Ten, który sądzi: oto czynię wszystko nowe.(     ) Takie jest działanie Boga. To nie są tylko słowa, które będą wypowiedziane u kresu czasu, lecz te słowa Bóg wypowiada od momentu rozpoczęcia przez siebie wielkiego procesu przemiany, odkupienia, czyli odnowienia świata.

            Stary i Nowy Testament jest wielką opowieścią o tym , jak Bóg tworzy wszystko nowe, wciąż jakby wykraczając poza obszar wyobraźni ludzkiej, a nasze życie jest rozpięte pomiędzy tym, co stare i nowe. Ten nowy świat już się zaczął. Dopełniło się to na krzyżu i przy zmartwychwstaniu, ale zaczątek tego był przed dwoma tysiącami lat w Betlejem. Jesteśmy rozpięci pomiędzy starością, nie w znaczeniu biologicznym, chodzi tu o starość ducha, która jest złem i nowością, którą jest dobro. Wracam znów do tej myśli; pomiędzy Złem i Dobrem, pomiędzy tym, co stare, a tym, co nowe w każdym z nas jest most, po którym możemy wyjść z otchłani przerażenia i rozpaczy w stronę ufnej nadziei, w której możemy Bogu powierzać nasze życie. I to jest właśnie Boże Miłosierdzie. Miłosierdzie Boga Wszechmocnego, który nie jest magikiem chcącym ot, tak coś stworzyć dla zabawy. On działa zgodnie z logiką tego, co stworzył, a stworzył człowieka wolnego i chce, aby człowiek także uczestniczył w procesie  odtwarzania świata. I to się powtarza w życiu każdego z nas. Przepięknie ujął to święty Augustyn, który mówił jakby cytując Boga zwracającego się do człowieka : stworzyłem ciebie bez ciebie, ale zbawić cię bez ciebie nie mogę. 

            Mamy być współautorami tego nowego świata, którym ma się stać każdy z nas. Ja mam się stać cząstką tego Nowego Świata, o ile pozwolę, że zaufawszy do końca nie sobie , nie swojej mocy, czy swemu dobru, ale Bożemu Miłosierdziu przejdę przez ten most. 

            Jakby można było te nasze rekolekcje na koniec świata, czy na początek nowego czasu zakończyć? Nie czekaj na koniec świata. Nosisz go w sobie i od ciebie zależy, czy wejdziesz do tego, co nowe po moście Bożego Miłosierdzia. Może tego mamy sobie wszyscy życzyć na początek roku jubileuszowego, na dwutysięczną już rocznicę narodzenia się tej cząstki nowego świata, którą jest Jezus Chrystus i na ten nowy czas, który nadchodzi. Niech ten fragment z II rozdziału Apokalipsy będzie moimi zyczeniami dla was:  Kto ma uszy, niechaj posłyszy, co mówi duch do Kościoła: Zwycięzcy dam manny ukrytej i dam mu biały kamyk; a na kamyku wypisane imię nowe, którego nikt nie zna oprócz tego, kto je otrzymuje(      ). I chyba o to chodzi w całym naszym życiu, abyśmy odnaleźli to nowe imię i mocą tego nowego imienia w pełni stali się uczestnikami tego, co nowe i wieczne. Szczęść Boże.

 I.   Święć się Imię Twoje ...
 

            

            W podkrakowskiej Rudawie, w centralnej części tamtejszego cmentarza, znajduje się grób Karola Ludwika Konieńskiego. W moim przekonaniu jest on jednym z najwybitniejszych polskich myślicieli religijnych XX wieku. Przyjaźnił się z Witkacym i był zbyt kontrowersyjny, żeby uznać go Ojcem Kościoła. Ale w kraju, gdzie dość wstydliwie mówiło się o sprawach religijnych uważając, że jest to domena księży i dewotów, Konieński stanowi przykład gorącego - tak bym go nazwał - myśliciela.. Warto zmówić Zdrowaśkę na jego grobie. Przywołuję tę postać z tej racji, że rozpoczęliśmy cykl rozważań dotyczących Modlitwy Pańskiej w roku, w którym czcimy Ojca Miłosierdzia. 

            Oto jak pisał Konieński: Pytanie, czy jest Bóg, czy nie ma Boga, redukuje się w moim pojęciu do innego pytania - czy warto się modlić, czy nie warto się modlić? Innymi słowy: jeżeli już dzielić ludzi ze względu na religię, to Konieński proponował nie dzielić na wierzących i niewierzących, lecz na modlących się i na nie modlących. W człowieku religijnym, który się nie modli, czy popularnie mówiąc  nie praktykuje, istnieje jakaś fundamentalna, wewnętrzna sprzeczność. Wiem, że mamy bardzo wiele trudności z modlitwą, wciąż każdy z nas w rachunku sumienia przed spowiedzią przypomina sobie, że z modlitwą  bywało różnie. 

            Zasadnicza sytuacja chrześcijanina, który się modli polega na stanięciu wobec Ojca. Wymawiam to słowo Ojcze przez Chrystusa. Patrząc w twarz Chrystusa, słyszę Jego słowa: kto widzi Mnie, widzi Ojca. A więc przez Chrystusa mówię do Ojca. Ale mówić mogę tylko wtedy, jeżeli Moc Boża, Przenajświętszy Duch w sercu moim wypowiada to słowo Abba - Tato. Ta właśnie sytuacja, uprzytamnia nam, wobec kogo, z kim i przez kogo mówisz do Boga, który cię przerasta. Mówisz do Boga, który w sposób najbardziej intymny mieszka w twoim sercu. Niejako z wnętrza Boga mówisz do Jego serca i mówisz - wypowiedziawszy to słowo - do Ojca, który jest w niebie, w Duchu Świętym, który jest w Tobie i przez Chrystusa, który jest przy nas. 

            Mówisz, by święciło się Jego Imię. Trudno to nazwać prośbą. Cóż to znaczy święcić się? Czy Bóg może się uświęcić, to znaczy czy może być jeszcze bardziej święty? Zatrzymajmy się przez chwilę nad słowem  świętość. Kojarzy się nam ono potocznie z pewną poprawnością, czy doskonałością natury moralnej. W obszarze religii sens słowa świętość jest nieco inny. Jeśli mówimy, że Bóg jest święty, to znaczy, że jest odmienny, inny, jest nie z tej ziemi. Ale owa odrębność jest jednocześnie pełna mocy. 

            Najsłynniejszą scenę mówiącą o świętości Boga przedstawia Księga Wyjścia, gdy Mojżesz ujrzał płonący krzak na pustyni. I Bóg był w środku tego krzaku. Przemówił do Mojżesza tymi słowami;  Nie zbliżaj się tu, zdejm sandały z nóg, bo miejsce, na którym stoisz jest Ziemią Świętą (  por. Wj 3, 5 ). Dotąd Muzułmanie i wszyscy, którzy wchodzą do meczetu, są zobowiązani zdjąć obuwie, albowiem stają na Ziemi Świętej.

            Bóg objawia swoje Imię. Mówimy: święć się Imię Twoje. A Bóg mówi do Mojżesza : jestem Bogiem Twoich Ojców. Jestem Bogiem Abrahama, Ja go wyprowadziłem z dalekiej ziemi Ur i dałem mu obietnicę. Jestem Bogiem Izaaka i Jakuba. Imię Moje: Jestem Który Jestem. Tajemnicze Imię. Napisano całe tony komentarzy cóż miałoby znaczyć  to Imię. Ale skracając to wszystko można powiedzieć, że Imię Boga oznacza Jego obecność przy nas. Jestem Który Jestem, to znaczy Jestem  przy Tobie.

             Choćbym przechodził przez ciemną dolinę, Zła się nie ulęknę, bo Ty jesteś ze mną(Ps 23, 4) . Twoje imię brzmi Bliskość. Jesteś przy mnie . Ale w jaki sposób jesteś obecny? W jaki sposób odczuwam Twoją obecność, przecież jesteś przerażający, potężny i ogromny, nieogarniony w swojej mocy. Nie mogę patrzeć w Twoją twarz. Imię Twoje jest właściwie nie do wypowiedzenia. Jaki jesteś przy mnie? Bóg mówi w Księdze Ozeasza: Nie chcę, aby wybuchnął płomień Mego gniewu i Efraima więcej nie zniszczę, albowiem Bogiem jestem, nie człowiekiem. Pośrodku ciebie jestem Ja - Święty i nie przychodzę aby zatracić. (       )Bóg, który jest Bogiem, nie człowiekiem, istnieje inaczej niż człowiek. Od człowieka zawsze może mi grozić jakieś zatracenie. Bóg, który nie jest człowiekiem, który istnieje pośrodku mnie i jest święty, przychodzi by być blisko, nie zatracić ale ocalić. Jego nieogarniona świętość oznacza bliskość ocalającą, wydobywającą z nicości i dającą na nowo czystość naszym sercom. 

            Święć się Imię Twoje... w nieogarnionych przestworzach Twojej mocy niech święci się Twoje Imię pośrodku nas. Niech święci się Twoje Imię we mnie. Ty jesteś Bogiem, nie człowiekiem, przywracasz mi moc do życia i nadzieję na ocalenie. Ja jestem Pan, Bóg wasz - czytamy w Księdze Kapłańskiej - uświęćcie się. Bądźcie świętymi, ponieważ  Ja jestem święty. (        ) Święty, który przychodzi, aby nie zatracić, lecz ocalić, każe nam również być świętymi. To znaczy, żeby w nas był też ten poryw Bożej Mocy, która ma być pośrodku nas i we mnie, aby ocalić i wynieść najdrobniejszy okruch Dobra . 

            Wezwanie do święcenia Imienia Boga jest wezwaniem do tego, aby Bóg, który jest w niebie, był pośrodku nas. Modlimy się o to, aby otworzył nas i żeby Jego Imię w  n a s  się uświęcało. Żebyśmy byli, jak On, święci, ocalający, bo On jest Ojcem Miłosierdzia. Ojcze, który jesteś w niebie niech się święci Twoje Imię jako w niebie, tak i na ziemi, pośród nas. 

            Powiedzmy sobie szczerze, że czujemy się trochę  zaniepokojeni, czy też zażenowani słysząc słowo świętość, które tak bardzo mocno godzi w nasz może nawet nie tyle egoizm, co egocentryzm. Każdy z nas jest w jakiś sposób królem swego świata. Uznać świętość Boga, to znaczy przyjąć istnienie kogoś, kto jest od mego świata większy. A to ma być właśnie źródłem mojej radości,  nie poniżenia. 

            Moja ukochana mistrzyni, Simone Weill, napisała piękny esej Osoba ludzka i to co święte. To zdanie w swoim czasie wywoływało mój ogromny opór. Co to znaczy osoba ludzka, a co to święte? Napisała, że największe jest to, co ponadosobowe, że najpiękniejsze dzieła sztuki to nie te, które są podpisane, ani też anonimowe. Kiedy patrzysz na ułomek greckiej rzeźby, to w nim jest już cały świat. Simone kochała matematykę i dla niej matematyka też była piękna, bo ponadosobowa. Simone Weill wymagała od człowieka pełnej uwagi i służby, dlatego twierdziła, że rozwiązywanie zadań matematycznych jest najlepszym przygotowaniem do modlitwy, gdyż uczy skupienia i uwagi. Ponadosobowe były na przykład detale rzeźbiarskie, które średniowieczni mistrzowie umieszczali bardzo wysoko, np. na szczycie wieży, aby z dołu nie były widoczne. Rzeźbili to dla Boga, aniołów i gołębi, nie dlatego, żeby ludzie podziwiali.            Bezinteresownie. I tutaj pada jedno ze słów, które może być kluczem do zrozumienia świętości. Bezinteresowny, to znaczy taki, który nie umie odpowiedzieć dlaczego, a jeśli go pytają, odpowiada : dlatego, po prostu. Czy jest we mnie ta święta cząsteczka dzięki której jestem czymś więcej, niż nieustanną troską i zabieganiem wokół mojej codzienności? Często tę samą troskę, z jaką biegamy wokół codziennych spraw, przenosimy na Boga, robimy z niej jakąś transpozycję na wieczność, nieskończoność, ciągle jeszcze myśląc tak samo.

            Wczoraj na Salwatorze odprawiałem mszę w dziesiątą rocznicę śmierci Mirka Dzielskiego. Być może znacie nazwisko tego wielkiego, wspaniałego człowieka, który według mnie otworzył dla wielu ludzi jakąś nową perspektywę myślenia o przyszłości. Wielokrotnie rozmawialiśmy razem i nas obu łączyła przyjaźń z Simone Weill. Kiedy zastanawiałem się, jakimi myślami mógłbym podzielić się z przyjaciółmi Mirka, wybrałem maleńki artykulik z 1974 roku. Mirek, jako jeszcze bardzo młody pracownik naukowy, pisał właśnie na temat eseju Osoba ludzka i to co święte. Nie znałem wcześniej tego tekstu, którego autor mówił, że Simone Weill pisała do Francuzów w czasie wojny, wówczas kiedy myśleli o tym, co należy odbudować, kiedy będą już wolni. Zwróciła uwagę na to, że istnieją słowa, które bardzo łatwo oszukać, a którymi posługujemy się jak liczmanami, bo opisują nasze wyobrażenia społeczne o świecie; postęp, demokracja, równość. W 1974 roku Mirek  pisał to do Polaków i przypominał, że w naszej rzeczywistości także są słowa, które można oszukać. Do słowa demokracja dodasz przymiotnik socjalistyczna i już masz oszukane. Równość - są równi i równiejsi. Sprawiedliwość - też można w pewnym sensie oszukać. 

            Ale wskazał też słowa, które naprawdę trudno podmienić i oszukać. I to jest ta wielka platońska trójca : Prawda, Dobro i Piękno. My dodajmy jeszcze - Świętość. Ona jest ponad tymi trzema niczym innym, jak umiejętnością bezinteresownego dzielenia się z innymi Prawdą, Dobrem i Pięknem. Mam nadzieję, że się rozumiemy, dlatego że w tym naszym rozważaniu o świętości wystartowaliśmy dość wysoko, niejako ponad pułap naszej codzienności. Musimy podjąć ogromny wysiłek, aby tam się wznieść. Powinieneś jednak zrozumieć, że kiedy mówisz codziennie święć się Imię Twoje..., to trzeba zobaczyć to światło, jakie wypowiadane słowa wnoszą w moje życie. Aby móc bezinteresownie dzielić się Prawdą. Dobrem i Pięknem. I jeszcze jedno - już  konkretnie; Simone Weill mówiła, że Sprawiedliwość jest nieustanną uciekinierką z obozu zwycięzców. Czy te słowa nie są okrutne? Jeżeli obóz zwycięzców będzie się posługiwał tylko takimi słowami jak dobrobyt, demokracja, równość i tym podobnymi, wtedy wszystko naprawdę zamieni się w grę polityczną i to nie tylko pomiędzy politykami, ale także na przykład pomiędzy górnikami a tymi, którzy swoimi wielkimi pieniędzmi odbierają możliwość leczenia zdrowia, czy ratowania życia. Wszystko zamieni się w walkę. 

            Konieczne jest odpowiednie wychowanie, które nie polega na belferstwie,  ale otwieraniu ludzi na to, żeby chcieli być prawdziwi, dobrzy i piękni. Zastanówmy się my - rodzice i nauczyciele, czy dajemy to młodym ludziom? Najczęściej narzekamy, że dzieci piją za dużo i narkotyzują się, ale co mają robić w pustce, którą wytwarzamy? Sprawiedliwość jest nieustanną uciekinierką z obozu zwycięzców, jeżeli ci zwycięzcy nie mają nic świętego, przed czym padliby na kolana, i  czym umieliby się dobrowolnie i bezinteresownie dzielić. 

            Święć się Imię Twoje... we mnie. Strzeż Panie tego, co jest we mnie bezinteresowne i czym bez zapłaty, nagrody, czy aprobaty potrafiłbym się dzielić jak ten średniowieczny rzeźbiarz, który maluje dla Ciebie, a nie dla chwały. I słowo Świętość wypowiadamy z powagą wtedy, gdy zdajemy sobie sprawę z ceny, którą trzeba za to zapłacić. Świętość to zdolność do  p o ś w i ę c e n i a  . Aby dać coś najcenniejszego, musisz zapłacić. Bezinteresowność polega na tym, że  j a  płacę dając tobie, a nie  t y  płacisz, gdy ja tobie daję. I to jest istota poświęcenia, ofiary. Ofiara nie polega na tym, że pościsz i nie zjesz kotleta w piątek ( choć to bardzo higieniczne). Ofiara to jest to, że daję coś i sam za to płacę, czyli poświęcam się. 

            Święć się Imię Twoje . Naucz mnie Panie tego, co znaczy święcić Twoje Imię w moim życiu. Naucz mnie, co znaczy poświęcać czas dla kogoś, na modlitwę. Naucz mnie Panie tego, bo to bardzo trudne. A wiem, że ważne jest, aby Twoje Imię się święciło w nas. 

            

 

II. Przyjdź Królestwo Twoje...
 

            O co się modlimy wymawiając słowa Modlitwy Pańskiej Przyjdź Królestwo Twoje? Od tego zaczyna się nauczanie Chrystusa o Królestwie, które jest osią całej Jego nauki. Pierwsze Jego słowa brzmią: Czas się wypełnił, przybliżyło się Królestwo Boże. Nawracajcie się i wierzcie w Ewangelię. Tak Jezus mówi zaraz po chrzcie w Jordanie, czyli to jest najważniejsze z Jego przesłań. W jaki sposób przybliżyło się Królestwo ?

            Czekano na Jego nadejście w Starym Przymierzu. Z początku uważano, że to Królestwo Boże jest i urzeczywistnia się wówczas, gdy król wybrany przez naród i sprawujący władzę jest wierny Bogu i cały naród w pokoju oddaje służbę Bogu. Potem sytuacja się skomplikowała, bo nie można było tak łatwo utożsamić Królestwa Bożego z Królestwem Izraela. Okazało się, że to Królestwo jest rzeczywistością, na którą się dopiero czeka. Było wiele napięć i różnic w pojmowaniu tej prawdy. Spokojniej czekali ci, którzy zgromadzeni byli wokół świątyni i  kultu świątynnego, ale były też grupy niecierpliwych, którzy, nie uznając ortodoksyjnego kultu, uciekali na pustynię, jak Eseńczycy, i tam czytając Pismo czekali, kiedy przyjdzie Mesjasz i wreszcie On założy Królestwo. Jezus przyszedłszy powiedział, że czas się wypełnił. Już przestajecie tylko czekać, bo oto Królestwo staje się rzeczywistością. Przychodzi teraz do was.

            W jaki sposób Jezus głosi to Królestwo? Najpierw nauczając i pouczając. Słuchając czytań niedzielnych, ale i samodzielnie wczytując się w Ewangelię, wielokrotnie natrafiamy na opowieści o Królestwie. Słyszymy, że jest ono podobne do ziarna, które pada na taką, czy inną glebę, do ziarnka gorczycy, albo do króla, który zaprosił przyjaciół na ucztę. Pewną konstytucją tego Królestwa jest kazanie na górze, a szczególnie osiem błogosławieństw. Błogosławieni, czyli szczęśliwi są ci, którzy zostali zaproszeni do życia w obliczu Boga. On przychodzi i urzeczywistnia wraz z ludźmi zarówno swoje bóstwo jak i człowieczeństwo, urzeczywistnia także swoje Królestwo w nas, jeżeli je przyjmiemy.

              Jezus głosi swoje człowieczeństwo w nas nie tylko słowami, ale i czynami. Gdy uczniowie Jana Chrzciciela przyszli, by Go zapytać: czy Ty jesteś tym, na kogo czekamy, czy jeszcze na innego mamy czekać? (        ) W ten sposób, choć nie dosłowny, pytali  czy Ty jesteś Mesjaszem? Jezus nie odpowiada, lecz mówi wprost : głusi słyszą, niewidomi widzą, trędowaci zostają oczyszczeni, a ubogim głoszona jest Ewangelia. A więc Królestwo to  o b e c n o ś ć  Boga w słowie, które daje światło życia, ukazuje drogę dla naszego postępowania i w czynie, który ujawnia moc. Można więc, idąc za myślą Starego i Nowego Testamentu powiedzieć, że Królestwo Boże, to jest panowanie Boga. Tam jest Jego Królestwo, gdzie On sprawuje swoje panowanie, przez ujawnienie słowa i mocy.

            Ale mówimy: przyjdź Królestwo Twoje. To znaczy, czy jego jeszcze nie ma wśród nas. Czy ono dopiero ma przyjść? Co znaczy panowanie Boga, jeżeli świat jest tak pełen zła? Ktoś z uczniów Jana Chrzciciela mógłby odpowiedzieć Jezusowi, że owszem, niektórzy niewidomi byli przez Niego uleczeni, ale ilu jest w ogóle niewidomych? Ilu tych, którzy nie słyszą, ilu trędowatych, którzy nie są oczyszczeni? A ilu ubogich i bogatych, którym głosi się Ewangelię, nie przyjmuje tych słów? Gdzież jest Twoje Królestwo? My, dzieci XX wieku, dzieci Oświęcimia i Kołymy, najstraszliwszych doświadczeń, kiedy poważono się na wyniszczenie całych narodów, tylko dlatego, że odpowiadało to ideologicznym przesłankom na przykład antysemityzmu, w jaki sposób możemy przyjąć Twoje Królestwo do serca? Gdzież jest Twoje Królestwo, Panie? Czy możemy dzisiaj o to Królestwo ufnie prosić? Przyjdź Królestwo Twoje ... To oczekiwanie jest nieustanne. Przecież Jego uczniowie już zaraz chcieli wprowadzać porządek. Gdy Samarytanie ich nie przyjęli, prosili Jezusa: Panie spraw, żeby natychmiast piorun spadł i spalił ich wsie. W przypowieści o kąkolu i pszenicy Jezus mówi, że niecierpliwi chcieli od razu rzucić się na to pole i wyrwać kąkol, by została sama pszenica. 

            Nie bardzo umiemy znaleźć się wobec tej strategii Królestwa, którą Bóg przedsięwziął, kiedy przyszedł do nas, aby nas umocnić i uzbroić - także w walce ze Złem, nie tylko złem naszego grzechu, ale i naszych zbrodni, naszego przekleństwa, naszej służby Złu straszliwemu. Bóg zawsze nas zaskakuje gdy przychodzi. Tkwi w nas tęsknota, aby On przyszedł tak od razu, w blasku swej chwały i wprowadził swój porządek. Ale On chce, żeby Jego Królestwo nie przyszło ponad nami, ale przeszło przez nas. Dlatego mówi o ziarnie, które wpada w glebę, ale plon wydaje w zależności od tego, jak ta gleba to przyjmie. Czy będzie żyzna, otwarta na moc życia, które zawarte jest w ziarnie, czy też będzie skalista, albo tak płyciutka, że korzeń się nie rozwinie. Przyjdź Królestwo Twoje - gdy wymawiam te słowa, to mówię: Panie, spraw, aby moja gleba była żyzna i bogata. Daj mi, Panie tę cierpliwość, bym umiał przede wszystkim znaleźć korzeń Twego Królestwa w moim życiu, by to Królestwo promieniowało ze mnie i przeze mnie. Nie bym ja królował, lecz byś Ty królował we mnie. To znaczy, żeby przede wszystkim moje życie było ujawnieniem Twego światła i Twojej mocy. Tylko wtedy Twoje Słowo będzie skuteczne, Twoja moc będzie przemieniała ludzkie serca, jeśli rzeczywiście głęboko i mocno przejdzie przez życie każdego z nas. 

            Bóg nie robi utopijnych planów zbawienia ludzkości, nie zapowiada nadejścia epoki, w której wszystko będzie cudowne i życie na ziemi stanie się wspaniałe. Nie należy głoszenia o Królestwie przemieniać w czysto świecką utopię. Owszem, były takie utopie, które zrodziły się nawet w samym obrębie chrześcijaństwa. Ludzie oczekiwali, że przyjdzie Pan, zrobi porządek, wszyscy grzesznicy zostaną potępieni, a my, cnotliwi, będziemy żyli długo w bogactwie i szczęściu. Bóg nie głosi utopii. Za bardzo bowiem szanuje nas i naszą wolność. Chce, by Królestwo przeszło przez serce człowieka, czyli przez  w o l n o ś ć  człowieka, aby to Królestwo Boże rzeczywiście było Królestwem Boga i człowieka. Ale o to trzeba walczyć. Królestwo gwałt cierpi i gwałtownicy je porywają. (       ) Pamiętajmy, że cały czas strategia walki o Królestwo Boże jest strategią przeciwną tej, która obowiązuje w walkach politycznych, czy międzyludzkich. Tam walczę z kimś, aby jego krew przelać i odnieść zwycięstwo. Natomiast strategia Królestwa polega na tym , że mam walczyć ze sobą i płacić własną krwią jak Jezus - wtedy naprawdę Bóg odnosi zwycięstwo.          Przyjdź Królestwo Twoje... - to niebezpieczne słowa. Jak wszystko, co naprawdę prowadzi do Boga. Niebezpieczne, bo gdy je wymawiasz, powracają do ciebie w postaci pytania: co ty jesteś gotów dać, aby to Królestwo się dokonało najpierw w twoim życiu, wokół ciebie? W jaki sposób walczysz o nie, walcząc przede wszystkim ze swoją własną słabością, małością, tchórzostwem? Przyjdź Królestwo Twoje - ale te słowa prócz grozy, pełne są także nadziei. Dlatego, że Pan przychodzi i rzeczywiście jest w Nim moc. Znając dokładnie całą naszą słabość pamiętamy, że On przychodzi, aby przemieniać, uzdrawiać i ożywiać nadzieję. Przychodzi po to, żebyśmy odnaleźli siebie w Nim i by w nas królował.

 

 

III.Bądź Wola Twoja ... 
 

             Jezus mówił: Moim pokarmem jest wypełniać Wolę Tego, który Mnie posłał i wykonać Jego dzieło. (        ) Jezus wypełnia Wolę Ojca. Ta modlitwa Bądź Wola Twoja jest modlitwą, którą my, ludzie, wypowiadamy razem z Synem Człowieczym. To znaczy, że pokarmem dla naszego życia duchowego ma być owo wypełnianie Woli Tego, który posłał do nas swojego Syna. Sprawa wypełniania Woli Bożej oznacza, że zwracamy się do Boga, jako posłuszni.

             Spróbuję przybliżyć, na czym miałoby polegać owo posłuszeństwo, ale najpierw chcę przypomnieć, ze znajdujemy się w samym sercu chrześcijańskiej, czy szerzej - biblijnej wizji człowieka. Pierwotna katastrofa, która dotknęła człowieka na początku świata, nie polegała na strąceniu jego duszy w niewolę materii. Istotą tej katastrofy była odmowa posłuszeństwa. Zdecydowanie powiem ; nasi, jak ich obrazowo nazywamy,  prarodzice myśleli: będziemy jako bogowie,  m y  decydujący o tym, co Dobro i Zło. W tym sensie ów ich grzech jest obecny w każdym naszym grzechu. W gruncie rzeczy każdy grzech polega na tym, że  j a  chcę decydować o tym, co jest dobre i złe. Każdy grzech jest w takim razie nieposłuszeństwem. A Jezus był posłuszny i to aż do śmierci. Wyzwolił nas, nie tyle poprzez swą mękę i cierpienie, ale posłuszeństwem aż do śmierci krzyżowej. 

            List św. Pawła do Hebrajczyków jakby podsumowuje całe posłanie Jezusa. Oto idę. W zwoju Księgi jest o mnie napisane: radością jest dla mnie pełnić Twoją Wolę, mój Boże ( Ps   ) Ale tę Wolę Jezus spełniał do końca jako prawdziwy człowiek, we wszystkim do nas podobny prócz grzechu, stąd ta wstrząsająca modlitwa w Getsemani, pod drzewami na Górze Oliwnej. Chrystus modlił się słowami : Ojcze, jeśli chcesz, zabierz ode Mnie ten kielich, jednak nie Moja Wola, lecz Twoja niech się stanie. Myślę, że te słowa Chrystusa z Ogrójca są takim najmocniejszym i najbardziej wstrząsającym komentarzem do wezwania bądź Wola Twoja. A więc pierwszą  bardzo istotną myślą w naszych rozważaniach jest ta, że mówiąc bądź Wola Twoja wchodzimy w ślady Chrystusa,  n a ś l a d u j e m y  Go, uczymy się modlić tak jak On. W tych rozlicznych Ogrojcach, jakie są udziałem naszego doświadczenia życiowego, uczymy się mówić :  jeżeli chcesz, możesz ode mnie oddalić ten kielich, lecz Twoja niech się dzieje Wola. 

            Na czym polega w takim razie naśladowanie Jezusa? Święty Paweł mówi, tym razem w Liście do Rzymian:  Nie bierzcie wzoru z tego świata, lecz przemieniajcie się przez odnawianie umysłu, abyście umieli rozpoznać, jaka jest Wola Boża, co jest dobre, co Bogu przyjemne, co doskonałe. (       ) Przemieniajcie się. Chrześcijaństwo, pójście w ślady Chrystusa, wymaga przemiany umysłu, czyli całego sposobu myślenia, wartościowania, rozumienia swojego miejsca w świecie. Chrześcijaństwo nie polega na tym, że idąc ulicą wstępujemy do kościoła. Na progu wejścia w chrześcijaństwo musi być owa odnawiająca przemiana umysłu. Innymi słowy, programem chrześcijańskim jest przemienienie, nieustanne bycie w stanie przemienienia, czyli odnowienia. 

            W jaki sposób ma to nastąpić? Wszystkie religie zdają sobie sprawę, że człowiek musi dokonać przemiany swojego życia. W buddyzmie - przez unicestwienie praktycznie wszelkich pragnień, w hinduizmie - przez roztopienie się w boskości, u nas - przez miłość. Widzieliśmy ten obraz ze świętego Mateusza - będzie nas sądziła Miłość. A więc również to posłuszeństwo Woli Bożej musimy rozumieć zawsze jako płynące z miłości. Posłuszeństwo jest cechą człowieka kochającego; od tej strony przedstawia nam ten problem Pismo Święte. To nie cecha niewolnika, który się boi i dlatego z lęku stara się przypodobać. To jest cecha kogoś, kto kocha. Ten, który kocha, jest posłuszny, bowiem wsłuchuje się w tego, który jest przedmiotem jego miłości.

             Miłość nie jest monologiczna. Nie możesz kochać patrząc w lustro. Możesz kochać, gdy masz przed sobą twarz innego, w którego głos się wsłuchujesz. Być posłusznym, to najpierw umieć słuchać, a potem umieć pójść za tym słowem. A więc posłuszeństwo chrześcijańskie nie jest służalczością, lecz pewnym sposobem bycia miłości. Miłości wobec Ojca, na którego Wolę się zgadzamy. Jestem ci posłuszny, bo wsłuchuję się w twój głos. 

            Ku czemu ukierunkowywuje nas to posłuszeństwo, czyli w którą stronę  skierowuje mnie słowo, którego słucham? Bardzo prosto mówi nam o tym święty Jan : Taka jest bowiem Wola Boża, którą objawiono nam od początku, abyście się wzajemnie miłowali. I znowu na tropie poszukiwania tego posłuszeństwa znajdujemy miłość, która ma swój początek w Bogu, ale też ma posłanie od Boga przez nas do drugiego człowieka. Tak jak w dzisiejszej Ewangelii; będziesz sądzony z tego, czy jesteś posłuszny Bogu, to znaczy, czy jesteś ku drugiemu człowiekowi pochylony z otwartością i miłością, i czy kierujesz się tym w swoim życiu. 

            Bądź Wola Twoja - to także świadomość tego, że nie ma nad nami władzy żaden fatalizm. Posłuszeństwo Bogu to wyzwolenie człowieka od służby wszystkim bożkom, które odbierają nam wolność. W skrócie nieco sloganowym można powiedzieć, że być posłusznym Bogu, to uświadomić sobie, że człowiek jest tak wielki, że wolno mu uklęknąć tylko przed Bogiem, bo tylko wola Boga samego ma powodować moim postępowaniem. A jeżeli nie Wola Boga, to będą tobie prędzej czy później rozkazywali różni pomniejsi bożkowie. Wynika z tego, że alternatywą posłuszeństwa Bogu jest zniewolenie. I nie ma innej drogi. Stajemy wobec takiej właśnie Bożej propozycji. Wola Boża to nie los. Wola Boża to Ojciec, który miłuje, podaje nam rękę i prowadzi do zjednoczenia w miłości z Nim swoich dzieci, aby być Wszystkim we wszystkich. 

 

 

IV. Chleba naszego powszedniego daj nam dzisiaj ... 
 

            Uczymy się modlitwy Ojcze nasz traktując ją jako szkołę modlitwy. Z tą bowiem intencją Jezus przekazał tę modlitwę swoim uczniom. Dziś rozważymy czwartą z próśb Modlitwy Pańskiej, by został nam dany chleb powszedni na dzisiaj. 

            Jeżeli przez symbol będziemy rozumieli jakiś fragment, który reprezentuje całość, chleb jest symbolem tego wszystkiego, co jest nam potrzebne do życia i to godnego życia. Nie przez przypadek właśnie chleb oznacza to wszystko, bo może nam brakować wielu rzeczy i damy sobie radę. Natomiast jesteśmy bezradni gdy brakuje chleba .

            Ten nasz wspaniały XX wiek zna chyba niespotykane w tej skali doświadczenie głodu. Nie mówię o głodzie spowodowanym przez ciosy natury, klimatu, ale jeżeli kiedykolwiek czytaliście jakieś wspomnienia z łagrów, tam okruszek chleba był skarbem, a gdy się ten kawałek dostało, żuło się go jak najdłużej, bo to dawało ludziom życie, czy nadzieję przeżycia. Podobnie makabryczne doświadczenie historyczne spotykamy u Stalina, który chcąc rozkułaczyć Ukrainę, zagłodził jej mieszkańców. Wielu ludzi umarło wtedy z głodu. Matki zabijały swoje dzieci, żeby je zjeść. 

            A więc z pokorą wymawiajmy słowa chleba naszego powszedniego..., gdy jesteśmy w tej szczęśliwej sytuacji, że wracając do domu znajdujemy chleb na stole i możemy dać swoim dzieciom nie tylko chleb, ale i coś do chleba. Może jednak warto zachować w pamięci werset z Mojej piosnki Norwida, o szacunku dla kruszyny chleba, której się nie pozostawia na ziemi, bo jest dar nieba. Zauważmy, że po tych wielkich prośbach, aby się Imię Pańskie święciło, Jezus składa w nasze ręce taką prostą i zwyczajną prośbę o chleb. To jest prośba o życie, o podtrzymywanie daru życia, jaki otrzymaliśmy.. 

            O jaki chleb chodzi? Oczywiście, przede wszystkim ten, który bierzesz na rękę, który dajesz dziecku, który sam jesz. Ale ponieważ chleb jest symbolem, więc mieni się dużo bogatszymi znaczeniami. Szczególnie zagadkowe dla chrześcijan było to słowo powszedni, które tłumaczyli  jako epiusios . Podobno to słowo występuje w Nowym Testamencie tylko jeden raz i istnieją dwie linie interpretacyjne, ale ja tutaj nie chcę robić wykładu. Pragnę tylko zwrócić uwagę na głębię tego słowa. Na pewno pierwsze znaczenie to codzienny - chleba naszego codziennego daj nam dzisiaj. Prosimy o to, co jest nam potrzebne na dziś. Ojcowie Kościoła w bardzo ciekawy sposób wiązali prośbę o chleb z tymi słowami Chrystusa: nie martwcie się o to, co będzie jutro. Martwcie się o to, co jest dziś. Jest w tym jakby nawiązanie do historii narodu wybranego, który wędrując z Egiptu do Ziemii Obiecanej, zagrożony głodem, dostał mannę z nieba. Ale mannę wolno było zebrać tylko na bieżący dzień. Oczywiście znalazły się jakieś chytrusy, które porobiły zapasy, ale wszystko im się zepsuło. To ciekawa uwaga; proś o ten chleb, który jest  n a  d z i s i a j .

            Istnieje jednak inna możliwość interpretacji. Chleba naszego daj nam na j  u t r o , innymi słowy: daj nam dzisiaj chleba jutrzejszego. I tu zaczyna się zarysowywać duchowy wymiar sensu tych słów . Mianowicie; jeżeli potrzebny jest nam chleb karmiący nie tylko ciało, ale i nasze życie duchowe, to znaczy, że już teraz pobieramy pokarm, który uzdalnia nas do tego, byśmy mogli żyć także i jutro. A  j u t r o  oznacza wejście poza czas, wejście w wieczność. A więc prosimy o chleb, który jest nam potrzebny na dziś w czasie - i nie chodzi tu o dzisiejszą datę . Dziś - znaczy - tu i teraz, w tym życiu. Ale ten chleb karmi także nas na jutro, czyli na wieczność. Chleba naszego jutrzejszego daj nam dzisiaj - jest i taka możliwość interpretacji. Zresztą obydwie nie wykluczają się wzajemnie, lecz migocą jakimś blaskiem, jak zawsze gdy mamy do czynienia z wielkimi, fundamentalnymi dla życia duchowego symbolami. 

            Czym jest ten chleb, który dzisiaj spożywamy, a który owocuje na jutro? Najpierw to jest chleb słowa. Nie samym chlebem żyje człowiek, lecz każdym słowem, które pochodzi z ust Bożych(      ). Jezus wkładając w nasze usta tę modlitwę, bynajmniej nie był platońskim idealistą, który twierdził, ze należy dbać tylko o duszę. Ten chleb codzienny, zwyczajny, chleb dla życia, tu, dzisiaj jest potrzebny. Ale Jezus jakby rozbudowuje jego znaczenie; twoje życie, to nie jest tylko metabolizm w organizmie. Twoje życie to także ten głód czegoś większego, to głód słowa. Przeglądając komentarze wyczytałem, że w jednym z kodeksów irlandzkich z XI wieku dopisano panem verbum Dei coelestem da nobis hodie - chleba słowa Bożego niebieskiego daj nam dzisiaj. Słowem też się karmimy i to nie jest metafora. To jest bardzo realna prawda.      

            Chleb to także Eucharystia. Chleb, który z nieba zstąpił,  nie jest już tym, który jedli wasi przodkowie i pomarli(      ). Jezus mówi tak o sobie podczas tego wielkiego przemówienia wygłoszonego w Kafarnaum, zapisanego w VI rozdziale Ewangelii św. Jana: Kto pożywa ten chleb, będzie żył na wieki. Istnieje ścisły związek między chlebem i życiem. Jesz chleb, aby on dał ci siły do życia dzisiaj. Chleb Eucharystyczny  p o ż y w a s z  - używamy tutaj tego bardziej uroczystego określenia - abyś ty zamienił się w T e g o,  k o g o  p o ż y -w a s z . To jest genialna myśl świętego Augustyna. Chleb jesz, żeby umocnić swe siły, ale Chleb Eucharystyczny przemienia cię w Tego, którego ty pożywasz, wchodzisz w bardzo głęboki związek z Chrystusem, ze Zbawicielem. Ten chleb znajduje się także - dodaje św. Augustyn - w czytaniach, których słuchamy i w hymnach, które wszyscy śpiewamy. Polecam tę uwagę św. Augustyna tym, którzy jeszcze tak ostrożnie śpiewają. To też jest chleb, który nas karmi. 

             ...daj nam dzisiaj - to jest dowód oczywistej ufności. I nie daj mnie, ale daj  n a m - czyli to nasza wspólna modlitwa; bo jeżeli modlę się daj nam, to modlę się także daj tobie, wskazując na drugiego. Nie modlę się tylko dla siebie. 

            I jeszcze jedna bardzo ważna uwaga. Wypowiadamy uczciwie te słowa, aby Bóg dał nam chleba, jeżeli uczciwie na ten chleb sami potrafimy zarabiać. Są dwie zasady, które to wyjaśniają. Pierwsza, której autorem jest św. Benedykt  ora et labora - módl się i pracuj. Jeżeli tylko pracujesz, to masz ten chleb w sensie fizycznym. Ale modlisz się o ten chleb, który daje ci życie duchowe. O ten chleb wolno ci się modlić również wtedy, kiedy sam pracujesz. Istnieje druga zasada św. Augustyna powtórzona potem przez św. Ignacego Loyolę; rób wszystko tak, jakby Boga nie było, a módl się tak, jakbyś sam nic nie mógł zrobić. Wtedy jesteś uczciwy wobec Boga, który po to dał ci .....................................................................................................................

 

V.I odpuść nam nasze winy, jako i my odpuszczamy naszym winowajcom ...
 

            

            Dochodzimy do trudnej w gruncie rzeczy prośby Modlitwy Pańskiej, aby zostały nam odpuszczone nasze grzechy, jako i my odpuszczamy naszym winowajcom. Dotychczas modlitwa, której nas Jezus nauczył, kazała nam się wpatrywać w niebo, mówić wprost do Ojca. Teraz dotykamy tajemnicy Zła, czyli świata i życia, w którym jesteśmy. Dotykamy konkretnie zła, czynionego przez nas, ale również i zła, które krąży pomiędzy nami. Zło bowiem ani Dobro nie pozostaje nigdy w ludzkim sercu, ani na ludzkich rękach. Jest między nami, dlatego modlimy się: odpuść nam  n a s z e  winy, a więc te moje i te nasze. 

            Odpuszczenie to wielka tajemnica chrześcijaństwa, Boga, który przebacza. Nie potrafimy sobie nawet wyobrazić, jak straszne jest życie w świecie, w którym nie ma odpuszczenia ani przebaczenia. Wielcy ludzie zmagali się z tym problemem. Może pamiętamy ze szkoły tragedie greckie, ale warto do nich wrócić będąc dorosłym. Edyp, na którym ciąży przekleństwo, za którym biegną Erynie - boginie zemsty i bezwzględnie dościgają go. Dla niego nie ma przebaczenia. Hindus wierzy że będzie musiał wciąż odpokutowywać w kolejnych wcieleniach swoje winy, albowiem każda musi zostać spłacona. 

            W tym, co Chrystus mówi nam o przebaczeniu kryje się w pewnym sensie wielkie niebezpieczeństwo. Dlatego, że bardzo łatwo ta łaska przebaczenia może stać się łaską tanią, łatwo zdobywaną. Ot tak, troszkę postoję w kolejce do konfesjonału, powiem coś w księże ucho, on mi odpuka i wszystko będzie w porządku. A przecież każda łaska, każde przebaczenie jest cudem. I nie jest to łaska tania również dlatego, że Bóg ją uwarunkował: przebaczę ci, jeżeli ty przebaczysz. To znaczy, że przebaczenie nie spływa do nas automatycznie z nieba, lecz przychodzi przez drugiego człowieka. Nie tylko w tym sensie, że w konfesjonale wobec Kościoła wyznajemy nasze winy, ale również w tym znaczeniu, że aby Bóg mi przebaczył, ja muszę przebaczyć i dostąpić przebaczenia.

            O co prosimy? Zwróćmy uwagę, że w obydwu zapisach modlitwy Pańskiej, przechowywanych w Ewangeliach wg św. Mateusza i św. Łukasza, nieco inaczej ta prośba jest sformułowana. U św. Mateusza w miejscu, gdzie mówimy odpuść nam nasze winy, jest słowo, które dosłownie oznacza dług, należność - I odpuść nam nasze długi, jako i my odpuszczamy naszym dłużnikom. U św. Łukasza jest powiedziane wprost : grzech. To takie ciekawe słowo, które oznacza chybienie celu, zaniedbywanie czegoś, błądzenie. Kiedy grzeszysz, to znaczy, że chybiasz celu, rozmijasz się z zasadniczym kierunkiem w twoim życiu. Chyba od razu czujemy, że w tym słowie dług jest odesłanie do przypowieści przytaczanej u św. Mateusza . Pan ma dokądś odejść, więc rozlicza się i wzywa dłużników. Przychodzi dłużnik, który jest winien dziesięć tysięcy talentów. To jest niewiarygodna suma, nawet Bill Gates takiej nie posiada, choć ma podobno sto miliardów dolarów prywatnego majątku. Ale ledwie sługa doznał odpuszczenia tego długu od pana, rzuca się do gardła komuś, kto mu był winien zupełnie znikomą sumę stu denarów. Wtedy pan wpada w gniew: to ja ci tak wysoką sumę darowałem, a ty rzucasz się do gardła swemu bliźniemu? I tak Ojciec mój uczyni wam, jeżeli każdy z was nie odpuści z serca bratu swemu - mówi Jezus. 

            Bóg daruje dług, który wobec Niego zaciągamy, ale warunkiem jest przebaczenie drugiemu człowiekowi. Myślę, że warto się nad tym zastanowić, dlatego, że my mamy mało chrześcijański obraz Boga jako sędziego. Wciąż jest to wielki imperator siedzący na wielkim tronie, skąd rozdaje nagrody i kary. A przecież ten Sędzia sądzi nas nie tyle w swoim imieniu, co w imieniu innych ludzi. Albowiem mówi : cokolwiek uczyniliście jednemu z tych braci Moich najmniejszych, Mnieście uczynili(   ). To znaczy, że ból, który sprawia mój grzech, rana, którą zadaję drugiemu człowiekowi moim grzechem, są tożsame z raną i bólem zadanym Bogu. On bowiem utożsamia się z cierpiącym - Mnieście uczynili. Można więc powiedzieć - i to nie jest pobożna przesada- że trybunałem, który będzie nas sądził, będzie trybunał drugiego człowieka. Chrześcijaństwo nie zajmuje się takim humanitaryzmem jak Czerwony Krzyż ( choć to bardzo zacna organizacja), ale istnieje w nim ten niesłychany związek, solidarność Boga z człowiekiem.

            Droga do Boga - jak nas uczy modlitwa Ojcze nasz, jest drogą, która prowadzi przez drugiego człowieka i trybunałem, w imieniu którego będzie sądził nas Chrystus jest drugi człowiek. Odpuść nam nasze winy, jako i my odpuszczamy naszym winowajcom- jako i ja odpuszczam. To bardzo trudne. Czy potrafimy wraz z Chrystusem powiedzieć Panie, odpuść im, bo nie wiedzą, co czynią (      ). Mówił tak, gdy Go krzyżowano. Czy nie jest w tym zawarta jakaś nieprawdopodobna, otchłanna myśl o tym, że w każdym grzechu, w każdym złu jest coś, co sprawia, że nie do końca człowiek w tym grzechu się mieści. Nie wiedzą, co czynią - warto nad tym pomyśleć, bo to nie znaczy, że nie są za to odpowiedzialni, tylko znaczy, że człowiek nie jest zdolny do końca utożsamić się ze złem, które czyni. Utożsamianie się ze złem to jest przywilej diabelski. Człowiek do końca nie wie, co czyni i dlatego przebaczenie nie jest niczym innym, jak pewnym otwarciem się na tę szczelinę dobra, która jest w każdym z nas. W gruncie rzeczy wierząc w Boga, wierzymy także i w człowieka, wbrew wszystkiemu, czego doznaliśmy od ludzi. Przecież sami wiemy, jak często nasze zwątpienie w Boga wypływa ze wszystkich krzywd i tego smutku  życia, jakiego doznajemy za sprawą naszych bliźnich. I jakże często potrafimy te swoje rany bardzo długo w sobie celebrować, przechowywać, osłaniać. Czujemy wtedy jak działają te nie odpuszczone cudze grzechy, które są jak trucizna zatruwająca cały nasz organizm swoimi straszliwymi sokami. Odpuść nasze winy. Spraw, abym umiał odpuścić tym, którzy mnie skrzywdzili, tym, którzy mnie zadali rany. Dlatego, że wkładając tę prośbę w nasze usta, wyraziłeś, Ojcze, wielką wiarę w człowieka i w to, że każdy( to jest szaleństwo, co mówię), gdzieś tam najgłębiej, może nawet nikłym płomykiem, ale naprawdę pragnie dobra. Odpuść, bo nie wiedzą, co czynią. Zło krąży, zło rani. Mój grzech jest raną, którą Tobie zadaję. 

            Czy możemy przerwać to błędne kolisko Zła? Czy wierzymy, że przebaczenie ma taką kosmiczną moc, że przebaczając bliźniemu otwierasz jego serce na dobro i leczysz ranę, która jest w Tobie? Modlitwa Pańska jest bardzo trudną modlitwą. Ale Bóg szanuje człowieka i nie wkłada w jego usta banalnych frazesów, lecz słowa, które muszą przejść przez nasze serce, i które muszą boleć, ale tylko wtedy jest nadzieja na uzdrowienie.

 

 

VI. I nie wódź nas na pokuszenie ...
 

            Tak się składa, że powyższa prośba Modlitwy Pańskiej staje się przedmiotem naszej dzisiejszej - jakże adwentowej - refleksji. Dlaczego? Dlatego, że słowo pokuszenie w polskim brzmieniu nie do końca oddaje sens tego terminu, który był użyty w tekście greckim i tym napisanym w języku aramejskim, którym mówił Jezus. Mianowicie pokuszenie oznacza zarazem próbę, a więc również modlimy się  - i nie wystawiaj nas na próbę. A taką próbą, jak czytamy w jednym z fragmentów Pisma Świętego, ma być też dzień Ostateczny, w którym okaże się, na czym budowaliśmy. 

            O co tym razem prosimy? Po pierwsze, aby Bóg nie wystawiał nas na pokusę, która byłaby dla nas zbyt silna, a z drugiej strony, żeby nie dopuszczał, by próba, która ma przyjść, była od nas większa. To słowo, które tłumaczymy jako pokuszenie w rzeczywistości oznacza próbę i doświadczenie, kuszenie. W Piśmie Świętym owo wystawianie na próbę, czyli kuszenie, nie jest jednak tak jednoznaczne jak w naszym potocznym języku. Mawiamy bowiem na przykład: diabeł mnie podkusił. Tymczasem, jak czytamy w Księdze  Rodzaju o tym jak Abraham usłyszał, że ma wziąć swojego syna pierworodnego Izaaka, zaprowadzić na górę, którą ci wskażę - tak powiedział mu Pan. Nasza Biblia Tysiąclecia mówi, że Bóg wystawił Abrahama na próbę. Sięgnąłem także do Biblii Wujka, a muszę wam powiedzieć, że coraz bardziej przekonuję się do wujkowej, bardzo soczystej polszczyzny. Otóż według księdza Jakuba Wujka Bóg kusił Abrahama, czyli wystawiał na próbę.

            Bóg kusi człowieka i wystawia go na próbę. W tym zawiera się ogromne bogactwo znaczeń, które napotykamy, i które są niesłychanie ważne dla nas, nie dla jakiejś szkolnej egzegezy tych tekstów, tylko dlatego, że ukazują nam różne sytuacje życiowe, dotykające każdego z nas. Biblia mówi również o tym, że człowiek kusi Boga i wystawia Go na próbę. Klasycznym przykładem są Izraelici, którzy w drodze przez pustynię kusili Boga wystawiając Go na próbę. Dziś, gdy głos Jego usłyszycie ( Ps 95) , nie zatwardzajcie serc waszych jak w dzień kuszenia na pustyni, gdzie kusili Mnie wasi ojcowie. Próbowali Go wtedy; ile jeszcze wytrzyma? A skoro nas wyprowadził, to niech da nam jeszcze jeść i pić. 

            W pierwszej gminie chrześcijańskiej, kiedy zdecydowano, że majątek będzie wspólny, jedno małżeństwo część zachowało dla siebie. Piotr zgromił ich wówczas: wystawiliście na próbę Ducha Świętego. Nie byliście do końca otwarci i jaśni. Sądziliście naiwnie, że uda wam się przechować coś pod dywanem. A przecież zdecydowaliśmy się, że cali oddajemy się Panu Bogu. 

            Nie wystawiaj Boga na próbę. Mówiłem, że Bóg również próbuje i kusi człowieka, jak uczynił w przypadku Abrahama. Chciał zobaczyć, co jest w jego sercu, czy jest on wierny. Wiemy, że Abraham przeszedł bohatersko tę próbę. Oczywiście próbuje człowieka też szatan. Niezwykły jest prolog do Księgi Hioba, gdzie szatan zaczyna od oskarżenia człowieka. Oskarżenia, które nadal jest aktualne i dotąd powtarzane. Szatan mówi: popatrz, ten Hiob błogosławi Ciebie, bo mu się dobrze powodzi. On nie kocha i nie szanuje Ciebie, kocha te dobra, które mu dajesz. Jego serce tak naprawdę jest daleko od Ciebie. Zauważcie, że szatan w Piśmie Świętym nazywany jest oskarżycielem, tym, który nas oskarża. Bardzo często oskarża człowieka również przed nim samym, strasząc go jego własnymi grzechami. Ale też oskarża przed Bogiem . Dramatyczność Księgi Hioba polega na tym, że Bóg postanawia go wypróbować, czy będzie wierny. Bóg wierzy człowiekowi, wierzy Hiobowi, że on sprosta tej próbie. Dlatego ją dopuszcza. 

            Ale dlaczego Bóg dopuszcza, by człowiek był próbowany przez szatana, przez Złego, od którego modlimy się, by Bóg nas zbawił - nie od Zła w sensie abstrakcyjnym, ale od  Z ł e g o? Dopuścił także, by Syn Człowieczy był próbowany, tak zaczyna się Jego misja nauczycielska. Gdy przebywał na pustyni,  zechciał dopuścić do siebie szatana, który Go kusił. Jak pięknie opisuje to św. Paweł w Liście do Hebrajczyków:  dlatego Jezus jest wypróbowany, bo musiał się upodobnić pod każdym względem do braci, podobny do nas we wszystkim prócz grzechu. Aby stał się miłosiernym i wiernym arcykapłanem wobec Boga. Wypróbowanym jak my, jak każdy z nas(      ). Jezus jest naszym arcykapłanem, naszym rzecznikiem wobec Boga, którego świadectwo, że ta próba została dopełniona i to dobrze dopełniona, jest mocniejsze, niż głos oskarżyciela, który będzie wydobywał wszystkie świństwa i ciemne sprawy z naszych serc i wnętrz. Ale Jezus jest tym, który jest wypróbowany. W czym bowiem sam cierpiał będąc doświadczany, w tym może przyjść z pomocą tym, którzy są poddawani próbom. 

            Nie wystawiaj nas na próbę, która byłaby większa od nas. Ale wierzymy, że gdy próba przyjdzie, nie będziemy sami, że stanie przy każdym z osobna nasz Opiekun i Zbawca, który jest po mojej stronie.

            Jeszcze raz zacytuję Pismo Święte, bo ono jest najlepszym kontekstem do zrozumienia tej prośby, by Bóg nie wodził nas na pokuszenie, nie 

wystawiał na próbę. Otóż św. Paweł pisze, że podczas ostatecznej próby, gdy przyjdzie ogień, by spalić niebo i ziemię, aby powstały nowe niebo i nowa ziemia,  jak ktoś na tym fundamencie buduje ze złota, srebra, z drogich kamieni, z drzewa, trawy, lub ze słomy, tak jawne stanie się dzieło każdego(    ). Przyjdzie próba i okaże się, na czym naprawdę i z czego budujesz swoje życie; ze słomy, z trawy, czy z drogich kamieni, ze złota, ze srebra ... Wszystko to odsłoni Dzień Pański. Ukaże się bowiem w ogniu, który wypróbuje jakie jest to budowanie. W tym miejscu musimy przyznać, że modlimy się również o to, żebyśmy - jak mówi Apokalipsa - byli zachowani od godziny próby, która ma przyjść na cały obszar zamieszkały, aby wypróbować mieszkających na ziemi. 

            Prosimy Cię, Panie, niech Twa próba, która przyjdzie, będzie dla nas pełna miłosierdzia, bo Panie Ty wiesz najlepiej, że to, co budujemy w naszym życiu jest na pewno i ze złota, i ze srebra, i z trawy, i z siana, i czego by tam jeszcze w naszym życiu nie było. Poddaj nas takiej próbie, abyśmy ocaleli, bo Ten, który jest naszym rzecznikiem, też przeszedł próbę i przyniósł nam ocalenie. Wybawił nas od Złego, od tego, który nas nieustannie oskarża, który nieustannie chce zniszczyć pokój naszych serc, pokój naszego życia. Panie, nie dopuść do mnie pokusy, która byłaby ode mnie mocniejsza, większa od mego serca i od mojej wierności. Nie wystawiaj nas na próbę, która odebrałaby nam nadzieję.

 

 

VII. Zbaw nas ode złego.
 

 

            Ostatnia z próśb modlitwy Pańskiej - dobrze, że dzisiaj właśnie przypada, bo być może na jej tle będziemy mieli okazję żeby pełniej i głębiej przeżyć tajemnicę Narodzenia. Pamiętamy dokładnie o co chodzi - ale zbaw nas ode Złego. Od Złego, czyli od czego prosimy by nas Ojciec zbawił? Od Zła, czy od Złego? Od mojej niedoskonałości moralnej, moich grzeszków, słabości i zdrad, płycizny, czy też moje życie uwikłane jest w jakiś dramat, którego nie potrafię nawet nazwać; dramat jakiejś potężnej, wielkiej tajemnicy nieprawości - misterium iniquitatis. 

            Czy rzeczywiście mamy świadomość tego, o czym mówi święty Jan - ten świat w Złym leży, to znaczy, że całe obszary rzeczywistości naszego życia społecznego mają gdzieś swoje korzenie w tej tajemniczej, ciemnej rzeczywistości. Trzeba powiedzieć, że ta prośba nadaje wymiar jakby szczególnego dramatyzmu naszej wierze. Dramatyzmu, który może nie do końca na co dzień potrafimy przyjąć. Jedną z przyczyn płytkości naszej polskiej religijności i katolicyzmu upatrują niektórzy w nie dość jasnym i świadomym wyobrażeniu sobie całego ogromu tajemnicy Zła, wobec której stoimy.       Etnografowie i etnologowie wielokrotnie i z pewną lubością zajmowali się opisywaniem naszego rodzimego diabła. Toż on jest po prostu śmieszny i niepoważny. Taki diabeł chłopski, którego potrafi wykołować każdy kmiotek, nie mówiąc już o Góralu. Rokita równy Borucie, taki karmazyn przy szabli, który największą szkodę jaką zrobi, ale to razem z Borutą, to znaczy, że karocę na błoto wyciągnie i potem pijanego szlachcica wodzi za łeb pod wierzbami. Gorszy rodzaj diabła opisał Miłosz w Dolinie Issy ; to był taki maleńki Niemiaszek, Prusak we fraczku, co biegał szwargocząc po niemiecku i to było najgorsze, co moglibyśmy sobie wyobrazić. Ale przyznajcie, że to wszystko jest dosyć śmieszne. No cóż, naszym Faustem jest Pan Twardowski, który optymistycznie skończył na Księżycu, ale w sumie nie najgorzej. Chociaż nie wiem, czy w tym nie tkwi nasza siła ? Niemcy mieli wielkiego, wspaniałego, ale tragicznego Fausta. 

            Przyznam się, ze chodzi to za mną od lat pewien obraz . Ostatnio trochę o tym zapomniałem, ale w tym roku byłem w Oświęcimiu i zobaczyłem zdjęcia umieszczone obok szubienicy, na której powieszony został Hess, czyli komendant Austchwitz. Jedna z fotografii przedstawia delegację Igefarben Industrie, która kontrolowała budowę tutejszych zakładów chemicznych. W drugim rzędzie z lewej strony ubrany na sportowo stoi młody inżynier niemiecki, doktor Faustus. Przysięgam, że to nie literatura ani dziennikarstwo. 

            Oczywiście, że doktor Faustus nie musi mieć teraz swego Mefistofelesa, który straszy i robi przedstawienia. Dzisiejszy Mefisto jest bardzo rzetelnym technokratą, który sprawnie potrafi wodzić ludzi na pokuszenie, nie takie śmieszne, którego skutkiem jest to, że się szlachciura spije, tylko takie krwawe pokuszenie. Mówię o tym nie po to, żeby ubarwić nasze myślenie o diable, ale proponuję sobie i wam , żebyśmy poważnie zaczęli myśleć o grozie tego, którego Biblia bardzo wyraźnie nazywa nie tylko Złem, ale Złym. Nasz ludzki świat jest uwikłany w jakiś dramat demonicznego buntu przeciw Bogu. Bardzo wyraźnie przypomniał o tym ostatni katechizm Kościoła Katolickiego Jana Pawła II. Przyznam się, że dopiero przeczytawszy fragment mówiący o Modlitwie Pańskiej, wyraźnie uświadomiłem sobie, że przecież Chrystus uczy nas modlić się, aby Ojciec zbawił nas nie tylko od Zła, ale i od Złego. Ostatecznie przecież pamiętamy, że w naszym imieniu przed naszym chrztem rodzice chrzestni wyrzekli się diabła i wszystkiego, do czego posłuszeństwo temu szatanowi może prowadzić. To znaczy, że wiara chrześcijańska bardzo poważnie traktuje to wyzwanie. 

            Oczywiście musimy zrobić duży wysiłek, mówię nie tylko o teologach i kaznodziejach, ale o nas wszystkich, aby móc wyjść poza te naiwno- folklorystyczne wyobrażenia. Tu chodzi o coś znacznie poważniejszego, o coś co wykracza poza naszą wyobraźnię, a czasami nawet poza naszą świadomość. Tym nie mniej , gdy patrzymy na ludzkie dzieje, ludzkie doświadczenia, to chyba możemy powiedzieć, że suma Zła, która się dzieje na świecie, przerasta możliwości sprawcze tak pojedynczych ludzi, jak całej ludzkości. Zwłaszcza tam, gdzie spotykamy się ze Złem czystym, bezinteresownym, które czynione jest tylko po to, by zadać ból, czy zniszczyć najbardziej bezbronne Dobro. Tam właśnie chyba mamy do czynienia ze straszliwym śladem tego, który chciałby być władcą tego świata, ale któremu Bóg przeciwstawił swego Syna. Jezus modlił się - i o tym katechizm też przypomina  w kontekście tej właśnie prośby, którą dziś rozważamy- nie o to Cię proszę, abyś ich zabrał ze świata, ale abyś ich zachował od Złego(    ) 

            Ten świat nie jest zły. Ten świat jest stworzony przez Boga. Nie w materii tkwi Zło, jakby to niektórzy chcieli tłumaczyć. Świat przesiąka złem o tyle, o ile poddaje się bezwolnie owej straszliwej mocy destrukcyjnej, która działa w taki sposób, aby odebrać nas Ojcu; gdy ulega sile, której napędem jest nienawiść, czysta nienawiść do Boga. 

            Ważne jest też, byśmy nie dali się zwieść takim rodzajom przepowiadania, które chętnie widziałyby diabła w samym centrum chrześcijaństwa. Istnieją takie głosy, rozgłośnie, pisma, które jakby stawiały Złego i wszystkich Jego agentów w centrum wszystkiego. A to centrum oznacza jakiś niezwykły spisek przeciw całemu światu i należy to konkretnie zmaterializowane Zło zniszczyć. Nie taka jest wizja Chrystusa. On uznaje potęgę Zła. Przeciwstawia się mu, sam był poddany próbie, pokusie. Ale również uwalnia nas od Złego. Dobra Nowina o Chrystusie Zbawicielu stawia w centrum Jego jako zwycięzcę szatana i śmierci. Po to się narodził, aby moc Zła została złamana, po to, aby zetrzeć głowę węża. I dlatego to, co nam mówi Modlitwa Pańska  - ale nas zbaw ode Złego, nie wynika ze straszliwego poczucia bezsilności wobec Zła i słabości, poczucia osaczenia przez Zło i jego ciemne siły. Wręcz przeciwnie, to jest wyznanie wiary, że Bóg nas od Złego wybawia. I daje nam moc do tego, abyśmy te skutki złego działania, czyli Zło we mnie umieli przełamać mocą jeszcze większą, mocą Bożej Łaski. Ale musimy pokornie prosić, aby Pan nie wystawiał nas na próbę, która jest od nas większa, która przerastałaby nasze siły i naszą wiarę. Wierzymy bardzo mocno, że Bóg daje nam próbę na naszą miarę, a nigdy taką, która by nas przerastała. I dlatego wiemy, ze On zbawia nas do Złego, bo Jego jest Królestwo, Potęga i Chwała na wieki. 

Jan Andrzej Kłoczowski OP 

 

                                   Koniec - czy kryzys - europejskiej filozofii?

 

 

Najpierw kilka słów o samym tytule, wymaga on bowiem przynajmniej krótkiego komentarza. O czym właściwie mam pisać, o końcu czy też o kryzysie filozofii? Jeżeli ma nastąpić koniec filozofii, to właściwe  nie ma o czym rozmawiać, wystarczy się pomodlić za spokój duszy nieboszczki, która nie zasłużyła nawet, aby przypisać jej świętą pamięć. Jeżeli jednak mamy mówić o kryzysie to trzeba ustalić , jak ten termin rozumieć. 

Grecki wyraz zisirk oznacza dosłownie:  rozróżnienie, rozstrzygnięcie, osądzenie; w dalszym sensie przypisuje się terminowi kryzys takie znaczenia, jak moment rozstrzygający, punkt zwrotny, okres przełomu. Współcześnie używa się tego terminu najczęściej  w kontekście ekonomicznym, kiedy oznacza załamanie  procesu wzrostu gospodarczego, poważne naruszenie stanu równowagi gospodarczej i regres w rozwoju ekonomicznym kraju. Termin ten występuje także w medycynie, jako nagłe, gwałtowne przesilenie się choroby z następującym po nim szybkim spadkiem gorączki i ustąpieniem innych objawów. 

Stawiam taką oto tezę - możemy zasadnie mówić o obecnym kryzysie filozofii, nie zaś o jej końcu. Filozofia znajduje się dziś w stadium przesilenia, ale w pewnym sensie jest to jej naturalny sposób istnienia. 

 

 Mamy mówić o filozofii, czyli o tej szczególnej i osobliwej wiedzy, która przed wiekami zrodziła się pod niebem Hellady, na Wyspach Jońskich. Zwano ją philo-sophia, bowiem miała być ona mądrością, mówiąc zaś dokładniej: umiłowaniem mądrości. Platon przekazał w Uczcie słowa Diotymy, która  czyni Erosa przewodnikiem filozofów. Był on dzieckiem Biedy i Dostatku, poczętym na uczcie Afrodyty, stąd nie jest już biedakiem, ale nie jest także głupcem, bowiem zasmakował już w dążeniu do mądrości, choć jej jeszcze  nie zdobył.  Jest w drodze, rozpięty pomiędzy pełnią a brakiem. Karl Jaspers tak to ujął: "Greckie słowo filozof (philosophos) stworzono jako przeciwstawienie do 'sophos'. Oznacza ono tego, kto miłuje poznanie (wiedzę), w odróżnieniu od tego, kto by posiadłszy poznanie nazywał siebie wiedzącym. Ten sens słowa zachował się do dzisiaj. Poszukiwanie prawdy, nie posiadanie prawdy jest istotą filozofii. Filozofia znaczy: być w drodze. Jej pytania istotniejsze od jej odpowiedzi, a każda odpowiedź staje się nowym pytaniem" [1].

 

Ale początki nie były tak idylliczne, jak je opisał Platon. Filozofia była od początku dzieckiem kryzysu. Zrodziła  się w konflikcie i sama generowała konflikty, powstała z walki odwołujących się do rozumu myślicieli z mityczną interpretacją świata - walki logosu  z mythosem. 

Zaraz też po wielkich metafizykach, takich jak Heraklit czy Parmenides, pojawili się sofiści, starożytni mistrzowie podejrzeń, głoszący zarówno niemożliwość poznania prawdy, jak również relatywizm wartości moralnych. Nie bez pewnej przesady można powiedzieć, że byli oni  poprzednikami naszych post-modernistów. 

Jeden z bardziej znanych sofistów, Gorgiasz z Leontinoi,  w dziele pod tytułem O niebycie, czyli o przyrodzie  głosił trzy tezy: 1. Nic nie istnieje, 2. Gdyby nawet coś istniało, nie mogłoby być przez człowieka poznane 3. Gdyby nawet mogłoby być przez człowieka poznane, nie mogłoby być przekazane i wytłumaczone drugiemu człowiekowi[2]

Czyż słowa powyższe nie jest wyraźnym dowodem tego, iż kryzys jest permanentnym stanem filozofii? W jej dziejach stale przeplata się stan przesilenia z próbami budowania nowej syntezy. Po sofistach przyszli Sokrates i Platon, którzy położyli podwaliny pod zupełnie nową metafizykę, stanowiącą zasadniczą odpowiedź na sofistyczne pokuszenie.

 

Niektórzy myśliciele skłaniają się do poglądu, iż współczesny kryzys jest podobny do starożytnego: pojawili się nowi sofiści, noszący miano postmodernistów. Wydają się dominować na scenie życia filozoficznego, być może dlatego, że są bardzo ruchliwi i dość hałaśliwi. Jak w kontekście dzisiejszego stanu myślenia filozoficznego przedstawia się centralne dla filozofii rozwiązanie zagadnienia prawdy?

 

 

 Zagadnienie prawdy

Zagadnienie poznania, prawdziwości poznania jest jednym z  zasadniczych pytań filozofii . Zaczęła się ona przecież od pytania - co jest naprawdę? Jaka jest prawdziwa rzeczywistość? Poważną próbę powrotu do wielkiej tradycji prawdy podjął w XX wieku Edmund Husserl, który chciał ratować kulturę europejską (człowieczeń­stwo europejskie) przed zarazą sceptycyzmu. Innymi słowy cel jego myślowego wysiłku można tak wyrazić: na jakiej drodze odkryć niewzruszoną, absolutnie niepowątpiewalną podstawę poznania, a przez to odeprzeć nihilistyczne argumenty psychologistów i zwolenników historyzmu?

 

Zamierzenia swe Husserl jasno wyraził w książce Kryzys nauk europejskich i fenomenologia transcendentalna...[3] Dzieje myśli filozoficznej zostały tu przedstawione jako walka filozofii o sens człowieka, walka duchowa pomiędzy ludzkością, która upa­dła, a ludzkością, która stoi jeszcze na mocnym gruncie. Ludzkość upadła wyraża siebie w filozofii sceptyckiej (która jest raczej nie-filozofią) i wiedzie spór z filo­zofami rzeczywistymi. Walka toczy się nie tylko o takie czy inne rozumienie akademickiej problematyki, ale o zrozumienie i urzeczywistnienie sensu człowieka. W czym ujawnia się ten sens? Przeczytajmy: Doprowadzenie utajo­nego rozumu do zrozumienia przez niego swych możliwości i przez to uczynienie uchwytywalną we wglądzie możliwość metafizyki prawdziwą możliwością - jest to jedyna droga doprowadzenia w toku intensywnej pracy do urzeczywistnie­nia metafizyki względnie uniwersalnej filozofii. Jedynie przez to rozstrzygnie się czy wraz z narodzinami filozo­fii greckiej wrodzony ludzkości europejskiej cel, by chcieć istnieć jako ludzkość określona przez rozum filo­zoficzny i móc istnieć jako taka, mianowicie w nieskoń­czonym ruchu od rozumu utajonego do jawnego i w nieskoń­czonym usiłowaniu normowania siebie samej przez swą praw­dę i autentyczność człowieczeństwa, oraz czy telos ten jest historyczno-faktycznym szaleństwem, przypadkowym dziedzictwem przypadkowej społeczności spośród innych społeczności i ciągów dziejowych, czy nie jest raczej tak, że w ludzkości greckiej po raz pierwszy objawiło się to, co w ludzkości jako takiej zawarte jest z istoty jako entelechia (...) Filozofia, nauka byłaby zatem historycz­nym ruchem ujawniania uniwersalnego rozumu wrodzonego ludzkości jako takiej.[4]

Filozofia rzeczywista to myśl poszukująca dostępu do uniwersalnego rozumu, stanowiącego źródło i gwarancję poznania pewnego. Poznanie takie umożliwia dopiero ugrun­towanie (czyli oparcie na solidnych podstawach) nauki, jak również - należy przypuszczać - daje dostęp do poz­nania niepodważalnych wartości, na których człowiek może budować swoje życie. Przeciwstawia się tej rzeczywistej filozofii - niby-filozofia czyli sceptycyzm. Współczesna sytuacja myślowa i kulturalna jest dramatyczna przez to właśnie, że życie każdego człowieka, uczestniczącego w nowożytnej cywilizacji, jest kształtowane przez naukę, która dając wiele informacji, nie potrafi uzasadnić swego istnienia. Co ważniejsze - nie potrafi stworzyć dosta­tecznie uprawomocnionego, całościowego obrazu rzeczywistoś­ci, który nie ograniczałby się do jedynie tylko matema­tyczno-obiektywistycznego języka nauk przyrodniczych - ale umiałby ująć także subiektywność, ten cud cudów.

Bezpośrednim przedmiotem ataku Husserla jest scjen­tyzm, uproszczona filozofia XIX-wiecznych przyrodników, dla których filozofia była jedynie syntezą nauk szczegó­łowych, a leżąca u podstaw każdej działalności umysłowej logika jedynie psychologiczną analizą aktów poznawczych. Zapomniano o platońskim odróżnieniu pomiędzy doxa a epis­teme, pomiędzy opinio jako potocznym mniemaniem, a scien­tia, czyli wiedzą pewną. Właśnie dążenie do wiedzy pewnej stworzyło filozofię. Wysiłek myślicieli zawsze zaczynał się od krytyki wiedzy potocznej, tak więc metodyczne wątpienie jest elementem pracy każdego filozofa, nie tylko często przywoływanego na tą okoliczność Descartes'a, choć ten ostatni w świadomy sposób uczynił sobie z tego wątpienia główne narzędzie umysłowego wysił­ku.

Nie jest jednak tak, by myśl kartezjańska pozostała bezowocna, ujawniła ona bowiem ważną konsekwencję: gdy znika absolutna prawda i  metafizyczna pewność, prawda tout court znika również.[5] Takie  jest stanowisko Kołakowskiego - nie ma prawdy cząstkowej bez prawdy absolutnej. Jeżeli nie ma dostępu do skarbnicy prawdy i pewności transcendentalnej (to jest powszechnej, pewnej i koniecznej) to pozostaje problem akceptowalności zdań i formułuje się tezy, takie jak ta: zdanie akcepto­walne to takie, które jest zgodne z doświadczeniem. Natomiast filozof poszukuje prawdy, czyli zgodności myśli ze światem, z rzeczywistością.

 

Prawda w dyskursie post-modernistycznym

Zagadnienie prawdy to także jedno z ważniejszych zagadnień, jakie stanowi przedmiot zainteresowania filozofii postmodernistycznej[6]. Jeden z bardziej głośnych przedstawicieli tego kierunku - Richard Rorty -stanowisko swoje utożsamia z relatywizmem: Termin relatywista odnosi się do filozofów, którzy zgadzają się z Nietzschem, że Prawda to wola panowania nad różnorodnością wrażeń[7]. 

Filozofowie pragmatycy, do których Rorty siebie zalicza, chcą porzucić tradycyjne ambicje filozoficzne znalezienia czegoś stabilnego, co mogłoby posłużyć jako kryterium dla osądzania przemijających wytworów naszych zmiennych potrzeb i zainteresowań[8].

My, pragmatyści (...) twierdzimy, że słownik greckiej metafizyki i chrześcijańskiej teologii, słownik używany w tym, co Heidegger nazywa tradycją ontoteologiczną, był używany do celów, jakie mieli nasi przodkowie. My jednak mamy odmienne cele, którym lepiej będzie służyć zastosowanie odmiennego słownika. Nasi przodkowie wspięli się przy pomocy drabiny, którą możemy obecnie odrzucić. Możemy ją obecnie odrzucić nie dlatego, że osiągnęliśmy ostateczną pozycję. ale dlatego, że mamy do rozwiązania odmienne problemy niż te, które zaprzątały naszych przodków.[9]

Jakie to są owe odmienne problemy? Rorty jest przekonany, iż chodzi o to, aby miejsce tradycyjnie zajmowane przez wiedzę zajęła społeczna nadzieja; aby zastąpić poszukiwanie uniwersalnej prawomocności utopijną nadzieją społeczną (social hope)[10].  Przeciwstawia się tym samym poglądom (nazywa jest platońskimi bądź metafizycznymi), które głoszą konieczność przyjęcia prawdy absolutnej (w dziedzinie poznania) oraz  bezwarunkowego prawa moralnego (w dziedzinie etyki).Propozycja Rotyego brzmi: trzeba oddzielić od siebie pojęcie racjonalności i prawdy. Nie możemy uważać prawdy za cel badania. Jest nim bowiem osiągnięcie wśród ludzi zgody, co do tego, co należy robić, doprowadzenie do konsensu w sprawie celów, które chce się osiągnąć i środków, których należy użyć, aby te cele osiągnąć[11].  Racjonalność należy zdefiniować jako praktykę osiągania celów poprzez argumentację, a nie przy pomocy siły.  Opozycję racjonalności i irracjonalności widzę po prostu jako opozycję słów i ciosów [12]. Innymi słowy jest to poszerzenie pragmatycznej definicji prawdy, utożsamiającej prawdziwość ze skutecznością. Tutaj skuteczność jest przede wszystkim umiejętnością odpowiedniego argumentowania - i tyle. 

 

Filozofowie różnie reagują na taką sytuację fundamentalnego kryzysu prawdy. Poszukują w różnych kierunkach: ograniczają się do krytyki języka (analitycy), zamykają się we wieży z kości słoniowej badań historycznych, podejmują problematykę ważną społecznie, ale wypowiadają się bardziej w formie publicystycznej, niż w postaci naukowych rozpraw.  

 

Religijna inspiracja?

Jest jednak tendencja, której przedstawiciele poszukują inspiracji filozoficznej w myśleniu religijnym. Nie jest to zupełna nowość, podobnie było u schyłku starożytności[13]. Jednak sytuacja obecna jest odmienna, bowiem następuje po okresie, w którym przepowiadano śmierć religii jako naturalnej konsekwencji śmierci Boga. Ciekawe, że poszukiwanie inspiracji religijnej dla myślenia fillozoficznego jest także udziałem myśliciel, których nazwiska dość powszechnie są wiązane z postmodernizmem. Na okładce książki Jacquesa Derridy i Gianni Vattimo Religia[14] wydawca dobrze zdefiniował tę sytuację: dlaczego pod koniec XX wieku, mimo wielokrotnych (podejmowanych przez oświecenie, pozytywizm , marksizm, nietzscheanizm, psychoanalizę i innych) prób ogłoszenia upadku religii obserwujemy dziś jej (triumfalny?) powrót? I to nie tylko jako zjawiska masowego i emocjonalnego, lecz również jako narzędzia interpretacji świata? Prace pomieszczone w przywołanym zbiorze nie opowiadają się za powrotem do klasycznej metafizyki, co oznaczałoby dla nich powrót do fundamentalizmu filozoficznego, przezwyciężonego - jak sądzą - przez Heideggera. Tym niemniej owi myśliciele, reprezentujący pewną postać postmodernizmu, uważają religię za ważny element inspirujący dla trudu budowania nowej filozofii.

Można wymienić inne przykłady refleksji filozoficznej XX wieku, które czerpały inspirację z myślenia religijnego. Ukazało się na naszym rynku tłumaczenie ważnej książki, będącej w powszechnym przekonaniu ważnym źródłem natchnienia dla filozofii dialogu. Myślę oczywiście o Gwieździe zbawienia Franza Rosenzweiga[15]. Czytelnicy tego dzieła mogą odkryć wraz z Rozenzweigiem głęboki sens inspiracji biblijnej, odmiennej niż ta, do której przyzwyczaiła nas myśl filozofów chrześcijańskich. Bez inspiracji biblijnej nie byłaby możliwa filozofia dialogu Martina Bubera, religia Księgi jest bowiem w samej swej istocie religią dialogu. Edith Stein czerpała inspirację dla swej pracy filozoficznej z innych źródeł niż dialogiści, korzystała z tradycji chrześcijańskiego myślenia teologicznego i mistycznego, ale wpływ religii na jej myślenie filozoficzne jest oczywisty. 

Daję przykłady z różnych kierunków, aby uprzytomnić sobie i czytelnikom, że nie chodzi tutaj o inspirację konkretnej tradycji religijnej, lecz o coś bardziej podstawowego, o sięgnięcie do samych źródeł myślenia religijnego i zawartej w nich inspiracji dla myślenia filozoficznego. 

Oczywiście nie wszyscy się zgodzą z takim stanowiskiem, znajdziemy licznych przeciwników poglądu o pozytywnym wpływie religii na myślenie filozoficzne. Karl Jaspers, uznaje z całą mocą odrębność wiary religijnej opartej na Objawieniu i wiary filozoficznej, zbudowanej na pracy rozumu[16]. 

 

Fides et ratio a sytuacja filozofii współczesnej

Jestem przekonany, że w tym kontekście trzeba odczytywać myśli zawarte przez Jana Pawła II w encyklice Fides et ratio.[17]

Papież w dokumencie tym podejmuje bardzo ważny temat relacji pomiędzy wiarą a rozumem, koncentrując się głównie na relacji teologii (jako głosu wiary szukającej zrozumienia swej własnej treści) do filozofii, (jako pracy rozumu, szukającego najgłębszego sensu świata i człowieka).

Dla filozofa ważne jest jedno: Papież wierzy w rozum, mówiąc inaczej - wierzy w sensowność pracy człowieka myślącego, który chce zrozumieć w jakim świecie istnieje i co z tego bycia wynika dla każdego, nie tylko dla filozofa. Wyrafinowany czytelnik współczesnego piśmiennictwa filozoficznego odczyta encyklikę, tak przypuszczam, jako tekst naiwny, zakorzeniony w myśleniu już przebrzmiałym, wypowiedziany językiem anachronicznym. Tak się dzisiaj nie pisze, nie myśli i nie mówi. Słuchając takich głosów przypominam sobie Nietzschego (niech mi Zaratustra wybaczy to skojarzenie!), który odważnie rzucił współczesnej sobie filozofii wyzwanie pisząc Myśli niewczesne (czyli Nie na czasie), o których wie, że znajdą poklasku u współczesnych. Być może każda naprawdę poważna myśl jest myślą nie na czasie. 

Jaki jest obraz filozofii, który możemy odnaleźć na kartach Encykliki? Ważny jest zawsze punkt wyjścia, on bowiem decyduje, jaki kształt przyjmie całość refleksji, bowiem spór o to, czym jest i jaka powinna być filozofia należy do najważniejszych zagadnień tej dziedziny poznania. Karl Jaspers we Wprowadzeniu do filozofii wymieniał trzy źródła myślenia  - zdziwienie, wątpienia, sytuacja egzystencjalna człowieka. Zdziwienie rodziło myślenie Greków, olśnionych pięknem świata i jego  mądrą budową. Wątpienie zrodziło się w umyśle Kartezjusza gdy zniechęciła go mnogość propozycji filozoficznych, które wydawały mu się mdłe i niepewne. Egzystencjalne pytania człowieka rodzą jego lęki, dlatego Epiktet mówił, że źródłem filozofii jest spostrzeżenie własnej słabości i niemocy. 

Jan Paweł II wychodzi od współczesnej sytuacji duchowej w jakiej się znalazł człowiek, a którą określa jako kryzys sensu (81). Ów kryzys jest wielorako uwarunkowany, głównie zaś tym, że żyjemy w coraz większym stopniu w świecie stworzonym przez nas samych, w którym czujemy się zagubieni - w sferze poznania owocuje to nadmiarem informacji, często sprzecznych bądź wykluczających się wzajemnie, co prowadzi do niewiary w możliwość uchwycenia sensu otaczającego nas świata. Niektórzy wręcz wątpią czy pytanie o sens ma jeszcze sens. Ta diagnoza, nienowa zresztą, różni się  w tekście papieskim od chóru głosów wyrażających niepokój i zagubienie - tym, że Papież stawia odważnie postulat myślenia w horyzoncie pytania: Czy życie ma sens? Ku czemu zmierza? Pytanie o sens, i to pytanie o sens człowieka jest dla Jana Pawła II pytaniem, z którego ma zrodzić się odpowiedź filozofów. To ważne postawienie sprawy! Chodzi najpierw o filozofię
 w człowieku, chodzi o odpowiedź na najbardziej dręczące pytanie, jakie stawiamy sobie wszyscy w młodym wieku, ale o którym zapominamy wprzęgnięci w kołowrót codziennej krzątaniny, zostawiając te pytania duchownym, poetom i psychoterapeutom. 

Na wołanie o sens może odpowiadać jedynie taka filozofia, która zachowała charakter mądrościowy jako poszukiwanie ostatecznego i całościowego sensu życia (tamże). Właśnie - charakter mądrościowy filozofii - kto jeszcze odważy się tak mówić? Filozofia miotana była sprzecznymi próbami - jedni próbowali znaleźć w niej odpowiedź na pytanie o możliwość zbudowania nowego wspaniałego świata Utopii, co okazał się pomysłem w ostateczności rodzącym zbrodnie. Inni, ci skromniejsi twierdzili, że filozof nie może wiele zdziałać, może jedynie dbać o czystość i klarowność języka, może jedynie - jak mawiał ojciec Bocheński - czyścić kominy. Mądrość nie chce budować Wszechogarniającego Systemu, ani nie poprzestaje na prostych pracach porządkowych, jakkolwiek są one bardzo użyteczne.  Mądrość to coś więcej niż wiedza, to także umiejętność poruszania się w świecie wartości, pozwalającym na dokonywanie wyborów. 

Oto kolejny postulat, skierowany do filozofa, który by wziął poważnie wezwanie papieskie: należy wykazać, że człowiek jest zdolny do poznania prawdy (82). Prawda to wielki przedmiot sporu, toczącego się pomiędzy filozofami (pisałem o tym powyżej), którzy odróżniają kilka  definicji tego terminu. Papież mocno podkreśla obiektywność prawdy, rozumianej klasycznie, jako adaequatio rei et intellectus, zgodność rzeczy i myśli. Oznacza to otwartość na otaczający na świat, umiejętność akceptacji i radosną akceptację cudownego faktu istnienia. 

Filozofia, która poważnie pragnie odpowiedzieć na pragnienie poznania sensu, musi na nowo odkryć wymiar metafizyczny, to znaczy musi starać się umieć wyjść poza dane doświadczalne, aby w swym poszukiwaniu prawdy odkryć coś absolutnego, ostatecznego, fundamentalnego (83). W świecie, w którym wszystko jest związane i wzajemnie uwarunkowane, jak odkryć coś absolutnego? Gdzie dla człowieka tryska źródło niezachwianej pewności? Czy w tym pragnieniu wyrażonym przez Papieża - a może nawet mocniej: w tym żądaniu Papieża - czy nie tkwi ziarno mitologicznej tęsknoty do pewności, prawdy, dobra i piękna? Papież jednak zastrzega się - nie chce mówić o jakiejś konkretnej metafizyce, o wybranej szkole filozoficznej, żadna nie zostaje podniesiona do rangi oficjalnej filozofii Kościoła katolickiego. Pokazuje pewne wzory, z których niezmiennie najwyższej próby jest myśl Tomasza z Akwinu, ale nie przesądza, że tylko tomizm spełnia warunki stawiane dziś filozofii.

Wiele współczesnych - i nie tylko współczesnych - kierunków filozoficznych wyżej ceni antropologię niż metafizykę; można nawet mówić o odmiennych typach wrażliwości - metafizyczna jest obiektywizująca, dąży do opisania tego, co jest, i do wskazania przyczyn, dlaczego jest i jest takie, jak jest. Antropologicznie nastawiona wrażliwość wychodzi od człowieka, zatroskana jest o jego los, o jego dramat i nadzieję. Czy te dwie opcje wykluczają się? Czytając papieski tekst, możemy odnieść wrażenie, że Autor nie widzi tutaj sprzeczności, raczej dopełnienie: nie należy uważać metafizyki za alternatywę antropologii, jako że to właśnie metafizyka pozwala uzasadnić pojęcie godności osoby, wskazując na jej naturę duchową. Problematyka osoby stanowi szczególnie dogodny teren, na którym dokonuje się spotkanie z bytem, a tym samym z refleksją metafizyczną (83). 

Tutaj warto przypomnieć, że profesor Karol Wojtyła zajmował się właśnie taką problematyką, szczególnie w Osobie i czynie[18]. Jej zamysł  oparty był na prowadzeniu analizy od opisu czynu do ustalenia struktury osoby. Profesor Wojtyła deklaruje, że jego zamiarem jest przekroczenie potężnego rozszczepienia (jak to określa) głównych nurtów myślenia filozoficznego, nurtu przedmiotowego i podmiotowego, filozofii bytu i filozofii świadomości [19]. Autor Encykliki nie przesądza którędy wiedzie czy też powinna wieść droga od fenomenu do fundamentu,  nie przesądza ani dogmatycznie nie dekretuje metody pozwalającej myśli filozoficznej odkryć na nowo swoje metafizyczne źródła. Interesującym przykładem jest także myśl Edyty Stein,  zaczynającej od fenomenologii, aby prowadzić swe analizy bytu skończonego i Bytu Wiecznego już na głębokim poziomie metafizycznym. Jan Paweł II wierzy, że konary rozszczepionego drzewa filozofii mają wspólny korzeń i to jest wielkie przesłanie Encykliki. To, do czego nawołuje Papież,  na pewno nie może być próbą mechanicznego zlepienia owego potężnego rozszczepienia, lecz cierpliwym poszukiwaniem u korzeni drzewa poznania, tak aby stało się ono na powrót drzewem życia.

 

Czy papieska encyklika pozostanie tekstem rozważanych jedynie w murach seminariów i uczelni kościelnych? Sądząc po zainteresowaniu, które wzbudziła tak być nie musi. Jestem głęboko przekonany, że trafiła ona w bardzo żywy nurt poszukiwania religijnej inspiracji dla myślenia filozoficznego, o którym już wspominałem. Nie wszyscy zgodzą się z konkluzjami, wypowiedzianymi przez Autora omawianego tekstu, ale sam zasada poszukiwania inspiracji jest ważna nie tylko dla katolików i nie tylko dla tomistów. 

Powróćmy do początkowego pytania: koniec czy kryzys filozofii? Odpowiadam z całym przekonaniem, że mamy do czynienia z kryzysem, nie zaś z końcem. W jaki sposób będzie on przełamany, w którym kierunku pójdą rozwiązania - trudno prorokować, ale stwierdzić można z całą pewnością, że inspiracja myślenia religijnego będzie grała w tym rozwiązaniu rolę niepoślednią. 

 

 

 



--------------------------------------------------------------------------------

[1] Einführung in die Philosophie, München 1953, s.14 

[2]Cyt. Za Jan Legowicz (wybór), Filozofia starożytna Grecji i Rzymu s.115-116, Warszawa 1968,

[3] Kryzys nauk europejskich i fenomenologia transcendentalna, tłum. Sławomiry Walczewskiej, Kraków 1987 chodzi szczególnie o § 6: Dzieje filozofii nowożytnej jako walka o sens człowieka, s.12-14.

[4] Kryzys..., op. cit., s.12-13.

[5] Leszek Kołakowski, Husserl i poszukiwanie pewności, przeł. Piotr Marciszuk, Warszawa 1990, s.8.

[6]Pisałem o tym  Od komunizmu do postmodernizmu. w:  Duch Chrystusa i duch świata. Materiały z sympozjum. Warszawa 1998, s.61-75 

[7]Habermas, Rorty, Kołakowski, Stan filozofii współczesnej. Przekład i opracowanie Józef Niźnik, Warszawa 1996 s.49 (cytowane dalej jako Stan... 

[8] Stan s.49

[9] Stan... s.56

[10] Stan s. 43

[11] Stan... s.60

[12] Stan s.45

[13] por. Pierre Hadot - Filozofia jako ćwiczenie duchowe, przeł. Piotr Domański, Warszawa 1992

[14] Jacques Derrida i Ganni Vattimo, Religia. Seminarium na Capri prowadzone przez...tłum. Małgorzata Kowalska i inn. Warszawa 1999

[15] Franz Rosenzweig, Gwiazda zbawienia, przeł. Tadeusz Gadacz, Kraków 1999

[16] por. Karl Jaspers - Wiara filozoficzna wobec objawienia, przeł. Grzegorz Sowiński, Kraków 1999

[17] Niektóre myśli i sformułowania wypowiedziałem w szkicu Jakiej filozofii ludzie potrzebują?, umieszczonym w miesięczniku Nowe książki nr 1 (1999), s.35-6

[18] Osoba i czyn oraz inne studia antropologiczne, Lublin 1994

[19] j.w. por s.25

Jan Andrzej Kłoczowski OP

 

 

Odwaga ortodoksji
 

          1. Post-komunistyczny kontekst

          Obserwujemy interesującą metamorfozę semantyczną, uwikłaną w  naszą sytuację społeczno-polityczną. W polemice z ideologiami "najlepszego z ustrojów" używano jako modelu krytyki komunizmu takiej oto figury - partyjni bonzowie są jak kapłani, broniący swoich stanowisk odwołując się do kanonicznego zbioru tekstów tzw. "klasyków". Nie było zresztą sprawą krytyków, że ów kanon tekstów klasycznych był dość dowolnie stanowiony przez polityczne gremia, w zależności od aktualnego kursu. Nie nasz to jednak kłopot.

          Ale sytuacja się zmieniła. Skończył się komunizm i schemat krytyki, jaki stosowano wobec  pozornej postaci ideologii jako para religii, obrócono w stosunku do pierwowzoru czyli do samej religii, a konkretniej do Kościoła katolickiego. Używane wobec komunistycznych starców o rozwodnionym mózgu epitet "dogmatycy" został zastosowany do krytyki Kościoła i wogóle chrześcijaństwa. Jestem przekonany, iż mamy do czynienia z ideologizacją problematyki religijnej, i to na dwa różne sposoby.

          

          a/ Ideologizacja przez apologetykę, której rzecznicy głoszą mniej więcej taki pogląd: nasz czas jest czasem upadku podstawowych paradygmatów kultury i za wszelką cenę należy dążyć do tego, aby owe paradygmaty ocalić. Największym wrogiem dla paradygmatu kultury europejskiej jest krytyczny umysł, stale podważający wszelkie zastane odpowiedzi. Ideowymi twórcami takiego stanowiska są intelektualiści, w dużej części nie obdarzeni żywym doświadczeniem wiary, którzy jednak mają głębokie zrozumienie dla kulturotwórczych funkcji, jakie religia winna wypełniać w stosunku do społeczeństwa.

          Przypominają mi oni lektury pism kilku wielkich doprawdy myślicieli, Ojców założycieli nowożytności, takich jak Spinoza i Hobbs, którzy głosili mniej więcej takie przekonania: religia oczywiście nie jest nośnikiem prawdy, tę mogą piastować tylko uczniowie filozofów. Jednak prawdziwym problemem społecznym jest pospólstwo, które przecie stanowi większość. Pozostaje wielkie pytanie - jak pospólstwo utrzymać w dyscyplinie, jak spowodować, aby potencjalni rzeziemieszkowie bali się kary, doczesnej i wiecznej? Władzą nad człowiekiem sprawuje najbardziej doskonale ten, którzy ma władzę nad jego strachem. Dlatego trzeba pobudzić jego strach i następnie posiadać skuteczne mechanizmy, pozwalające, poprzez ukazanie konsekwencji postępowania, ukazać grozę kary. Religia jest najdoskonalszym sposobem utrzymywanie człowieka w strachu, poprzez ukazywanie mu ponad-śmiertelnej perspektywy, jaka roztacza się przed jego życiem, stąd strach przez karą jest silniejszy od śmierci. Książe winien tam narzędziem się posłużyć. Religia jest dla maluczkich, nie dla myślących, dlatego winna być prosta, przekonująca dla umysłów niezbyt wyrafinowanych, i w żadnym wypadku nie wypowiadać żadnych tez wątpliwych.

           Jakże często spotykam pośmiertne życie tych tez w wielu tekstach współczesnych obrońców europejskiej kultury i europejskich wartości. Często spoglądający z nadzieją na chrześcijaństwo jako jedyne źródło transcendentnej normy, ze zgrozą obserwują przemiany dwudziestowiecznego chrześcijaństwa, a osobliwie katolicyzmu, uwikłanego w soborowe przygody  aggiordamento. Wszelkie rozmowy o historycznym rozwoju dogmatu traktują jako haniebną próbę ustąpienia wobec narastającego ciśnienia ducha czasu, jako ucieczkę oświeceniowych "labusiów" przed duchem bezbożnego Oświecenia.

 

          Na przeciwnym biegunie sytuują się ci, którzy postrzegają chrześcijaństwo negatywnie jak zespół abstrakcyjnych przekonań, narzucanych wiernym przy pomocy autorytetu, łamiącego ludzkie sumienia, Tutaj podstawowym paradygmatem staje się opisanie owego wspominane już napięcie, jakie obserwujemy pomiędzy heretykiem i dogmatykiem, błaznem i kapłanem. Kapłan jest obrońcą martwych schematów, gotowych rozwiązań, karmiących lenistwo i oportunizm właściwy społecznemu konformizmowi. Prawdziwym twórcą jest ten, kto przełamuje zastane wzorce, zastane schematy myślenia. Kryterium staje się nie to, co jest prawdziwe, ale to, co nowe, albo w każdym razie inne. 

          W takim ujęciu spotykamy często uproszczone schematy - w religii

 

          2. Prawda religijna

   Sprawa ortodoksji jest pochodną bardziej fundamentalnego problemu, który badacz musi postawić na początku swoich rozważań - chodzi mi mianowicie o zagadnienie prawdy religijnej. Czy wogóle religia może być domeną prawdy? Częsty  usus językowy wydaje się temu przeczyć, spotykamy bowiem często zalecenie, aby nie "ranić czyichś uczuć religijnych". I zaprawdę, jeżeli religia jest domeną uczuć, to nie ma mowy o jakiejkolwiek prawdzie, jakiejkolwiek ortodoksji. 

          Ale przecież człowiek religijny wie, że nie ma do czynienia z majakami, stanowiącymi produkt jego wyobraźni, przeciwnie - ma do czynienia z "twardą" rzeczywistością, istniejącą niezależnie od jego samopoczucia i subiektywnych stanów świadomości. Ma do czynienia z Rzeczywistością, Kimś (Czymś?) do przede wszystkim j e s t.  A wszędzie tam, gdzie mamy do czynienia z relacją pomiędzy świadomością a rzeczywistością - wtedy staje problem prawdy. 

          Choć oczywiście jest to prawdy bardzo swoista prawdy, to znaczy reguły jej pozyskiwania odmienne są, niż te, do których przyzwyczaiło nas potoczne doświadczenia czy  naukowe praktyki. Jest to poznania  sui generis dlatego też i prawda, jako rezultat tego poznania posiada pewne osobliwości, na które warto zwrócić uwagę.    

          Można wskazać na kilka cech, ukazujących specyfikę poznania religijnego, co będzie dla nas istotne w momencie próby ukazania specyfiki ortodoksji. Nie więc  będzie mi wolno zapisać kilka elementarnych spostrzeżeń , starających się opisać istotne cechy poznania religijnego. I tak trzeba powiedzieć rzecz banalną: istnieje wielość rodzajów poznania, nie zaś tylko jedno, ograniczone na przykład do poznania naukowego. Rozmaitość dziedzin rzeczywistości, z jakimi człowiek się spotyka, wymaga od poznającego wyłaniania aktów poznawczych odpowiednio odmiennych, dostosowanych do danej rzeczywistości. O specyfice aktu decyduje przedmiot intencjonalnego odniesienia. I tak  możemy wyróżnić - tytułem przykładu jedynie - akty poznania estetycznego, naukowego, poznania indywidualnej osoby...

            W związku z tym jest sprawą rozsądną przyjąć do wiadomości, iż istnieją również akty poznania religijnego, różniące się od innych aktów zarówno właściwym sobie przedmiotem odniesienia jak i samą strukturą poznania. Akt religijny skierowany jest ku Przedmiotowi absolutnemu i transcendentnemu: taki w każdym razie wniosek możemy wysnuć z przeprowadzonej analizy aktu religijnego, która odsłoniła jego intencjonalnych charakter.

          Warto pamiętać, że religia nie istnieje jako teoretyczny system, nie istnieje jako zbiór zdań, których celem byłoby wyjaśnienie czy usprawiedliwienie świata  przed człowiekiem. Religia urzeczywistnia się jako szereg czynności, właśnie aktów dopełnianych przez osobę przekonaną o tym, że żyje wobec Boga i że umie rozpoznać znaki, poprzez które Bóg do niej przemawia i przy pomocy których on też może przemawiać do Nieskończonego. Dlatego jestem przekonany, że poznawczy charakter religii uchwycimy dokonując analizy poznawczego aspektu aktu religijnego. Chcę podejść do zagadnienia opisowo i analitycznie to znaczy z opisu różnych typów aktów religijnych będę próbował zbudować ogólniejszą charakterystykę poznania religijnego.

          Szczególnie interesujące wydaje mi się przebadanie  sposobów, w jakie człowiek religijny wtajemnicza w świat swoje dzieci i wszystkich młodych adeptów. Wielki mistyk, Mistrz Eckhart, napisał bardzo trzeźwo: Marta lepiej znała Marię, niż Maria Martę, gdyż miała za sobą długie i dobre życie, a właśnie ono daje najszlachetniejsze poznanie. Lepiej niż radość i światło, życie uczy nas wszystkiego, co - poza Bogiem -  możemy tutaj osiągnąć  warto przypatrzeć się człowiekowi religijnemu w momencie, gdy pochyla się nad swoim dzieckiem, aby odsłonić przed nim prawdy, które uważa za najbardziej dla siebie doniosłe i decydujące dla życia.

           W akcie percepcji religijnej mamy do czynienia z trzema elementami, występującymi łącznie, ale które można analitycznie wydzielić: intuicja poznawcza, poczucie uczestniczenia w uniwersalnym ładzie (bądź w życiu Bożym) zobowiązanie moralne, które z tego uczestnictwa wynika

          

          Organ poznania religijnego nazwałem "intuicją", co bynajmniej nie oznacza, że staję na stanowisku bergsonowskim. Używając tego terminu, chcę jedynie podkreślić prostotę aktu poznawczego w religii a zarazem jego głębokie wniknięcie w samą strukturę rzeczywistości. Nie jest to akt spekulatywny, najczęściej jest to wynik rytualnej czy ascetyczno-mistycznej inicjacji, przekształcającej sposób bycia człowieka - inaczej mówiąc: tyle widzisz Boga jakim jesteś człowiekiem.

          Poznanie jest procesem, jest postępowaniem na jakiejś drodze, bowiem stan końcowy umysłu poznającego, nie jest jego stanem początkowym. Jednakże w poznaniu religijnym chodzi nie tyle o stan umysłu, istotniejsza jest egzystencjalna sytuacja człowieka. W tradycji hinduistycznej niewiedza (avidia) jest skutkiem kosmicznej złudy (maja) i ona to zamyka człowiekowi drogę do poznania transcendentnej rzeczywistości boskiej. W tradycji monoteistycznej stan niewiedzy o Bogu jest skutkiem grzechu, głębokiej skazy, jaką dźwigają ludzie na skutek dramatu in initio.

          Rysy osobliwe poznania religijnego są wyznaczone specyfiką przedmiotu religijnego, tej transcendentnej Rzeczywistości, ku której człowiek dąży, albowiem jego serce jest niespokojne (św. Augustyn). Tradycja monoteistyczna podkreśla kluczowy moment wiary Bogu jako punktu wyjścia dla całego procesu poznawania Boga. Jest to droga wymagające nie tyle oczyszczenia umysłu (jak w tradycji wschodniej), lecz raczej ufnego oddania boskiemu Mistrzowi. Dlatego też w religiach monoteistycznych relacja nie jest relacją cząstki do Całości, ale uczestniczeniem w życiu Boga.

          Wreszcie zawsze poznanie to ma charakter zobowiązujący. Chodzi o to, że w samym akcie poznania, w kontakcie z Przedmiotem człowiek religijny odczytuje wezwanie, odczytuje zobowiązujący charakter tej więzi jaka wiąże go z Absolutem. Porażony blaskiem dojrzanej Światłości, pada na ziemię i pyta:  co mam czynić Panie? I dalej, gdy idzie za tym głosem, w miarę postępowania, ogarnia go coraz większa jasność.

 

 

          Jestem głęboko przekonany, że najlepszym sposobem obserwowania człowieka religijnego, jest podpatrywanie go w momentach wykonywania przezeń aktów religijnych, religia wszak nie jest przyjmowaniem pewnej ilości tez do wiadomości, lecz religia jest czynności, jest wydarzeniem, w który następuje akt komunikacji, zarówno energetycznej jak i poznawczej.  Innymi słowy, religia to przenikający całego człowieka kontakt z Mocą i Świętością. Warunkiem jest to, iż najpierw spełniony jest warunek uczestniczenia w tym sakralnym świecie, i ten akt uczestniczenia (partycypacji) jest warunkiem odsłonięcia się rzeczywistości, co z kolei warunkuje akt poznania. 

          Oczywiście inaczej sprawa prawdy religijnej przedstawia się w różnych tradycjach. Jeżeli przyjąć, że podstawowe tradycje religijne można sprowadzić do trzech - kosmicznej, mistycznej i profetycznej, to w każdej prawda będzie pojmowana nieco inaczej. W kosmicznej czy mistycznej będzie to bardziej prawda, którą można przełożyć na reguły postępowania, na poczucie powinności. W kosmicznej błędzie to powinność dopełniania rytuału, którego zadaniem jest podtrzymywanie świata w trwaniu. W mistycznej prawda będzie wyznaczała drogę, jaką winien wykonać człowiek, aby dostąpić wyzwolenia, często pojmowanego jako swoiste unicestwienie. W religii profetycznej - człowiek wierzący ma do czynienia ze Słowem, które przemawia przez proroka, przez Księgę, bardzo mocne jest wezwanie do wierności Słowu i prawdzie, które ono zawiera.

          Jak to jednak ma się do problemu ortodoksji? To właśnie, iż człowiek religijny wie, iż ma do czynienia z "twardą" rzeczywistością, bowiem dane mu było doświadczyć uczestniczenia w niej.  Człowiek religijny wie, że jego doświadczenie nie jest tylko doświadczeniem jego własnych stanów psychicznych, nie jest doświadczeniem jego własnej Jaźni, lecz żre oto dane mu została jak wielki dar, uczestniczenie w Mocy. 

          I akt poznawczy wynika z doświadczenia uczestnictwa - w Biblii sprawa jest jasna: wiara jedynie  daje dostęp do rzeczywistości Boga, dokładniej - do poznania jego świętości i obecności. Jest to jednak prawdziwy akt poznawczy - i dlatego znajduje on swój wyraz w języku, w symbolach, które stanowią świat "znaków na głębi". 

          Trzeba jednak od razu podkreślić i podnieść pewną okoliczność ,stanowiącą prawdziwy kłopot - mianowicie współczesna humanistyka przede wszystkim świadomość historyczna bardzo skomplikowała pewną bezpośrednią prostotę, z jaką człowiek religijnym przyjmował przesłanie swojej własnej tradycji.  Świadomość historyczności naszego bytu i naszej kultury wiąże się bardzo mocno z problemem relatywizmu - to co jest dobre po tej stronie Pirenejów, jest oceniane po drugiej stronie jako działanie naganne. Czy mamy taki punkt obserwacyjny, z którego moglibyśmy obejrzeć obydwie strony tego górskiego łańcucha i opisać - jak jest naprawdę, kto ma rację? Są różne sposoby podejmowania tego tematu.

 

          3. Miejsce ortodoksji w myśleniu religijnym

                   Fundamentalizm  

          Jedną z nich jest próba zanegowania istnienia tego współczynnika ludzkiego w procesie kontaktu człowieka z Absolutem, Objawienie jest bezpośrednim przekazaniem człowiekowi Słowa Bożego,. jak na starych obrazach, na których postrzegamy postać Ewangelisty, przy którego uchu trzepoczą skrzydła anioła, szepczącego słowa Dobrej Nowiny. Jest to wzruszający w swojej naiwności i prostocie obraz relacji pomiędzy kulturą (pióro - rylec) a objawieniem (trzepot anielskich skrzydeł przy uchu), jednak nie daje on odpowiedzi człowiekowi, który nawykł już do krytycznych lektur Homera czy Platona. 

          Ale obok takiego naiwnego fundamentalizmu wymienić należy, bynajmniej nie najmniej wpływowy fundamentalizm kulturowy - jego rzecznikami są ludzie jak najlepszej woli, pragnący zachować zasadniczy zrąb kultury europejskiej przed niszczącym wpływem relatywizmu, dlatego - choć często pozbawieni wiary religijnej, są "chrześcijanami kulturowymi", opowiadający się bardzo zasadniczo po stronie chrześcijańskich wartości, ale w ich trwaniu bardzo tradycyjnym ( jak łacina w liturgii).

          

           Modernizm

          Na drugim biegunie sporu o ortodoksję stoi modernizm. Nie będę przy tym zajmował się jego konkretną postacią historyczną, opiszę raczej postawą, którą tamten kierunek wyrażał. Na kartach książek zwolenników tego kierunku możemy znaleźć takie oto poglądy:          język religii nie przekazuje poznania, raczej wyraża nastawienie egzystencjalne człowieka na Transcendencję. Formuły dogmatyczne nie opisują rzeczywistości Boga i Jego objawienia, one jedynie  na Boską rzeczywistość wskazują. Język religijnych pojęć, w którym zostały one wyrażone, jest tak mocno naznaczony czasem, w który powstały czcigodne formuły dogmatów, których ortodoksja ma strzec, że nie są w stanie już nic tzw. współczesnemu człowiekowi powiedzieć. Religia jest życiem, a nie systemem prawd i trzeba to sobie powiedzieć i z tego wyciągnąć praktyczne wnioski.

 

 

           Ortodoksja

          Pomiędzy integryzmem (fundamentalizmem) a modernizmem jest miejsce dla ortodoksji, jako głównemu nurtu myśli chrześcijańskiej. Ni rozumiem jej jako leniwej pośledniości, niezdolnej do jasnego i odważnego formułowania swoich poglądów, choć spotykam się czasami z takimi opiniami.  Ortodoksja nie jest kompromisem, ale wiernością wobec objawionej Rzeczywistości Boga. 

Pragną teraz powiedzieć kilka słów o łączności ortodoksji z poznaniem religijnym, ten bowiem rys nadaje jej wewnętrzną moc. Jak pisałem, człowiek religijny poznaje, najpierw uczestnicząc w boskiej rzeczywistości. Najpierw był Fakt - Słowo stało się ciałem. Było to wydarzenie duchowe, ale rozgrywało się także w przestrzeni fizycznej i przestrzeni międzyludzkiej. Ponieważ sens owego wydarzenia jest fundamentalny dla każdego człowieka, potrzebna jest czujność pamięci, która przechowa słowa i czyny Pana. Podmiotem tej pamięci jest wspólnota, pozostająca w łączności z duchową mocą przekazaną przez Pana. Innymi słowy nie rozumiemy Kościoła, jeżeli nie rozumiemy  iż tym, który sprawia wciąż trwające Wcielenia Syna, jest Duch.

          Inaczej jest, jeżeli prawda jaka jawi się człowiekowi religijnemu jest prawdą postrzeganą tylko jako pewien stan wewnętrzny. Religia profetyczna osadzona jest na takim oto przekonaniu, że człowiekowi zostało przekazane orędzie świętości i mocy, na który może on budować swoje życie nie tylko w tym świecie. 

 

          W naszych czasach ortodoksja  wymaga odwagi

          Przeżywamy fundamentalny kryzys prawdy, od dzieciństwa bez mała wszyscy jesteśmy karmieni myśleniem, które żywi się różnymi przekonaniami, a nie prawdą. Modernizm nie jest do końca przezwyciężony, on w pewnym sensie tkwi dalej w każdym z nas, i odpowiada nam metaforyczne i mało zobowiązujące rozumienie dogmatów, miast głębokiego przekonania, że one po prostu opisują rzeczywistość Bożego objawienia. I tutaj - w kryzysie prawdy - tkwi źródło problemów, jakie rodzi ortodoksja. 

          Ale ortodoksja wymaga jeszcze innego rodzaju odwagi, polegającej na podjęciu wyzwania, jakie niesie nasz czas. Jan XXIII otwierając Sobór powiedział, że Kościół jest starożytną fontanną, z której biją wciąż nowe wody, dające życie i zbawienie. Kościół nie jest muzeum, przechowującym pieczołowicie pamiątki czcigodnej przeszłości, lecz pasterzem dającym wciąż pożywną strawą swoim owcom. A strawa, jak mnie uczył mój ojciec rolnik, musi być uzdatniona, nie surowa. Stąd stała konieczność wiernie i pieczołowitej pracy teologów, którzy przybliżają wciąż odsłaniający się sens.

          I jeszcze jeden motyw tej odwagi, wynikający bardzo głęboko z najgłębszego sensu prawdy religijnej - jest ona odkłonieniem się tajemnicy, która jednocześnie jest światłości, będąc jednocześnie spowita nieprzeniknionym mrokiem. Właśnie ta jednoczesność - światła i ciemności - nadaje myśleniu religijnemu, językowi, jakim człowiek religijny się posługuje, rys niepowtarzalnej osobliwości.  Istnieje pokusa ucieczki - w jasność, bądź w ciemność. Przyjęcie samej tylko jasności może spowodować - i powodowało wielokrotnie w dziejach - iż nauka chrześcijańska była przedstawiana naiwnie jako system doskonale zwarty, logiczny, najbardziej otwarty na wymagania rozumu i przez ten rozum doskonale spenetrowana.  Przyjęcie samej ciemności powodowało, że człowiek nie wiedział ku Komu może skierować głos swego wołania, czy ten, który jest, jest tym, który mówi i słucha. 

          Ale tajemnica to krater o wyraźnych obrzeżach, nie zawirowany lej na wodzie, wciąż się przemieszczający. Ortodoksja jest męstwem trwania  na skraju owego krateru.

Jan Andrzej Kłoczowski OP                  

 

NADZIEJA  JAKO  PROBLEM  FILOZOFICZNY

         

Nadzieja jest zwykle rozpatrywana jako problem teologiczny, nie filozoficzny. Jednakże spotykamy się od dłuższego czasu z podejmowaniem rozmyślania nad nadzieją na gruncie filozofii czy szeroko rozumianej humanistyki.  W wyborze myśli Antoniego Kępińskiego  zatytułowanym "Autoportret człowieka" znajdziemy takie słowa: "utrata nadziei jest jednym z osiowych objawów depresji". Słowa doświadczonego lekarza-psychiatry wskazują nam trop, którym możemy podążyć  szukając odpowiedzi na pytanie o to, jakie znaczenie ma nadzieja nie tylko jako oczekiwanie Królestwa, ale jaka jest jej rola już teraz, w naszym ziemskim bytowaniu. Słuchając doświadczonych terapeutów, którzy mówią, że nadzieja jest  istotnym elementem w życiu każdego człowieka, a także spotykając się z jakimiś objawami braku tej nadziei, postawmy pytanie czym ona właściwie jest.

To Immanuel Kant był pierwszym filozofem, który podszedł poważnie do problemu nadziei. Starożytni  filozofowie w stosunku do nadziei byli raczej niechętni. Stoicy rozumieli ją jako "złudne spodziewanie się czegoś", twierdzili, że nadzieja to nic innego jak oczekiwanie na to,  że "jakoś rzeczy ułożą się w sposób dla mnie mało dolegliwy". Dla Spinozy, wielkiego filozofa reprezentującego deterministyczny punkt widzenia, problem nadziei też był problemem złudnym, jego ocena nadziei była bardzo zbliżona do tej, którą prezentowali stoicy. 

Co zadecydowało, że nadzieja stała się ważna dla Kanta? Przy próbie uchwycenia toku rozumowania jakiegokolwiek myśliciela bardzo ważną rzeczą jest dociec na jakie pytanie szuka on odpowiedzi. Jakie zatem pytanie o nadzieję zadał Kant? Zamykając swoje teoretyczne rozważania, postawił trzy pytania, które właściwie towarzyszyły mu od początku jego krytycznej refleksji: co mogę wiedzieć? co powinienem czynić?  i czego mogę się spodziewać?

Odpowiedź zawarł w  trzech najważniejszych dziełach: Krytyka czystego rozumu", Krytyka praktycznego rozumu" oraz "Krytyka władzy sądzenia". Podsumowania dokonał w innym dziele, które powstało właściwie z notatek do jego wykładu z logiki. Stwierdził, że wszystkie te trzy postawione przez niego pytania sprowadzają się do jednego: kim jest człowiek? Innymi słowy Kant, próbując dokładniej odpowiedzieć sobie na pytanie kim jest człowiek? chce udzielić najpierw odpowiedzi na pytanie o ludzką wiedzę, o czyn i ostatecznie o nadzieję, bowiem pytanie "czego się mogę spodziewać?" jest pytaniem o nadzieję.

 Aby odpowiedzieć na pytanie "co mogę wiedzieć?" trzeba byłoby koniecznie zapoznać się z całym systemem Kanta, co nas obecnie nie interesuje. W skrócie można powiedzieć, że uznaje on prawomocność matematyki i fizyki, nauk przyrodniczych, odmawia natomiast uznania metafizyki jako nauki, twierdząc, że prowadzi do paralogizmów. "Co winienem czynić?" - to jest pytanie już nie spekulatywnego, ale praktycznego rozumu, pytanie o to, jakim prawidłem mam w swym życiu się kierować, aby być człowiekiem, który postępuje zgodnie z prawidłami rozumu praktycznego. Natomiast pytanie o to, czego mogę się spodziewać, jest pytaniem o to, czy postępując w sposób etyczny mogę spodziewać się szczęścia. W przeciwieństwie do filozofów starożytnych, np. Arystotelesa, gdzie związek pomiędzy dobrem a szczęściem rozumianym jako spełnienie się człowieka w jego bycie osobowym, osiągnięcie jakiejś pełni, był całkowicie oczywiste. Dla Kanta powiązanie dobra i nadziei nie było oczywiste, wręcz przeciwnie, uważał je za podejrzane. Twierdził iż prawidła, którymi kierujemy się w naszym postępowaniu etycznym, muszą polegać na absolutnej bezinteresowności. Według niego człowiek ma być posłuszny "imperatywowi kategorycznemu", dlatego, że jest tak, a nie inaczej sformułowany. Nie zaś dlatego, aby poprzez realizację zasad etycznych dążyć do jakiejś korzyści. Natomiast uważał, że człowiek jest ukierunkowany ku zaspokojeniu czegoś i może się spodziewać, ale to spodziewanie ma być tylko przedmiotem oczekiwania, nigdy zaś jakiejś mechanicznej konieczności, którą niejako obiecywali mu dawni filozofowie. 

"Szczęśliwość - powiada Kant - jest zaspokojeniem wszystkich naszych skłonności". Nie będę rozwijał dalej tego tematu, choć rzeczywiście w tym skrótowym sformułowaniu brzmi to dwuznacznie, bowiem ktoś może mieć skłonności, które nie mieszczą się w ramach imperatywu kategorycznego. Jeżeli jedno ze sformułowań imperatywu nakazuje: postępuj tak, aby twoje postępowanie mogło być wzorem dla wszystkich ludzi, to przecież każdy z nas wie, że codziennie przynajmniej raz postąpi w sposób, którego nie chciałby uznać za prawidło rządzące postępowaniem wszystkich ludzi. Generalnie chodzi tu jednak o pewnego rodzaju spełnienie się. Specyfika Kanta polega na tym, że postępując etycznie, nie tyle osiąga szczęście, co staje się godnym do osiągnięcia szczęścia. Innymi słowy postępuj tak, abyś stał się godny szczęścia. 

XX- wieczny filozof Martin Heidegger, który napisał bardzo interesującą książkę interpretującą Kanta, twierdził, że wszystkie te pytania - co mogę wiedzieć, co powinienem czynić i czego mogę się spodziewać - są dowodem na to, że Kant pojmował człowieka jako istotę skończoną. Istota absolutna nie pyta "co mogę wiedzieć", tylko wie; nie pyta "co powinienem czynić", bowiem sama stanowi prawa. Oczywiście nie spodziewa się też niczego, albowiem jest już w posiadaniu wszystkiego. Tak wygląda byt absolutny. Rysuje się tu polemika pomiędzy Heideggerem a Kantem, gdyż Heidegger zwraca bardzo mocno uwagę na to, że człowiek musi zaakceptować swoją skończoność; czyli zgodzić się na to, że jego wiedza jest ograniczona, podobnie z rozeznaniem etycznym, które powinno być jak najlepsze, ale nigdy nie będzie pełne itd. Można jednak powiedzieć, że w człowieku istnieje napięcie pomiędzy doświadczeniem swej własnej skończoności w sensie ograniczenia i zamknięcia w warunkach, w jakich przychodzi mu żyć a owym "spodziewaniem się" czegoś więcej. 

Spróbujmy pójść dalej, bowiem problem nadziei został bardzo wysoko podniesiony we współczesnej myśli filozoficznej i na przede wszystkim niej postaram się teraz skoncentrować. Będę mówił przede wszystkim o myśli Gabriela Marcela (1889 - 1973), próbując jednocześnie nawiązywać do Tischnera i Kępińskiego. Pewne analizy Marcela dają nam bardzo dobry materiał do tego, by wyróżnić nadzieję jako bardzo osobliwą postawę człowieka, którą możemy zdecydowanie oddzielić od innych. Marcel dążył do ukazania jak gdyby całej powagi nadziei w myśleniu o człowieku. Należał do tej samej grupy co Kępiński i podzielał pogląd, że nadzieja jest osiowym objawem ludzkiego bytu. 

Najpierw więc trzeba byłoby odróżnić nadzieję od wszelkich przejawów pseudonadziei, czy też takiej słabej nadziei, która jest raczej formą spodziewania się czegoś. Mówimy np. mam nadzieję, że Jakub przyjdzie na obiad. W tym wypadku termin "nadzieja" oznacza coś bardzo kruchego, w ten sposób wyrażam pragnienie obecności mojego przyjaciela i jakieś spodziewanie się, że on rzeczywiście przyjdzie. O nadziei mówimy w momencie, gdy człowiek odkryje sytuację bardzo fundamentalnego zagrożenia, czy też jak określa Jaspers, znajdzie się w sytuacji granicznej, czyli po prostu w sytuacji doświadczenia zła; choroba, więzienie, brak miłości, wewnętrzna pustka. Można w nieskończoność mnożyć te przeżycia, których tonacja jest bardzo ciemna, a są dla człowieka bardzo dotkliwe i bolesne. Są to zawsze sytuacje próby, które mają moc odsłonięcia czegoś bardzo fundamentalnego w człowieku. 

Pamiętacie Państwo, że referując poglądy księdza Tischnera mówiłem o doświadczeniu agatologicznym, tym najgłębszym doświadczeniu dobra zagrożonego przez zło. Chciałbym przypomnieć ów horyzont agatologiczny, bo dopiero na nim może zarysować się z całą powagą ta problematyka nadziei. Uporządkujmy sobie więc w kilku słowach te różne postaci, jakie może przybierać zło. Leibniz wprowadził taki podręcznikowy, ale klasyczny podział na zło fizyczne, zło metafizyczne i zło moralne. Różne typy zła, które staje się dotkliwym doświadczeniem człowieka mogą owocować pojawieniem się rozpaczy, bądź właśnie nadziei. Co mam na myśli mówiąc o złu fizycznym? mam na myśli zło, którego doznaję, które przychodzi do mnie nie za moją sprawą, spada na mnie. W pewnym sensie zawsze jestem ofiarą tego fizycznego zła - cierpienia, choroby somatycznej, ale też i psychicznej. Zło moralne to jest zło, które czynię, którego jestem sprawcą. Bywa, że zło fizyczne jest skutkiem zła moralnego, które ktoś inny czyni w stosunku do mnie, którego jest sprawcą. Wreszcie trzecie z tych klasycznie wyróżnionych przez Leibniza postaci zła zwie się dość tajemniczo złem metafizycznym. Co ów termin miałby oznaczać? Ma oznaczać jakby strukturalną kruchość człowieka, że w moje bycie wplata się nicość, która nieustannie "nicuje" człowieka. To brzmi nieco patetycznie, ale można tak powiedzieć. Czasami lekarze mawiają, że nasze umieranie zaczyna się już w momencie urodzenia, co powoduje ból i napięcie.

         Aby jeszcze lepiej zrozumieć, czy głębiej zarysować owo agatologiczne tło z ciemnym horyzontem, spróbujemy przy jego pomocy ustalić sens tego doświadczenia, tego terminu " nadzieja". Trzeba byłoby nadmienić jeszcze coś o doświadczeniu tragiczności, które trochę wykracza poza ów szkolny podział zaproponowany przez Leibniza. Oczywiście mówiąc o tragiczności nie mamy na myśli teorii literatury ani koncepcji rodzaju literackiego. Filozofowie, szczególnie Max Scheler, są przekonani, że ta kategoria odsłania coś z samej konstrukcji świata. Tragizm nie jest subiektywnym przeżyciem; jest cechą zdarzeń, losów, charakterów. Tragiczność w sposób bardzo ścisły wiąże się ze światem wartości. Nie można mówić o tym, że coś jest tragiczne, jeżeli nie ma odniesienia do wartości. ta kategoria tragiczności raczej nie pasuje np. do katastrofy kosmicznej, czy rozbicia jakiejś gwiazdy. Ostrze pojęcia wymierzone jest w to miejsce, w którym wartości zderzają się ze sobą. Tragiczność to właściwie cecha pewnych wydarzeń, gdzie wartości są jakby w ruchu i dochodzi między nimi do kolizji. Sytuacja tragiczna ma miejsce wtedy, gdy w ów tragiczny węzeł uwikłane są dwie strony, z których każda reprezentuje wysoką wartość moralną. Wzniosła wartość musi zniszczyć drugą wzniosłą wartość. Takim klasycznym przykładem jest śmierć Sokratesa, ponieważ ci, którzy go skazali, reprezentowali wysoką wartość, jaką jest ład państwa. Sokrates przeciwstawiał im z kolei prawdę swojego daimoniona, który do niego przemawiał. Wielkość Greków polega na tym, że potrafili wydobyć na jaw tę smutną rzeczywistość tragiczności, gdzie dwie strony, działające w jak najlepszej woli, wpadają w jakąś zasadzkę i muszą zostać zniszczone.

         Dotyka to innej, zresztą bardzo trudnej dla Greków sprawy, mianowicie losu, który często zastawia na człowieka zasadzki, jak w wypadku Edypa. Co jest ważne w tym fenomenie tragiczności? Scheler uważa, że smutek. Smutek tragiczny nie jest stanem zasmucenia emocjonalnego; to jest pewna jakość świata. Smutek jest pewnym chłodem. Pojawia się wielkie pytanie, jak ma się wina zaciągnięta przez bohatera tragicznego jak Edyp, do winy moralnej; czy bohater tragiczny jest winny i dlatego ponosi karę, czy też właśnie jego niewinność powoduje, że ów smutek jest tym większy, tym ostrzejszy. Scheler dość szyderczo wyśmiewa taką bakalarską, belferską interpretacji, która zakłada, że jeżeli jest kara, to musi być i wina, i że zawsze ten, co zostaje ukarany, zniszczony, płaci słuszną cenę za swoją winę. Nie jest to takie proste.         Poprzestańmy może na zwróceniu uwagi na ten bardzo istotny i ważny element tragiczności, aby zarysować to, czym jest nadzieja. Pojawia się zazwyczaj w sytuacjach próby, czyli dotknięcia prze któryś z przejawów zła, czy też w momencie gdy człowiek doświadcza na sobie tego zimnego tchnienia tragiczności. Tak czy inaczej zło fizyczne, moralne, cierpienie, tragedia stanowi zagrożenie dla bycia człowieka. Jeżeli mamy poważnie mówić o nadziei, to musimy wiązać ją z ocaleniem. Nadzieja ocalenia w sytuacji tego ostatecznego zagrożenia. Ale jednocześnie, w obliczu zagrożenia, nadzieja jest odsłonięciem przede mną samej wartości mojego bycia. Często właśnie to ostateczne zagrożenie jest zdolne odsłonić przede mną wartość bycia. 

         Jeżeli tak przedstawia się to ciemne tło, to możemy odnaleźć odpowiedź człowieka na doświadczenie zła, na doświadczenie krzywdy. Rodzi się, oczywiście, pokusa rozpaczy. Camus, który był filozofującym pisarzem powiedział, że właściwie istnieje tylko jeden problem filozoficzny, a jest to problem samobójstwa. Jeżeli chcesz poważnie myśleć o człowieku, to musisz odpowiedzieć mu na pytanie czy warto żyć. Tak też pisze Marcel: "śmierć otwiera dla mnie problematykę nicości, która równocześnie jest systematyką rozpaczy i ustępuje jedynie spełniając się w samobójstwie". Innymi słowy rozpacz, jako reakcja na owo fundamentalne zagrożenie, nosi w sobie tę pokusę samounicestwienia. Nie tylko wtedy, gdy dotknie mnie zagrożenie mojej własnej śmierci, ale bywa, że ktoś emocjonalnie i integralnie związany z drugim człowiekiem, najbliższym, ukochanym, gdy ten ktoś ginie, ten który pozostał traci sens swego bytu i może nosić się z tym zamiarem straciwszy wszelką nadzieję. Może również popełnić ten właśnie czyn, przerywając swoje życie. Dla rozpaczy charakterystyczny jest jej sposób bycia w czasie. Rozpacz jest zawsze byciem w czasie zamkniętym; to znaczy takim, który nie otwiera żadnej przyszłości, albo otwiera tylko jedną perspektywę przyszłości, która jest destrukcyjna. Cokolwiek się zdarzy, będzie jeszcze gorzej niż było. Czas rozpaczy odmawia spodziewania się wszystkiego, co byłoby nieprzewidywalne. Rozpacz istnieje tam, gdzie człowiek zostaje przymuszony do uznania pewnej konieczności i to konieczności niszczącej. 

         Idąc za rozumowaniem Marcela można powiedzieć, że w przeciwieństwie do rozpaczy nadzieja otwiera czas. Dokonuje swoistej transcendencji, czyli przekroczenia tego zamknięcia w czasie. Znaczy to, że nadzieja pozwala sięgać myślą i decyzją poza wszelkie możliwe przeszkody - w sensie tego wszystkiego co zagraża. Ale nadzieja przekracza również wszelkie przedmioty pragnień. Nie jest postawą, która konkretyzuje się na określonych przedmiotach. Ktoś np. mówi: mam nadzieję, że wygram na loterii. Mamy tu do czynienia z konkretnym spodziewaniem się czegoś. Przy próbie opisania tej fundamentalnej, egzystencjalnej nadziei zwraca się uwagę na to, że jej przedmiot nie tyle nie jest określony, co przekracza wszystkie inne. Chory koncentruje się na myśli, że wyzdrowieje, i że to wyzdrowienie nastąpi w konkretnym terminie. W momencie gdy termin mija a on dalej jest chory, ogarnia go rozpacz. Kolejna myśl Kępińskiego głosi, że "chory potrafi z twarzy lekarza wyczytać wyrok śmierci dla siebie i dlatego lekarzowi nie wolno tracić nadziei". To ważna uwaga z deontologii, myślę że również dla terapeutów. Nie można tracić nadziei. 

         Nadzieja, nawet w wypadku nieuleczalnej choroby polega na przemianie samej idei wyzdrowienia. Przytoczę teraz fragment z książki Marcela "Homo viator", co w tłumaczeniu brzmi "Człowiek pielgrzymujący": "Chory skłonny jest początkowo powtarzać; wszystko dla mnie stracone, utożsamiając naiwnie wyzdrowienie z wybawieniem. Jest jednak rzeczą oczywistą, że z chwilą gdy nie tylko uzna on abstrakcyjnie, ale zrozumie do głębi, czyli zobaczy, że wszystko może nie być stracone, nawet jeśli wyzdrowienie nie nastąpi, wówczas jego postawa wewnętrzna w odniesieniu do wyzdrowienia czy niewyzdrowienia, ulegnie całkowitej przemianie. Zdobędzie on wolność, zdobędzie odprężenie". 

Bardzo istotny jest tu problem jakby przeniesienia tego przedmiotu nadziei w sensie tylko transcendencji daleko, nawet poza horyzont śmierci. Ale póki co, sięgnijmy znów do Kępińskiego: "Tylko nad piekłem jest napis lasciate ogni speranza - "porzućcie wszelką nadzieję", bo piekło jest wiecznością, nie ma w nim już zmiany. Czas rozpaczy jest czasem zamkniętym; czas nadziei nie jest czasem piekła, czyli zamkniętego na wieczność czasu, jest czasem otwartym. Znowu Kępiński: " Zwykle u największych nawet pesymistów istnieje choćby cień nadziei. Nadzieja bowiem jest warunkiem życia: musi istnieć wiara w przyszłość, gdyż życie jest ustawicznym dążeniem do przyszłości". 

         W literaturze, którą podałem do niniejszego wykładu znajduje się bardzo piękny szkic pani Barbary Skargi zawarty w tomie "O filozofię bać się nie musimy". Pani Barbara Skarga, nestor polskiej filozofii, ma osiemdziesiąt jeden lat, ma prawo pisać o nadziei nie tylko dlatego, że jest bardzo mądrą i oczytaną osobą, ale dlatego, że dziesięć lat przesiedziała w łagrze na Syberii. Dostała się tam jako młoda studentka II roku filozofii, łączniczka AK. W bardzo interesujący sposób pisze o tym, że nawet w najbardziej absurdalnej sytuacji tego doświadczenia, które wydawało się absolutnym zamknięciem jakiejkolwiek przyszłości, przetrwali ci, w których była nadzieja, którzy mieli się do czego odwołać w sobie lub poza sobą. Pani Skarga nie jest osobą wierzącą, w każdym razie nie odwołuje się bezpośrednio do Boga, chociaż z dużym szacunkiem mówi o tych, którzy w łagrach potrafili się modlić. Zwraca jednak uwagę na wątek, który tak podkreśla Kępiński; nadzieja jest warunkiem życia, choćby nie była żaden sposób podbudowywana w sensie racjonalnym. System wydawał się być doskonały i skonstruowany tak, żeby człowieka zniszczyć. Ważne było nie tyle zniszczenie fizyczne, co moralne. Jeżeli człowiek dał się zgnoić - zginął. Uważał na przykład, że donoszenie ułatwi mu życie. Jeżeli stracił elementarny szacunek dla siebie, prędzej czy później ginął; chyba że przynależał do organizacji "błatnych" czyli kryminalistów, ale to zupełnie inny przypadek; to ludzie, którzy budowali alternatywne wartości, alternatywne życie i nie było różnicy pomiędzy nimi a agentami KGB. Ale chodzi tu nie tyle o politykę, co o ów moment wewnętrznej woli życia, która zachowuje elementarny szacunek dla siebie. Dla Barbary Skargi był to moment bardzo realny, w którym ludzi budowali wewnętrzną siłę i moc na przetrwanie i pozwalało im to przeżyć . 

         Czy sytuacja, kiedy nie można spodziewać się właściwie niczego realnego, np. w przypadku nieuleczalnej choroby oznacza śmierć nadziei? Na pewno śmierć nadziei w sensie spodziewania się, czyli tego co dotyczy konkretnych, określonych treści. Dla Marcela poprawna formuła nadziei nie brzmi "mam nadzieję, że ...", lecz "mam nadzieję", bez "że". "Mam nadzieję" nie posiada żadnego konkretnego przedmiotu pragnienia, żadnego kresu, czy warunku. W tym sensie doświadczenie "mam nadzieję" otwiera człowieka na (A)absolut, niezależnie od tego, czy będzie pisany z małej, czy z dużej litery. 

         "Nadzieja to właściwy wysiłek, przez wysiłek dąży nieprzerwanie do przekraczania poszczególnych przedmiotów, z którymi początkowo wydaje się być związana". W tym znaczeniu postawę nadziei należy odróżnić od optymizmu. Optymizm jest pewnością siebie opartą na doświadczeniu. Optymista zdał trzy egzaminy i ma nadzieję, że zda czwarty na zasadzie: zawsze mi się udawało, to dlaczego teraz nie. Tak wygląda postawa optymisty. Z etycznego punktu widzenia można powiedzieć, że w postawie optymizmu jest coś z pychy, pewności siebie, czy raczej zadufania w siebie, buty. Nadzieja jest pokorna, to znaczy wie, że nie zawdzięcza się samej sobie. Jest nieśmiała. 

         Marcel wprowadza bardzo ważne rozróżnienie na problem i tajemnicę. Problem to zagadnienie, które stawiamy przed sobą i można je rozstrzygnąć, na przykład podczas dyskusji na seminarium, np. na temat posługiwania się telefonami komórkowymi na wykładzie. Albo problem kary śmierci - jej skuteczności, jaki procent w których stanach wykonywano, dlaczego w Teksasie itp. Pan Minister Kaczyński chciałby ścinać, profesor Zoll jest przeciwny, wysuwa się takie czy inne argumenty. A teraz pójdź do faceta, czy facetki, którzy siedzą a celi śmierci i porozmawiaj z którymś z nich. Wtedy stajesz wobec konkretnej, realnej sytuacji zagrożenia. I nie przyjdziesz w charakterze prokuratora aby odczytać uzasadnienie wyroku śmierci, tylko masz przyjść do człowieka stającego wobec perspektywy, że zaraz pojawią się faceci w tych skarpetkach i powloką go dokądś.

Stajesz wobec tajemnicy śmierci. Problem nie dotyka mnie osobiście, nie boli. Ja sobie mogę dowolnie dyskutować na temat skuteczności czy nieskuteczności kary śmierci; w momencie gdy to mnie dotknie, zaczyna być tajemnicą. Można też wiele gadać na temat miłości, ale dopiero ktoś kto się autentycznie zakocha, czy pokocha, dowie się jakie to nieproste. Tajemnica nie jest czymś absolutnie niepoznawalnym; to coś, czego nie można wyczerpać poznawczo. 

         Dla Marcela mówienie o nadziei ma sens jedynie wtedy, jeżeli zdajemy sobie sprawę, że znajdujemy się w obszarze tajemnicy, nie problemu. Problem istnieje wtedy, gdy mówimy o optymizmie, czy pesymizmie. Gdy dotykamy poziomu nadziei i rozpaczy, mówimy o tajemnicy.

         Osobliwość nadziei polega na tym, że jest zarazem postawą akceptacji i nieakceptacji. Jako akceptację możemy przyjąć postawę stoicką. Gdy mówiliśmy o Epiktecie i Marku Aureliuszu, zwracałem uwagę na to, że wymagał on do mędrca swego rodzaju zgody na świat, na bieg świata; spokojnie, właśnie z tą apateią przyjmij wieść, że jesteś śmiertelny i wszyscy, których kochasz też są śmiertelni. Po prostu trzeba się zgodzić, bo taki jest świat. To bardzo wielka i wyniosła postawa, a kiedy o czymś takim słyszymy, zazwyczaj rodzi się w nas bunt, czy to rzeczywiście tak ma być. Nadzieja jest zgodą i buntem przeciw światu, akceptacją i nieakceptacją. Stoik bowiem akceptuje świat zamknięty, w którym nic nie może już się wydarzyć. Postawa nadziei jest zaufaniem, że istnieje możliwość twórczej przemiany, że czas nie jest zamknięty, nie wszystko jest wyznaczone i określone w sposób deterministyczny. W tym sensie nadzieję bardzo mocno wiązano z wolnością. Stoik rozumiał wolność jako akceptację, zgodę na determinizm. Nadzieja uznaje świat jaki istnieje, jest akceptacją, ale wie, że nie wszystko jest zamknięte, że pojawia się możliwość ocalenia i urzeczywistnienia wartości. 

         Nadzieja jest w pewnym sensie bezbronna, dlatego że nie można się jej uczyć, nie można podać sposobu na to by ją zdobyć, choćbyś uczył się tysiąca rzeczy z psychologią i medytacją włącznie. Nadziei nie można się nauczyć, ponieważ jest zawsze pokorna. Wie, że jest jakimś darem, który przychodzi do człowieka. Ale jest też bezbronna. I jeszcze jedna bardzo ważna cecha; nadzieję zawsze dzielimy z innymi, jest dialogiczna. Przestrzenią, w której najpewniej rodzi się nadzieja to przestrzeń spotkania z drugim człowiekiem. Nadzieja jest darem, który otrzymuję, ale też i darem, który mi się powierza, formą powiernictwa. 

         Marcel dość paradoksalnie, ale też i w bardzo piękny sposób powiedział, że kochać to powiedzieć drugiemu "nie umrzesz". W jednym ze swych esejów analizuje mit o Orfeuszu i Eurydyce, w którym miłość udaje się aż w zaświaty, aby ocalić ukochaną. Według niego jest to opowieść o związku miłości z nadzieją. 

         I jeszcze jeden istotny rys nadziei; jest profetyczna, to znaczy, że głosi przyszłość, ale nie na zasadzie "tak powinno być", bo takim językiem posługuje się etyka. Prorok głoszący nadzieję mówi "tak będzie". 

         Podsumowując i próbując dać Państwu do przemyślenia pewne konkluzje, cały czas pamiętając, że tytuł wykładów brzmi "Filozofia dla psychoterapeutów", wydaje mi się, że w sposób wzorcowy filozofia z psychoterapią spotkały się w dialogu księdza Tischnera z Antonim Kępińskim. W moim przekonaniu jest to bardzo interesujący i bardzo ważny moment. Jeśli chodzi o temat nadziei, to szczególnie polecam Państwu z "Myślenia według wartości" księdza Tischnera fragment pt." Ludzie z kryjówek". Tekst jest medytacją filozofa nad książką Kępińskiego o schizofrenii. "Ludzie z kryjówek" to określenie Tischnera, ale chyba bardzo dobrze oddaje ten duchowy ból ludzi, którzy poranieni chowają się w sobie, zapadając w swój własny, niedostępny i okopany przed  innymi świat. I ostatecznie - ludzie z kryjówek są tymi, którzy utracili nadzieję, i którzy co najwyżej chcą przetrwać. Czy może inaczej; posiadali pewną nadzieję, która pozwalała im się bronić, aby się obronić. Nadzieją człowieka z tej kryjówki ( jeśli tu można użyć tego terminu), jest troska, żeby się bronić. Jak ma dojrzeć do nadziei, która jest twórcza? 

         Ten przykład powinien pomóc nam lepiej zrozumieć intuicję dotyczącą nadziei, o której mówi Marcel. Można powiedzieć, ze istnieją dwa elementy, które dają szansę na to otwarcie, mianowicie drugi człowiek i otwarcie na prawdę. Co to znaczy otwarcie na prawdę? Kępiński używa takiego lekarskiego określenia - "przetrawić siebie". Chory musi przetrawić siebie, czyli generalnie rzecz biorąc, musi porzucić złudzenia. Nie jestem terapeutą, ale krążę koło tej problematyki, również w kontaktach z ludźmi. Zupełnie niedawno rozmawiałem z człowiekiem, którego próbowałem namówić, aby podjął rozmowę z terapeutą. On wzbraniał się przed tym tłumacząc, że terapeuta każe mu opowiadać o swoim dzieciństwie. Powiedziałem mu, że chodzi właśnie o to, żeby się otworzył. Odpowiedział, że nie zrobi tego. Czyli odmówił "przetrawienia siebie". Nie zdaje sobie sprawy z tego, że np. budzi się w nocy, ponieważ akurat odbywa z kimś walkę chińską. W pewnym momencie w jego życiu zaczyna się zacierać różnica pomiędzy tym co rzeczywiste, a tym co nierzeczywiste i w zamroczeniu alkoholowym zaczyna opowiadać, że zabił człowieka, bo przyszli do niego faceci, którzy obiecali mu, że jeśli wygra, to ten, który z nim wygra, będzie podniesiony o czterdzieści punktów wyżej w jakimś rankingu morderców. I wtedy za każdą walkę będzie dostawał tysiąc dolarów.

         Innymi słowy przegryźć siebie, to powrócić do prawdy. Jak wiadomo, jest to zupełna konieczność. Tylko człowiek musi stanąć w prawdzie przed sobą. 

         Prawda jest bardzo dwuznaczna, bo może zabijać. Dla terapeutów bardzo istotne byłoby sformułowanie biblijne, dość mocne, powiedziałbym nawet życiowe: "czyńcie prawdę w miłości". Prawda bowiem może być narzędziem przeciwko człowiekowi. I dlatego ta prawda, która ma obudzić w człowieku nadzieję, musi być przekazana przez człowieka, który akceptuje chorego i zdobywa jego zaufanie. Chory musi zrozumieć, że to, czego się od niego żąda, a co często jest bardzo bolesne i trudne, nie jest przeciw niemu, tylko dla niego. I dopiero wtedy tego schizofrenika, u którego brak nadziei jest osiowym objawem całej choroby i cierpienia, może zacząć dochodzić do odbudowy nadziei, właśnie tej, która nie będzie tylko nadzieją na przetrwanie, szczelne obudowanie się i nie dopuszczanie nikogo, tylko tej nadziei, która otwiera się i wychodzi. Wyjście z kryjówki jest tylko w jednym kierunku - do wejścia w relacje z innymi ludźmi. Kryjówka polega na odmowie jakiejkolwiek relacji z innymi, na skutek tysiąca rzeczy, najczęściej poranienia. Prawda przekazana z miłością sprawi, że człowiek zaakceptuje siebie, a tym samym niewątpliwie otworzy się na jakąś przestrzeń nadziei. Nie taką naiwną, śmieszną, że od teraz "wszystko będzie dobrze", ale tej nadziei, która da człowiekowi odwagę do podjęcia fundamentalnych obowiązków i po prostu pozwoli mu powrócić do normalnego życia.

 

 Jan Andrzej Kłoczowski OP
 

Nowa wizja Kościoła w Katechizmie
 

Jak Kościół jest postrzegany 
 

 

            Vaclav Bielohradsky, praski filozof, cytując innego czeskiego myśliciela Ferdinanda Peroutka pisał: " Wszelki absolut - czy to transcendentny, czy też immanentny, doprowadza zawsze ostatecznie do przemocy i jest morderczy. Tylko mistycy wymknęli się z tego zaczarowanego kręgu, ale iluż jest prawdziwych mistyków?".  (I dalej Bielohradsky): Kościoła Katolickiego z pewnością nie da się nazwać mistycznym, jest to zorganizowany hierarchicznie aparat biurokratyczny, który uporczywie walczy o duchową hegemonię przede wszystkim w środkowej i południowej Europie i Trzecim Świecie. (GW, 23-4 września 1995 r.)

 

            Jaki z tego tekstu jest wniosek:

            - przekonanie o istnieniu Absolutnych wartości, takich jak prawda czy dobro wiedzie do narzucania innym takich przekonań, jest więc w gruncie rzeczy legitymizacją postawy autorytarnej politycznie

            - wszelkie instytucje religijne, będące nośnikami takiego przekonania są z natury rzeczy organizmami politycznymi, dążącymi do przejęcia i sprawowania władzy; szczególnie silnie ta tendencja jest obecna w Kościele katolickim

            - wymyka się temu tylko nieliczna grupa samotników - mistyków, którzy nie uczestniczą w zbiorowym życiu religijnym; w życiu kościelnym nie ma miejsca na życie mistyczne czy duchowe

 

Kościół w tajemnicy Ducha  Świętego 
 

 

            1. Słowo Kościół oznacza "zwołanie". Oznacza zgromadzenie tych, których Słowo Boże gromadzi aby utworzyć z nich Lud Boży, który karmiony Ciałem Chrystusa, staje się samo Ciałem Chrystusa.

 

            Obecne są w tej "definicji" trzy obrazy:

                                               - "zwołanie", zgromadzenie

                                               - Lud Boży

                                               - Ciało Chrystusa

 

            2. Kościół jest dla Bożego zamiaru zbawczego zarazem  drogą jak i celem: zalążkowo obecny w samym stworzeniu, przygotowywany przez Stare Przymierze, zbudowany na słowach i czynach Jezusa Chrystusa, urzeczywistniony przez jego zbawczy Krzyż i jego Zmartwychwstanie, Kościół objawia się jako tajemnica zbawienia przez wylanie Ducha Świętego. Tajemnica ta dopełni się  w chwale niebieskiej, jako zgromadzenie wszystkich ocalonych z ziemi.

 

                       Taka jest historia Kościoła w najgłębszym, mistycznym sensie

            - od Abla

            - przygotowany (ofiara Melchizdeka)

            - słowa i czyny Chrystusa

            - krzyż i Zmartwychwstanie

            - wylanie Ducha

            - zapowiedź wypełnienia eschatologicznego

 

            3. Kościół jest zarazem widzialny i duchowy, hierarchiczną społecznością i Mistycznym Ciałem Chrystusa. Jest jeden, ale zbudowany na podwójnym elemencie człowieczym i boskim. To jest jego tajemnica, którą tylko wiara może zobaczyć.

            - tylko uczestnicy rozumieją

            - Ecclesia spiritualis, Ecclesia carnalis

            - uczestniczy we Wcieleniu

 

            4. Kościół jest na tym świecie sakramentem zbawienia, znakiem i instrumentem wspólnoty Boga i ludzi

            - Kościół nie tylko ma sakramenty - ale jest sakramentem

            

            5. "Jesteście więc plemieniem wybranym,  królewskim kapłaństwem, narodem świętym, ludem na własność nabytym" (1 Ptr 2,9)

 

            Wyznanie wiary, w którym wypowiadamy naszą wiarę w Ducha, Pana i Ożywiciela jest jednocześnie wyrazem wiary w Kościół, w jego nadprzyrodzony sens i powołanie.

            Wiele mówi się teraz o Kościele, o tym, jaki powinien być, w jaki sposób działać wśród ludzi. Jedni chcieli by więcej Kościoła w życiu społecznym a przede wszystkim politycznym. Inni boją się tego i chcą jak najmniej Kościoła w życiu politycznym a nawet społecznym. Ci pierwsi mówi i czyni, jak gdyby Kościół był powołany przede wszystkim do pełnienia straży przy wielkich wartościach narodowych, jak by miał być tylko sztandarem i urną. Kościół to jest Wawel, gdzie są i groby świętych i groby królewskie i groby narodowe, tam przychodzą wycieczki.  Być Polakiem, to stale być na patriotycznej wycieczce i poznawać narodowe pamiątki. Któż ich bardziej pieczołowicie strzeże jak nie Kościół? Komu możemy je oddać w opiekę?

             Ci drudzy przeciwnie, sądzą, że Kościół jest niepotrzebnym dodatkiem do intymnego wymiaru mistycznej relacji z Bogiem, która równie dobrze może obyć się bez ksiądza i jego posługi. Jeżeli w takie intymne sprawy wkracza duchowny, to znaczy, że celem jego działania jest sprawowanie władzę. I władzę nie duchową bynajmniej, bowiem jest ona tylko sposobem na kontrole nad człowiekiem - najłatwiej go zniewolić przez ducha. Słychać niekiedy głosy - po co pośrednik?  Ani on bardziej ode mnie wykształcony, ani też nie jest specjalnie bystry, bywa nawet czasami dość gruboskórny. Może gdyby był jakimś guru, dysponującym osobistym autorytetem duchowego doświadczenia, to może bym go sobie i wybrał jako mistrza. Ale przyjść do kościoła ot tak, aby się wyspowiadać  przed "pierwszym lepszym" (czy raczej gorszym) księdzem - to jest dość prymitywne.

            

            Kościół nie jest zewnętrznym dodatkiem do indywidualnych doświadczeń, mającym ująć w prawne ramy organizacyjne  bogactwo osobistego życia religijnego każdego z nas.. Kościół można  zobaczyć tylko w tajemnicy  Ducha  Świętego. Dotyczy to jego genezy  gdyż narodził się w dniu Zesłania Ducha, dotyczy to celu a także wspólnotowego wymiaru naszej drogi do  Boga.. To my mamy dorastać do Kościoła a nie Kościół do nas.

             Sięgnijmy do początku - do sytuacji uczniów: Chrystus nauczył apostołów ewangelii, więcej - zmartwychwstał, ale oni, wracając z góry, na której Jezus odszedł do Ojca, siedzieli zamknięci i zagubieni. Nie mieli Ducha. Były drwa, nie było płomienia, a ten mógł zstąpić tylko z nieba, jak ów ogień sprowadzony przez Eliasza dla upokorzenia wyznawców Baala.  Dopiero  gdy zstąpił Duch, powstał Kościół, zapłonął Boski ogień.

            Celem Kościoła nie jest krzewienie dobrych obyczajów, nie jest obrona wartości najbardziej nawet wzniosłych. Kościół nie jest powołany  do budowanie sprawiedliwości społecznej  przede wszystkim ani też do pocieszanie ludzi psychicznie nadwątlonych. Nie po to zstąpił Duch, aby Kościoła  poprzestał na  byciu fundamentem ładu moralnego w Ojczyźnie. Wszystko to mas robić, ale jako owoc bliskości z Panem, a nie jako zadanie  podstawowe. Mistrz Eckhart powiedział wielkie słowa, że ludzie robią sobie z Boga świeczkę by przy jej pomocy szukać różnych przedmiotów. Bóg nie jest świeczką - jest płomieniem, jeżeli robimy z Niego narzędzie do zdobywania innych wartości, choćby najbardziej szlachetnych, wtedy nas spala. Jest groźny, bo jest Bogiem zazdrosnym. Nie znosi innych bóstw koło siebie, a gdy zamieniamy go na świeczkę, wtedy oddajemy pokłon bogom cudzym, choćby byli najbardziej narodowi. Kościół jest po to, aby uczyć ludzi, jak żyć dla Boga i jak Bogu podporządkowywać całe swoje życie i wszystkie dążenia i aspiracje.

            Kościół nie jest także kongregacją czy zrzeszeniem ludzi pielęgnujących swoje głębokie stany wewnętrzne, tak intymne, że nie potrafią o nich nikomu powiedzieć. Nie jest pustym miejscem, które dopiero mamy zapełnić naszą pobożnością, pielęgnowaną w głębi duszy. Kościół jest tajemniczą przestrzenią Ducha, w której każdy z nas ma odnaleźć swoje miejsce, jest żywym ciałem Pana, który dalej żyje i jest z nami, po wszystkie dni, aż do skończenia świata.  Ojcowie starożytni, mówiąc o tym, że przez chrzest Kościół rodzi nowych ludzi, podkreślali jednocześnie, że jest on Matką która daje życie, a nie tylko dobrą nauczycielką, stawiającą cenzurki ze sprawowania.

            Kościół widać tylko w tajemnicy Ducha. Bez Jego światła i mocy jesteśmy ślepi i głusi, nie rozpoznajemy własnej Matki. I to wszyscy, i ci narodowi i ci indywidualni.

 

Kościół jako miejsce doświadczenia Ducha Świętego 
 

 

            Tytuł mego szkicu może się wydać co najmniej przesadzony - ktoś zapyta: w jaki sposób katechizm może być przewodnikiem w pracy duchowej? W potocznej świadomości życie duchowe, życie wewnętrzne nie jest udziałem tych, których zadaniem w Kościele jest troska o dyscyplinę wiary, o czystość przekazu doktrynalnego.  I przyznać trzeba - jest w tym sporo racji, rzeczywiście były długie okresy, w których życie duchowe, życie kontemplacyjne i nauka teologiczna poszły innymi drogami. Profesorowie dogmatyki wykładali prawdy 

wiary, studenci notowali w grubych kajetach, następnie pocili się na egzaminach by po podjęciu pracy duszpasterskiej pozostawić coraz bardziej żółknące notatki ich własnemu losowi. Pokarmu dla swego kaznodziejstwa szukali gdzie indziej - w gazetach czy też w popularnych opracowaniach gotowych kazań.

            Ogół wiernych nie posiadał nawet takiego przygotowania. Pouczani byli w dzieciństwie o podstawowych prawdach wiary, co stanowiło warunek dopuszczenia do Pierwszej Komunii czy później Bierzmowania. Na dodatek przed-soborowa liturgia nie karmiła pobożności, była pięknym zabytkiem łacińskiej kultury, ale nie szkołą wiary. Wierni więc, ożywiani pragnieniem bardziej pogłębionego życia szukali sobie innego pokarmu, w postaci nabożeństw, czy różnych form paraliturgii.

            Ta sytuacja zmieniła się obecnie o tyle, że różnice pomiędzy wykształceniem ogólnym wielu wiernych, ich świadomością spraw społecznych i naukowych, a posiadaną przez nich wiedzą religijną gwałtownie się powiększyła, co rodzi nowy rodzaj trudności. Na dodatek musimy pamiętać o religijnej sytuacji w czasach, którą przeżywamy  charakteryzuje się swoistym odrodzeniem religijnym. Powiedziałem "swoistym" bowiem - choć spełniły się przepowiednie niektórych myślicieli wieszczących "powrót sacrum", to jednak owo  sacrum powróciło w nieco odmiennej niż się spodziewano postaci.  Powróciło jako "dzikie sacrum", jako nurty religijności niesfornej, bowiem nieufnej wobec wszelkich religijnych instytucji a szczególnie wobec Kościoła Katolickiego, który wszak  z całą mocą głosi iż jest depozytariuszem i świadkiem jedynego  Objawienia.

            Chętnie więc słuchani są rozmaici mistrzowie i guru, którzy głoszą iż posiadają znajomość drogi wiodącej do duchowego rozwoju, ale wolnej od wszelkiego dogmatyzmu, wszelkich prób wyrażenia transcendentnej prawdy w słownych formułach. To co duchowe często myli z różnymi odmianami subiektywnych stanów emocjonalnych, w których ważna jest jakość przeżycia a nie kontakt z transcendencją rzeczywistości Absolutnej.

 

                                                                      *

            A przecież chrześcijaństwo nie jest religią profesorów teologii czy filozofii. Niech mi będzie wolno (także profesorowi) przytoczyć kilka zdań autorstwa średniowiecznego profesora, na dodatek świętego: " A jeśli chcesz wiedzieć, jak się to dzieje, pytaj łaski, a nie wiedzy, pragnienia a nie rozumu, żaru modlitwy, a nie ksiąg pisanych, oblubieńca pytaj a nie wykładowy, Boga a nie człowieka, tajemnicy, nie oczywistości, nie światła, ale ognia, który przenika do głębi..." ( św. Bonawentura - Itinerarium mentis in Deum). Jestem głęboko przekonany, że Katechizm Kościoła Katolickiego wychodzi na przeciw takim oczekiwaniom, można powiedzieć, iż jest owocem pracy i modlitwy Kościoła Vaticanum Secundum, a ten był wielkim wysiłkiem przywrócenia nowego życia Kościołowi.  Oznaczało to także ważny impuls w kierunku ponownego odnalezienia harmonii w głoszeniu Dobrej Nowiny, tak by wiara nie była tylko prezentowana jako zbiór abstrakcyjnych sformułowań, ale jako żywe słowo, kształtujące życie duchowe, życie wewnętrzne wiernych. 

            Widać to w samej konstrukcji Katechizmu:  po omówieniu wyznania wiary w Boga Trój-jedynego następuje prezentacja celebracji misterium chrześcijańskiego czyli liturgia sakramentów, trzecia część prezentuje zasady nowego życia w Chrystusie, natomiast czwarta mówi o modlitwie chrześcijańskiej. Modlitwa  nie jest więc "pobożnym dodatkiem" do poważnego katechizmu, ale stanowi integralną jego część. 

 

                                                                      *

             Moją główną myśli chciałbym zilustrować na dwu przykładach: omówienia przez autorów Katechizmu zagadnień związanych z miejscem Pisma świętego w życiu chrześcijańskim, a także chcę po krótce zwrócić uwagę na sposób umiejscowienia teologii moralnej w całości wykładu wiary.

             Wiemy, ile problemów mają współcześni egzegeci, jak bardzo ważne i jak istotne były i są ich poszukiwania dla ustalenia właściwego znaczenia biblijnego przekazu. Ale czasami wymogi naukowej rzetelności prowadzą do zatarcia innej rzetelności - dotyczącej istotnego sensu tekstu biblijnego, czyli sensu duchowego. Traktowany jest on przez niektórych biblistów jako poetyckie dywagacje, uprawnione co najwyżej na marginesie samego tekstu  biblijnego, nie zaś poszukiwanie autentycznego znaczenia tych dokumentów. Opowiadano mi, iż po wykładzie pewnego egzegety na jednym z niemieckich uniwersytetów podszedł do profesora student z zapytaniem co on sam sądzi  o Jezusie -czy był Bogiem czy też nie? Usłyszał odpowiedź: idź z tym do swojego ojca duchownego.

   Na reakcję nie trzeba było długo czekać, w wielu środowiskach pojawiły się tendencje pietystyczne czy też zdecydowanie fundamentalistyczne, poszukujące przede wszystkim sensu "budującego". Metoda często była prosta - wyrwany z kontekstu cytat służył jako argument i miał natychmiast działać na odbiorcę. Historycy idei religijnych znają ten mechanizm - racjonalizm niektórych postaw teologicznych rodził spontanicznie antyracjonalizm czy wręcz irracjonalizm "pobożnych". Oczywiście, takie postawy były bardziej wyraźnie widoczne we wspólnotach protestanckich, ale i w Kościele katolickim można było pewnego czasu odnaleźć podobne tendencje, szczególnie w niektórych tzw. ruchach. Katechizm powraca do hermeneutyki Ojców Kościoła, którzy w lekturze Biblii widzieli nie tylko fundament wiary, ale wskazywali na niezwykłe bogactwo duchowe , jakie człowiek wierzący odnajduje na każdej stronnicy tekstu natchnionego. Katechizm przypomina starą naukę o konieczności odróżnienia w lekturze Biblii tzw. "sensu dosłownego", czyli wyznaczonego przez bezpośrednio przez słowa Pisma świętego, oraz "sens duchowy" , który idzie dalej, nie poprzestając jedynie na "wydarzeniach i rzeczywistościach , lecz ukazuje je jako znaki (116). Jako przykład przytoczona jest klasyczna u Ojców (a za nimi i w liturgii Kościołów, tak zachodniego jak i wschodniego) interpretacja przejścia przez Morze Czerwone jako znaku zwycięstwa Chrystusa poprzez Krzyż i Zmartwychwstanie.

            Ale najważniejsza teza, mówiąca o interpretacji Pisma świętego została wyrażona paradoksalnie - " wiara chrześcijańska nie jest jednakże "religią Księgi"(108). Jak pamiętamy określenie  "ludzie Księgi" pochodzi z Koranu  i służy określeniu ludzi, posiadających teksty Objawione - Torę i Ewangelię,  co związane było z nakazem szacunku i tolerancji dla tych ludów.  I jest to prawda, chrześcijanie z najwyższym szacunkiem należnym słowu objawionemu przyjmują teksty Starego i Nowego Testamentu, ale jednocześnie czytają w natchnionym liścia św. Pawła do Koryntian zadziwiające słowa, iż "litera (...) zabija, zaś Duch ożywia" (2 Kor 3,6).  Chrześcijaństwo  nie jest "religią Księgi" bowiem jest religią Słowa, które stało się ciałem, stało się człowiekiem - a nie Księgą. I dlatego też jest religią Ducha Świętego, bowiem zasadnicze prawo, jakim wyznawca Chrystusa się kieruje jest wewnętrzna łaska Ducha, który porusza  i wewnętrznie usposabia. Bardzo jasno wyraził to św. Tomasz, gdy rozważał we wstępie do "moralnej" część Summy zagadnienie nowego prawa, w przeciwieństwie do starego, które wypisane było na kamiennych tablicach. Nowe jest prawem wypisanym w sercach ludzi (lex indita), i dlatego zasadniczo (principaliter) jest prawem Ducha, a tylko wtórnie (secundario) jest prawem pisanym. Tak więc ewangelia, dobra Nowina, nie jest po prostu tekstem  zapisanym w Księdza, lecz Mocą i życiem Ducha Świętego, który dany jest człowiekowi. To prawo jest prawem wolności bowiem nie nakazuje żadnych czynów zewnętrznych ( za wyjątkiem sakramentów) i niczego nie zakazuje za wyjątkiem czynów przeciwnych łasce (Summa 1-2, q.108 1.2.4c). 

            Taka droga ukazania głębszego  wymiaru nauki Chrystusa jest bardzo czytelna w części trzeciej Katechizmu, poświęconej teologii moralnej. Sam tytuł który nadano tej części jest charakterystyczny - "Życie w Duchu Świętym". W przeciwieństwie do smutnych i kazuistyczno-prawnych traktatów, które do niedawna straszyły w katolickich zakładach kształcenia duchownych czytamy: "Katecheza winna wyrażać w sposób bardzo jasny radość i wymagania drogi Chrystusa" (1697).

 A więc jednak radość na pierwszym miejscu, bowiem nauka chrześcijańska jest katechezą "nowego życia". Czym jest katecheza nowego życia? Polecam uważną lekturę 1697 paragrafu Katechizmu, bowiem zawiera on zarys nowej, naprawdę rewelacyjnej teologii moralnej, który oby co rychlej stała się własnością wszystkich duszpasterzy i wiernych. Jakie są zasadnicze cechy tego stylu głoszenia Nowego Prawa, jakiego zapis znajdujemy w Katechizmie: jest katechezą Ducha Świętego - nowe Prawo to Duch Święty.  Życie chrześcijańskie jest życiem w Duchu, życie duchowym. Jest to katecheza łaski: pierwszy jest dar jest przeznaczona dla celnika, nie dla faryzeusza. Dalej - jest to katecheza błogosławieństw, czyli drogi do szczęścia, do którego człowiek jest powołany - abyście życie mieli, i w pełni...Jest to także katechezą grzechu i przebaczenia - o tyle grzechu, o ile głoszone jest pokuta czyli Boże miłosierdzie;- katechezą cnót ludzkich (dzielności etycznych) - wszystko jest darem, ale jest miejsce na ludzką twórczość, ludzki wysiłek; jest  katechezą cnót Boskich (wiara, nadzieja, miłość). Wszystko zawiera się w przykazaniach - Boga i bliźniego: w nich mieści się cały Dekalog. Katecheza jest wyznaniem wiary we wspólnocie świętych, czyli w Kościele.

                                                          *

            Boję się, by Katechizm nie stał się przedmiotem akademickich jedynie badań, uczonych komentarzy. W moim rozumieniu można porównać Katechizm do partytury, którą należy dopiero odegrać, ożywić, sprawić, by zabrzmiały całą barwą swoich dźwięków i barw. Wymaga to wielkiej pracy, wyobraźni - a przede wszystkim wyczucia dla spraw Ducha. Należy interpretować Katechizm jako podręcznik życia duchowego. Tylko wtedy spełni on tę rolę, jaką wyznaczył mu Kościół.  

                       
Jan Andrzej Kłoczowski OP 

WOLNI  CZY  ZNIEWOLENI ?

 

         Interesuje mnie w tym szkicu wolność rozpatrywana nie tyle z perspektywy czysto teoretycznej, choć konieczne będzie wprowadzenie kilku niezbędnych rozróżnień. Przedmiotem mojej refleksji będzie raczej próba odsłonięcia doświadczenia wolności, czy też przeciwnie - doświadczenia zniewolenia. Tę perspektywę możemy badać z różnych punktów widzenia. Myślę, że  dobrym zapisem takich doświadczeń są teksty literackie. Posługując się tymi tekstami chciałbym najpierw zarysować węzeł tego sporu o człowieka, który cały czas się toczy. Pytanie brzmi: czy  jestem wolny w podejmowaniu własnych decyzji, czy zdeterminowany? Jakie to ma znaczenie dla zrozumienia człowieka?

Zacznijmy od skrajnego stanowiska, określanego jako indeterminizm, pojmującego wolność jako nieobecność jakichkolwiek czynników wpływających na zachowanie człowieka. Bardzo wyraziście tak skrajny sposób rozumienia wolności widoczny jest u czeskiego pisarza Milana Kundery w książce "Nieznośna lekkość bytu", gdzie tak charakteryzował decyzję swego bohatera Tomasza: Kiedyś, w ciągu jednej chwili zdecydował się nigdy nie oglądać swej pierwszej żony ani syna. Z poczuciem ulgi przyjął fakt, że rozstali się z nim ojciec i matka. Cóż to było innego, jak nie całkiem racjonalny, gwałtowny gest, którym odrzucił to, co przedstawiało mu się jako ciężki obowiązek, jako es muss sein - tak musi być. I mówił sobie; nikt nie ma żadnego powołania. To wielka ulga zrozumieć, że jesteś wolny, że nie masz żadnego powołania".

         Powołanie oznacza tu w gruncie rzeczy powinność. Powiedzieć nie mam powołania oznacza, że nie ma nikogo, kto wzywałby mnie do podjęcia odpowiedzialności, nakładałby na mnie jakąś powinność. Jestem wolny znaczy tutaj tyle: każdym momencie mogę rozpocząć życie od nowa. Każdy moment jest chwilą początku, stąd więc ani jakiś zewnętrzny twórca - Bóg, ani drugi człowiek nie mają prawa  narzucać mi jakiejkolwiek powinności. Ja jestem wolny. W tej decyzji wolności nie tylko czynniki zewnętrzne (Bóg, drugi człowiek), ale nawet moja własna przeszłość jest odczytywana jako ograniczenie, bo też mnie w jakiś sposób determinuje i uniemożliwia podejmowanie jakichkolwiek decyzji. Kierując się logiką powołania, przekonuje nas Kundera, Tomasz musiałby być wierny żonie, synowi, czy też powinności w stosunku do ojca i matki. "Te stany przeszłe - jak sądzi bohater - wyznaczają moje stany przyszłe i wyznaczają kierunek moich wyborów. Być wolnym to wyzwolić się spod jarzma wszystkiego co zastane i przeszłe, albowiem to uniemożliwia mi dokonania wyboru na nowo, w jakiejś nowej wolności". Stanowisko Kundery jest bardzo radykalne. Oczywiście poglądy Tomasza nie są jakoś zorganizowane filozoficznie, ale niewątpliwie oddają pewien styl myślenia. 

         Tomasz, bohater Kundery wydaje się kierować w życiu prostą maksymą: wszelka odpowiedzialność jest śmiercią wolności". Życie wyznaczone przez przeszłość polega na powtarzaniu już znajomych gestów i dawnych wyborów. W swoim literackim języku Kundera takie życie nazywa kiczem. Kicz jest to propozycja życia wedle ustalonych wartości, jakichś niezmiennych norm, zasad. W doświadczeniu Tomasza, młodego lekarza żyjącego w Czechach w okresie komunizmu, ustrój ten jest kiczem, ponieważ wymaga, aby człowiek realizował w swych wyborach scenariusz napisany przez totalitarną władzę. Ale kiczem równie dobrze jest każda religia, każda ideologia ...

         Kundera idzie tropem Jean Paula Sartre'a, który twierdził, że człowiek jest nie tyle wolny, co wręcz jest wolnością. To znaczy, że jego egzystencja, niepowtarzalna i jedyna, sama siebie determinuje, czyli określa w poszczególnych wyborach. Sartre  nie posuwa się jednak tak daleko jak Kundera. Wybrałem Kunderę jako przykład dlatego, że jest on wyjątkowo krystaliczny w zarysowaniu tego stanowiska, zupełnie na granicy absurdu. Natomiast Sartre bynajmniej nie jest zwolennikiem całkowitego odrzucenia odpowiedzialności. Wręcz przeciwnie - według niego właśnie z wolności wynika ogromna odpowiedzialność. Przyjmuje zasadę Kanta: "wybieraj tak, aby twój wybór mógł być wzorem dla każdego człowieka". Innymi słowy, każdym moim wyborem określam normę dla każdego wyboru człowieka, czyli w sumie jestem odpowiedzialny za cały świat. Można więc powiedzieć, że stanowisko radykalnego odrzucenia wszelkiego scenariusza jest być może piękną literaturą, ale nie sprawdza się w praktyce, albowiem nasze uprzednie wybory w dużym stopniu determinują każdy następny. Nikt nie ma takiej możliwości, aby tablicę swego życia od każdego momentu zaczynać zapisywać na nowo, zmazując to, co było wcześniej. Na starych pergaminowych rękopisach dla oszczędności zamazywano poprzedni tekst i wpisywano nowy, ale ślady tamtego pozostawały. Nazywało się go palimpsest. Dziś można porównać to z twardym dyskiem - wszystko na nim zostaje zapisane i dobry fachowiec zawsze potrafi odczytać, co było na nim zapisane, nawet po jakiejś katastrofie. Zupełne oderwanie od przeszłości jest więc literacką fikcją, natomiast wiadomo, że to przeszłość wdrukowuje się w nas, często niezależnie od naszej świadomości, i nie trzeba psychoanalizy, żeby to stwierdzić. Powyższe stanowisko można określić jako indeterminizm.

         Skrajnie odmienne stanowisko reprezentują myśliciele, którzy opowiadają się po stronie całkowitego determinizmu. Jako przykład radykalnie innej pozycji można wspomnieć Jeana Mesliera - myśliciela z okresu wczesnego Oświecenia francuskiego. Całe życie był przykładnym dla ludzi proboszczem, natomiast po śmierci znaleziono testament pełen bluźnierstw i nienawistnych inwektyw pod adresem Boga, Kościoła, świata i ludzi. Okazał się być radykalnym materialistą głoszącym, że człowiek jest tylko cząstką materii i wszystkie prawa przyrody determinują całkowicie nie tylko jego zachowanie i myślenie. Niezależnie od tego co sądzę, bądź nie sądzę i tak decyzja czy pewne moje zachowanie jest rządzone przez coś zewnętrznego, przez układ sił przyrody, materii. Oto mały fragment z jego testamentu:" Ale ja czuję się wolny; to jest złudzenie, które można porównać ze złudzeniem owej muchy z bajki, co to siedząc na dyszlu ciężkiej bryczki winszowała sobie prowadzenia pojazdu, który ją wiózł. Człowiek uważający się za wolnego jest muchą, która uważa samą siebie za panią maszyny wszechświata, podczas gdy owa maszyna unosi ją nawet bez jej wiedzy".

         Mamy więc dwa radykalnie odmienne stanowiska: z jednej strony postawa bohatera Kundery Tomasza, który sądzi, że w każdym momencie zaczyna życie od początku będąc w stanie zupełnej wolności. Z drugiej strony stanowisko Mesliera, dla którego przekonanie o wolności jest równie złudne jak świadomość owej muchy. I co  znajdując się w sytuacji - mogę uczynić? Mogę co najwyżej uświadomić sobie swoje położenie muchy, t którego wynika, że wszystkie nasze wysiłki, aby wyrwać się ze zniewalającego jarzma są bezowocne. Takie stanowisko nie zawsze i niekoniecznie związane jest z ontologicznym materializmem, wszak spotykamy się z podobnym poglądem także w przypadku różnych stanowisk idealistycznych, zwłaszcza takich, w których człowiek nie jest podmiotem, osobą, lecz jedynie momentem jakiejś większej rzeczywistości, stanowiącej Całość.  

         Bardzo podobne stanowisko do Mesliera, choć mniej radykalnie formułowane, reprezentowali stoicy, którzy powiadali, że trzeba dostosować się do wydarzeń, jakie niesie los. Epiktet pisał: nie usiłuj naginać wydarzeń do swej woli, ale naginaj wolę do biegu wydarzeń, a życie upłynie ci pomyślnie". U Epikteta formuła wolności brzmi: "wolność to uświadomiona konieczność". Powtarzał to Hegel, a od niego przejęli takie rozumienie wolności marksiści jako obowiązującą doktrynę. Interpretowano to  analogicznie do praw przyrody: kiedy znamy prawa ciążenia, oporu, możemy zbudować jakieś urządzenie, np. latającą maszynę. Poznanie praw przyrody, zachowań cieczy, gazów i ciał stałych pozwala konstruować statki powietrzne i morskie. Jest to akt wolności człowieka, ale biorący pod uwagę niezmienność praw przyrody. U Hegla i w marksizmie chodzi o to, że analogiczne do praw przyrody są prawa historii, które rządzą procesem historycznym. Można znaleźć w nich jakąś szczelinę dla ludzkiego bytu, czy wolności, wtedy, gdy umie się do tych praw dostosować. 

         Niebywałe, w jakim sensie zaowocowało to jako wskazówka praktyczna w okresie komunizmu z Polsce. Miłosz pisał o Armii Czerwonej, która w 1944/5 roku wjeżdżała na swych czołgach  do Polski, jako o wkraczającym Duchu Dziejów. Jeszcze bardziej malowniczo wyraził to Hegel, który pisał "Fenomenologię ducha" w czasie, gdy pomiędzy Francuzami a Prusakami rozgrywała się bitwa pod Jeną. Określił on Napoleona jako wcielenie ducha historii, mówiąc w czasie jego wjazdu do Jeny, że to jest "rozum na koniu" - "raison á cheval". Rozum historii, który wjechał na koniu! Majakowski wypowiadał się bardziej wojowniczo - trzeba "ujeździć kobyłę historii". 

         Istnieje wreszcie stanowisko nie tyle pośrednie, co wychodzące poza dylemat determinizmu i indeterminizmu. To autodeterminizm, najlepiej zdefiniowany przez wielkiego filozofa francuskiego Henri Bergsona: "Być wolnym to brać w posiadanie siebie". To od Sokratesa ciągnie się wielka linia myślicieli, którzy w podobny sposób formułowali swój pogląd na temat wolności. Przypomnijmy, że Sokrates zwracał uwagę na wolność wewnętrzną - eleutherię, w której chodzi o to, aby człowiek brał w posiadanie siebie, czyli nauczył się kierować od wewnątrz sobą samym, nie pozwalając by powodowały nim szkodliwe i niebezpieczne  porywy.  Znaczyło to, iż należy zachowywać się w sposób rozumny, a przez to wolny. W jednym z dialogów platońskich przekazany jest pogląd Sokratesa, że niepanowanie nad sobą powoduje, że człowiek nie różni się od najgłupszego bydlęcia. Platon porównywał człowieka nie umiejącego zapanować nad sobą do charadriosa - wedle wyobrażeń starożytnych istniał taki żarłoczny ptak, który bez wytchnienia żarł i wydalał jednocześnie.         

 

Mieliśmy mówić o doświadczeniu wolności:  pierwszym doświadczeniem wolności jest wyzwolenie, wyjście ze stanu spętania, ograniczenia. Przywołam tutaj Józefa Tischnera, który dla uwydatnienia znaczenia doświadczenia wolności proponuje pewien eksperyment myślowy odwołując się do Kartezjusza. Kartezjusz zastanawiał się bowiem na ile to, co poznaje, co stanowi treść jego wrażeń zmysłowych, jest prawdziwe. Dokonuje eksperymentu myślowego polegającego na przypuszczeniu, że wszystko co poznaje jest  dziełem złego demona. Produkując wrażenia znajduję się w świecie, który udaje prawdę, czyli w świecie kłamstwa. Ów złośliwy geniusz stwarza świat jakby odwrotny do rzeczywistego, świat na odwrót, w którym panuje kłamstwo. W pewnym sensie owego złego geniusza uznać można za symbol  totalitarnej władzy, która pragnąc całkowicie panować nad ludźmi, musi stworzyć jakiś fikcyjny świat kłamstwa. Prawda rozumiana jako prawdomówność rodzi zaufanie, a tam gdzie ludzie są razem, tworzy się wspólnota. Gdzie jest kłamstwo, tam panuje nieufność, która prowadzi do izolacji - nie tej wielkiej samotności, tylko izolacji. Dlaczego kłamstwo jest aż tak potrzebne temu geniuszowi, żeby zapanować nad ludźmi? Po to, aby pomiędzy nimi stworzyć relację nieufności, izolacji, złości, samotności. Wtedy ludzie chowają się do kryjówek własnej prywatności osłaniając się zupełnie. 

         Jak na tę sytuację możemy zareagować? Człowiek staje wobec wyboru, jakiegoś albo-albo. Mogę zareagować jako ofiara tego kłamstwa, zdając sobie sprawę, że w nim uczestniczę, ponieważ inni również będą ofiarami. Dlaczego mam być lepszy niż wszyscy inni, którzy w tym żyją? W sposób ironiczny można byłoby powiedzieć, że jest to postawa sprawiedliwości. Skoro mnie dają jakiś fałszywy świat, odpowiadam im tym samym.

         

         Ale ktoś może zaprotestować i powiedzieć: nie, nie będę uczestniczył w tym kłamstwie. I wtedy, właśnie z tej decyzji odmowy zaczyna rodzić się jego wolność. Nie uczestniczy jak inni w kłamstwie, nie wchodzi w świat pozorów stworzony przez totalitarną władzę. Pierwszym słowem wolności jest "nie", czyli wyraz protestu. 

Odwołam się do osobistego wspomnienia. W gronie moich znajdował znajdował się Staszek Pyjas, który został zabity przez bezpiekę, a stało się to akurat w okresie Juwenaliów. Lata siedemdziesiąte, czyli czas największego triumfu komunizmu, takiego gulaszowatego jak na Węgrzech. Wszyscy szczęśliwi, że mogą mieć malucha i pojechać na wczasy nad Balaton. Studenci bawią się cudownie i wspaniale, aż raptem zabito człowieka. Koledzy Staszka robią protest i chcą doprowadzić do zamknięcia Juwenaliów. Wieszają fotografie, palą świeczki na krakowskim Rynku, studenci zakładają czarne opaski na rękawy i trzymają warty przy fotografiach Pyjasa. To było zupełnie nieprawdopodobne budzenie się wolności w ludziach, jeszcze nielicznych,  ale odważnie stających wobec milczącej i przestraszonej większości. Juwenalia niby się odbyły, ale to był ich koniec. Innym wydarzeniem, które było potwierdzenie budzenia się wolności był w Krakowie Biały Marsz, po zamachu na Jana Pawła II  biały protest przeciw bestialskiej przemocy

 

Pierwszym doświadczeniem wolności jest doświadczenie wyzwolenia. Choć wolność dotyczy najgłębszego wymiaru bytu osoby, to jednak wolność nie jest samotna:   urzeczywistnia się w przestrzeni spotkania międzyludzkiego. Temat wolności niejako nasuwa nam od razu konieczność zastanowienia się nad tym, co to znaczy być osobą. Osoba - akurat w języku polskim nasuwa się to skojarzenie - jest podmiotem będącym osobno, czyli w pewnej izolacji. Max Scheler mówi, że w bycie osoby można wyróżnić podwójną transcendencję. Transcendencję można rozumieć w sensie mocnym, jako sferę bytu, wykraczającą poza świat empiryczny; ale można rozumieć także jako akt wykraczania. Przekraczam siebie, gdy odnoszę się do drugiego człowieka, który stanowi dla mnie jakąś rzeczywistość spoza mojej rzeczywistości, do której muszę dochodzić. Drugi rodzaj transcendencji to taki akt duchowy który - jakby to paradoksalnie ująć - zmierza do wewnątrz mnie samego. Mój byt nie wyczerpuje się tylko w mojej świadomości, w moim umyśle, w mojej sprawczości. Istnieje też jakiś wewnętrzny podmiot, niedostępny dla drugiego we współprzeżywaniu, współodczuwaniu. Scheler nazywa go osobą intymną. Znakomicie analizował to Roman Ingarden, gdy zastanawiał się nad tym, czy istnieje rdzeń osoby, która mimo wszelkich przemian, przeszkód i katastrof jednak trwa w swej tożsamości. Indywiduum żywe jest czymś więcej niż ogół zachodzących w nim zdarzeń i procesów. To więcej niż tylko to, co we mnie zachodzi w sensie fizycznym, psychicznym, duchowym. Nie mogę zrozumieć tożsamości człowieka, jeżeli jej nie przyjmę nie nazywając tego nawet duszą, czy czymś jeszcze innym. Ale musimy wyróżnić jakiś trwały rdzeń indywiduum, to coś najgłębszego, co można utożsamić z "ja".

         Z tego wynika, że w każdym człowieku istnieje obszar samotności, niedostępny innym ludziom. Człowiek istnieje nie tylko w mowie, ale i w milczeniu, które nie jest prostym odmówieniem słowa drugiemu, nie jest też izolacją. Są oczywiście różne rodzaje samotności. Samotność choroby, która jest niemożnością nawiązania jakiegokolwiek kontaktu z otaczającym światem. Straszne cierpienie i ból. Ale istnieje również samotność, która nie jest izolacją, tylko tą najgłębszą intymnością. Można powiedzieć, że bycie osobowym to właśnie ów rdzeń. Jeśli godzimy się z poglądem, że człowiek jest tym niewyrażalnym rdzeniem wewnętrznym i zespołem procesów, które zachodzą w nim samym, zasadna byłaby teza, iż być człowiekiem oznacza być w inny sposób niż bytują rzeczy, przedmioty, które widzimy, wytwory przyrody, bądź też wytwory człowieka będące rezultatem oddziałujących na nie sił. Ten spinacz, który trzymam w dłoni, został wytworzony w jakiejś fabryce. Przedtem stworzono plastik, następnie maszynę, przez którą to przepuszczono, prawdopodobnie też drugą do zaginania i oto mam w ręku rezultat oddziaływania tych sił. Oczywiście, że oddziaływania mogą być bardzo różne. Inaczej w wypadku kamienia, który jest tworem geologicznym, granit jest wynikiem konkretnych procesów geologicznych. Natomiast struktura żywa, w dużym stopniu zdeterminowana przez swój kod genetyczny. Światem rzeczy i bytów nieświadomych na pewno rządzi determinizm, czyli pewne procesy koniecznościowe. Badają to nauki przyrodnicze, czy wszelkie inne, które ustalają prawidłowości rządzące tym determinizmem rzeczy. 

 

Oczywiście człowiek jest też rezultatem - ja też przecież jestem przedmiotem podlegającym prawom fizyki. Każdy, kto nie umie pływać, łatwo się o tym przekona. Jednak dla myślenia o wolności bardzo ważną rzeczą jest ustalenie, czy człowiek jest rezultatem procesów, determinujących zupełnie jego byt. Obrońcy wolności twierdzą, że istnieje takie  nieredukowalne centrum w człowieku, przejawiające się głównie w jego świadomości i zdolności do podejmowania decyzji, które powoduje, że przynajmniej pewne obszary mojej egzystencji powstały dzięki moim decyzjom. Byt człowieka, jak już powiedzieliśmy, jest bytem podmiotowym: człowiek jest podmiotem, czyli sprawcą swoich czynów, przynajmniej w pewnym zakresie. Ale wolność absolutna to złudzenie, z prostej przyczyny - osoba nie jest układem izolowanym, istnieje w gęstej sieci różnych przedmiotów i podmiotów. Ta sieć oddziałuje także, co jest oczywiste, i na mnie. 

         Gdyby zestawić te proste ustalenia ze stanowiskiem Kundery, jego opisem wyborów Tomasza, okazałoby się owo stanowisko Kundery nie do utrzymania. Może ono stanowić jedynie artystyczny pomysł na życie, a nie analizą ukazująca faktyczną wolność człowieka. A więc człowiek, będący niewątpliwie też cząstką kosmosu, jest jednak świadomą cząstką kosmosu. Przypominam słynne zdanie Pascala: "jak potężna jest przestrzeń i świat, który nas otacza i jak kruchy jest człowiek, że nawet trochę mgły może go zniszczyć. Jednak wyższość człowieka nad mgłą jest taka, że on o tym wie, a ona nie wie". 

         Pascal upatruje w człowieku wyższość w stosunku do przyrody, która przejawia się jako świadomość, jako wolność człowieka.  Jest w człowieku ta cząstka, która pozwala mu stanowić o sobie, którą należy rozumieć jako  zdolność samodzielnego podejmowania decyzji. Człowiek jest zdolny dokonać wyboru tylko wtedy, gdy stanie wobec jakiejś wartości, którą Tischner nazywa Dobrem. Tylko wartość jest bowiem w stanie pociągnąć mnie za sobą. 

         Każdy wybór zawiera swoistą  dialektykę; wartość, która staje przede mną w pewien sposób mnie uwodzi, wciąga, chce aby jej dotknąć, wziąć w posiadanie i uczynić ją cząstką siebie. Jednak dokonując tych wyborów jednocześnie doświadczamy jakby drugiej strony każdego wyboru, mianowicie jakiegoś swoistego niedosytu. Myśliciele różnych szkół głoszą, że człowiek jest nieskończonym pragnieniem, które stale przekracza siebie i ma poczucie niespełnienia swoich wyborów. Tego naddatku pragnienia żadna obecna w moich wyborach wartość nie jest w stanie wypełnić. Każdy człowiek doszedłszy do użycia rozumu - mówiąc językiem prawnym - ma już za sobą to doświadczenie. Jako przykład niech posłuży tak zwyczajna sprawa jak matura. Najpierw w świadomości młodego człowieka istnieje cała mitologia na temat czym ona jest, a potem... wiadomo, rozczarowanie  czy to tylko tyle? 

Płynie z tego ważny wniosek, mianowicie ze wglądu na nieadekwatność relacji tego pragnienia oraz wartości, konkretnego dobra, wobec którego stajemy, wola nie jest zdeterminowana tym dobrem do końca. Autodeterminizn polega właśnie na tym, że człowiek może wybierać. Nic, co staje przede mną, nie jest tak wielkie, głębokie i nie do spełnienia, żeby pochłonęło mnie całkowicie. Dlatego człowiek jest dynamiczny, stale przekracza siebie. Ten właśnie autodeterminizm owocuje swoistym, ale jakże twórczym niepokojem. Dzięki niemu człowiek nieustannie jakby mości się w życiu, stara się znaleźć jakieś zaspokojenie, a następnie każe dalej siebie przekraczać. W tym sensie człowiek nie tyle jest, co się staje. I w tym tkwi paradoks; jestem, ponieważ posiadam jakąś tożsamość, ten rdzeń osobowy, ale nie jako przedmiot fizyczny przechowywany gdzieś głęboko pod trzustką. Na tym właściwie polega dynamiczna tożsamość procesów, które powodują, że stale przekraczam siebie i dlatego można byłoby zasadnie powiedzieć, że człowiek jest projektem. On nieustannie projektuje siebie, czyli swoimi wyborami niejako wykracza poza siebie. 

         Niektóre kierunki filozoficzne zwracają uwagę na to, że człowiek w najgłębszym swym wymiarze jest naturalnym pragnieniem dążącym do nieskończonego przedmiotu. Nie taję, że tego typu analizy prowadzą ostatecznie do takich konkluzji, jakie zawarł św. Augustyn w swych "Wyznaniach", gdy mówił, że "niespokojne jest serce moje dopóki nie spocznie w Tobie, Panie". Dla niektórych myślicieli ta analiza struktury człowieka, jego otwarcia na to niespełnione pragnienie, to ślad relacji z jakimś Bytem, który jako jedyny może spełnić całą potencjalność ludzkiego oczekiwania. Nie jest to jednak żaden dowód na istnienie Boga czy  Bytu Absolutnego w sensie filozoficznym, natomiast odsłania chyba bardzo istotny rys bycia osobowego i ten dynamizm, który każe nam nieustannie siebie przekraczać i w ten sposób urzeczywistniać swą wolność. 

         Mówiąc o człowieku wobec wartości, posługiwałem się dotąd językiem monologicznym, językiem pierwszej osoby. Wydaje  się, że współczesna filozofia spotkania- czy dialogu - dialogu reprezentowana choćby przez Lévinasa i Tischnera, wnosi tutaj bardzo interesujące uzupełnienie. Według Tischnera wolność jest najpierw kategorią dramatyczną. Człowieczeństwa doświadczamy najpierw w drugim człowieku, potem w sobie, między ludźmi, między osobami. Opis fenomenu wolności, właśnie w tej dialogicznej filozofii spotkania, ma charakter bardziej źródłowy niż opis tej wewnętrznej wolności, którą odkrywałem wraz z tym nieutracalnym rdzeniem osoby i jej samotności. Wolność w sensie pierwotnym nie istnieje ani w tobie, ani we mnie, ale pomiędzy tobą a mną. Jawi się najpierw jako problem; odpowiedzieć na twoje pytanie, czy nie odpowiedzieć? Podzielić się chlebem, czy nie podzielić? Jednak przed wszystkim jawisz mi się najpierw ty  taki, jaki jesteś. Jakikolwiek byś był, jesteś nieprzewidywalny (bezpieczniej wolę powiedzieć, że A jest nieprzewidywalny). Mogę mniej albo więcej trafnie przewidywać zachowanie się tego magnetofonu, spodziewać się, że jeżeli został dobrze ustawiony, powinien poprawnie funkcjonować. Natomiast ty, jako osoba jesteś nieprzewidywalny w tym sensie, że nie wiem jak odpowiesz na moje pytanie, jak odpowiesz na to kim jestem dla ciebie. Tischner stawia to radykalnie, bowiem przez tę nieprzewidywalność odkrywa wolność człowieka najpierw jako twoją wolność. Bowiem wolność w sensie abstrakcyjnym istnieje jedynie na papierze. Wolni są tylko ludzie. 

         Właśnie - wolni, czy zniewoleni? Wolność jest abstrakcją, pewnym skrótem. W realnym doświadczeniu dana mi jest jednak zawsze twoja  i moja - wolność. Ale wolność to jest również przestrzeń między mną a innymi. Można nazywać ją za pomocą różnych słów ukazujących rozmaite usytuowania: obok, nad-,  ku tobie. Co innego, gdy mówię, że jestem cały nastawiony ku tobie pozytywnie, z uśmiechem; inna jest sytuacja gdy podkreślam, że jestem nad tobą  ja ci pokażę, udowodnię, że ja tutaj panuję. Słówka te opisują różne relacje naszego "my", w których objawia się wolność w różnych postaciach. W tej różnorodności jawi się dla mnie pewna konieczność wyboru. Stojąc wobec faktu, że ty chcesz ustawić się nade mną i mną rządzić, dokonuję wyboru, że nie będziesz mną rządzić. Nie poddaję się, albo przeciwnie, zgadzam się na taki układ. Wybór, który wynika z wolności innego jest dla mnie fundamentalnym wyrazem wolności. Wolny jestem o tyle, o ile wybieram. Wybieram jednak zawsze w konkretnej sytuacji, bądź stojąc przed konkretnymi wyzwaniami.

         Tę wolność można badać jakby na dwa sposoby. Po pierwsze opisywać obserwując wolność drugiego człowieka i badać drogą refleksji moją wolność. Porównując to dochodzimy do jakiejś możliwie pełnej idei wolności. Tischner w sposób bardzo literacki pisze o wolności innego, która ukazuje się jako widowisko. Przytacza słowa Nietzschego" "lekki chód jest oznaką boskości". Nie widziałem chodzącego boga, więc nie umiem przyznać racji Nietzschemu, ale lekki chód oznacza taniec. A czy taniec objawia wolność?  Tischner zastanawia się właśnie nad tym i uważa, że pewien typ poruszania się, możliwy do zaobserwowania przez nas, może odkrywać wolność w drugim człowieku, w tym spotkaniu, w geście. Obserwując drugiego człowieka widzę, czy jest wolny, czy też jest zniewolony. Ale jakby bliższym polem obserwacji jest dla nas wolność nasza - moja wolność. 

         I tutaj natrafiamy na ważną kwestię, mianowicie wyrażającą się pytaniem o to czy wolności doświadczam w sobie niejako z urodzenia, czy wolność jest mi po prostu dana, jak wszystko co jest we mnie? Bardzo ważna jest doświadczenie zetknięcia się ludzi, którzy chcieli żyć zupełnie spokojnie i cieszyć się życiem w zakłamanym świecie, czyli między innymi nie przyjąć do wiadomości, że oto tutaj zamordowany został człowiek - bo my chcemy się w tej chwili bawić. A inni stanęli przeciw. To było bardzo wstrząsające dla wielu ludzi. Mówię tu o konkretnym wypadku, żebyście nie myśleli, że cała sprawa zmagania z komunizmem miała zawsze wymiar tej ohydnej polityki, którą możemy teraz obserwować. To doświadczenie odmowy uczestnictwa w kłamstwie było bardzo konkretne  w czasie krakowskich juwenaliów Ad 1977 zakładano czarną opaskę, stawiano świeczkę i mówiono, że nie zgadzamy się na uczestniczenie w kłamstwie. Moment wolności,  w tym wypadku polega na odpowiedzi na właśnie sytuację udziału w złu.. Kiedy studenci z czarnymi opaskami stają wobec normalnie toczącego się Krakówka, bardzo wyraźnie sprawdzała się prawdziwość tej tezy Tischnera, że wolność staje się między osobami. Dzieje się między tobą a mną, bo pytam ciebie, który tutaj stanąłeś dlaczego to robisz? W imię jakiej wartości? Czy warto się narażać? Czasami w tym apelu jakim jest wezwanie do wolności tkwi pewien rys heroizmu; nie zawsze na miarę podręcznikową, czasami bardzo mały rys, ale istnieje ta wolność, która płynie z odwagi cywilnej. Jak w tych filmach amerykańskich - w podziemiach metra wszyscy siedzą spokojnie, podczas gdy jakieś łotry biją kogoś. Wtem wstaje na przykład emerytowany major i kilkoma celnymi ciosami daje wyraz swojej wolności stając w obronie człowieka. Jest ten moment przełomu i raptem wszyscy w pewnym sensie czują się wolni, uwolnieni od koszmaru narastającej grozy wywołanej przez kartezjańskiego geniusza czy pospolitego łotra.

         

Na koniec jeszcze pytanie nie tyle publicystyczne, co lustrujące nasze rozważania: ile mamy w tej chwili w Polsce niewyzwolonej wolności? Nie polega ona oczywiście na tym, że cokolwiek możesz nasmarować w gazecie, tylko na tym czy staniesz po stronie poniżonego, czy też wybierzesz sobie  spokojniutkie "żytko". Zwracam uwagę wszystkim wychowawcom, aby uświadomili sobie jasno i wyraźnie, że życie w wolności jest trudniejsze od zniewolenia. I dzieje się tak  nie tylko  w przypadku pewnego dyrektora, który za malwersację poszedł do więzienia i nabawił się tam nerwicy, bowiem kazano mu obierać ziemniaki oddzielając większe od mniejszych. I narzekał: co ziemniak to decyzja - za duża porcja wolności na raz. Musieli więc go leczyć. 

 Jedna z lepszych książek znanego socjologa Ericha Fromma nosi tytuł "Ucieczka od wolności" i jest próbą opisu przyczyn, dla których pojawił się hitleryzm. Myślę jednak, że nie tylko w opisach procesów historycznych, ale i w relacjach międzyludzkich wyraźnie istnieje możliwość doświadczenia tej ucieczki od wolności, na przykład w wypadku rozmaitych zaburzeń psychicznych, czy wręcz przypadku świadomej ucieczki w chorobę. 

Ale ta kwesta otwiera już następne pole poszukiwań. 
