Autor: IAN McDONALD
Tytul: Przybywa Zaklinacz Deszczu

(Rainmaker Cometh)

Z "NF" 8/98

    Siedem suchych lat jest jak siedem białych blizn na 
grzbiecie umierającego miasteczka. Chyliło się ku upadkowi już 
na długo przed tym, jak przestały padać deszcze; przycupnięte 
na pustyni na skrzyżowaniu dróg, ignorowane przez pojazdy 
mknące zawsze dokądś dalej. Tylko w upalne noce odsłania 
podbrzusze poznaczone neonowymi tatuażami: przystanek 
autobusowy, motel, fryzjer, stacja benzynowa - spocone, 
drażniące błękity i róże, zionące ci żarem w twarz. Przy końcu 
baru, tam gdzie gromadzi się najwięcej marzeń, bo nikt ich 
nigdy nie ściera z lady, Kelly Zawsze Przy Oknie gapi się na 
neonowe palce muskające boki autobusów. Ludzie zmieniają tu 
kierunki podróży tak jak zmieniają gatki. Błękitne Autostrady, 
puste pudełka po kanapkach... Wciąż na nowo ogląda odbicie 
swojej twarzy w oknach autobusów odjeżdżających w rozgrzaną 
sobotnią noc. Na dachu, widoczna nawet z Havapai Point, 
Pustynna Róża zachwala jaskrawymi barwami najlepsze hot dogi w 
mieście. To prawda, tyle że w tym przypadku "najlepsze" oznacza 
również "jedyne". Uśmiecha się. Zawsze jest uśmiechnięta. Ona 
stanowi tutaj prawo. To prawo jest wpisane w każdy 
sześćdziesięciowatowy, fałszywy brylant jej butów. Każdy, kto tu 
wysiądzie, zaraz wsiądzie z powrotem do autobusu.
   Jeśli przypadnie mu do gustu twój kapelusz albo kolor 
walizki, albo jeśli zapach wody kolońskiej, którą wtarłeś sobie 
w policzki w toalecie, przypomni mu o dawno minionych, 
oldsmobile'owych dniach, wiszących teraz razem z kurtką na 
gwoździu przy drzwiach, Kumpel Sam uraczy cię zaczarowaną, bo 
zawsze pełną, filiżanką kawy. Jest sprzedawcą biografii; płaci 
mu się od minuty albo od godziny, zależnie od tego, ile minie 
czasu, zanim kierowca wywoła cię z powrotem w noc. Kumpel Sam 
zgromadził pod barem, razem z pustymi butelkami, stosy 
biografii. Już na pierwszy rzut oka potrafi rozpoznać dobry 
rocznik. Jeśli z autobusu wysiądą: chłopak w roboczym kasku, 
poszarpanych dżinsach do kolan i podkoszulku bez rękawów, para 
strudzonych Anglików przemierzających Amerykę z plecakami i 
zapasem kawy o konsystencji smoły w termosach oraz 
zaawansowany wiekiem mężczyzna ze starannie przystrzyżoną, 
centymetrową siwą brodą i skórzaną torbą, jakiej nie widziano w 
okolicy od chwili, kiedy tornado porwało profesora Cudaka do 
Emerald City, Kelly Zawsze Przy Oknie od razu wie, kogo Sam 
zaszczyci filiżanką darmowej kawy.
   Kumpel Sam nigdy nie włącza klimatyzacji. Co prawda 
twierdzi, że hot dogi z chili lepiej smakują w upale, ale Kelly 
wie, iż naprawdę chodzi mu o to, żeby ktoś z gości rzucił jakąś 
uwagę na temat temperatury. To mu wystarczy.
   - Wszystko przez tę suszę - mówi wówczas. - Wszędzie 
dokoła padało, tylko nie tutaj. Uwierzy pan, że może być coś 
takiego jak przeklęte miasto?
   - Czemu nie - odpowiada stary mężczyzna. - Ile czasu 
minęło od ostatniego deszczu?
   - Siedem lat - odzywa się Kelly Zawsze Przy Oknie. 
Ostatnia kropla spadła dwa dni po jej jedenastych urodzinach.
   - Jedzie pan w jakieś konkretne miejsce? - pyta Kumpel 
Sam, tak całkiem po prostu, zwyczajnie, jakby znał człowieka co 
najmniej od paru lat, nie od kilku sekund. Jest w tym dobry, 
trzeba mu to przyznać. Ktoś już dawno temu powinien zrobić z 
niego prawnika. Albo gospodarza przedpołudniowego programu 
telewizyjnego.
   - Na północ, za tamę, odwiedzić kobietę i chłopaka - mówi 
podróżny. - Ale mogę zostać tu parę dni, może nawet dłużej. 
Chyba wam się przydam.
   Stawia na ladzie torbę profesora Cudaka, a Kumpel Sam 
odruchowo cofa się o krok, bo torba wygląda jakoś tak... 
dziwnie. Nawet Kelly Zawsze Przy Oknie czuje, jak to coś 
dziwnego przesuwa się po jej długich gładkich włosach i niżej, 
po kręgosłupie. Mężczyzna otwiera torbę, wyciąga przedmiot, 
który przypomina skrzyżowanie piorunochronu z anteną 
satelitarną i gotycką kratą z kutego żelaza, a może jeszcze coś 
innego. Później Sam będzie przysięgał na wszystkich świętych, 
że widział błękitne ogniki pełzające po prętach, ale wszyscy 
wiedzą, że dla Sama znacznie ważniejsza od prawdy jest barwność 
opowieści.
   - Chcecie deszczu? - pyta stary człowiek. - Dostaniecie go. 
Jeśli naprawdę wam na tym zależy, sprowadzę Zaklinacza Deszczu.
   Nie pada żadne z pytań, które powinny się posypać, 
ponieważ z mroku wyłania się srebrzysty kadłub osadzony na 
trzech parach kół: kolejne siedemdziesiąt dusz w drodze skądś 
dokądś. Kierowca ociera rękawem pot z czoła i ogłasza:
   - Pół godziny przerwy!
   Do roboty, Sam. Włącz ekspres z kawą. Ocknij się, Kelly, i 
pomaszeruj do kuchni. Trzeba przyrządzić sadzone jajka.
   Zza Gór Męki Pańskiej wypełzają pierwsze bladości świtu, 
zapowiedź końca niepodzielnego panowania Pustynnej Róży, lecz 
ona wciąż się uśmiecha. Ponieważ ona stanowi tu prawo, wolno 
jej więc również je łamać, szczególnie w te noce, kiedy gwiazdy 
wiszą nisko na niebie, a wiatr niesie zapach czegoś, o czym 
lepiej od razu zapomnieć, zanim kolejny podmuch pozostawi 
nieusuwalną bliznę na sercu i zanim złociste neonowe lasso 
zaciśnie się na szyi obcego.

   Zastanówcie się, bracia z asfaltowych szos i siostry z 
całodobowych barów szybkiej obsługi, zastanówcie się dobrze: 
czy widzieliście go już kiedyś, tego starego człowieka deszczu 
ze skórzaną torbą profesora Cudaka i starannie przystrzyżoną 
siwą brodą? Zastanówcie się, czy zauważyliście go o trzeciej 
nad ranem na twardym plastykowym krzesełku w kącie przydrożnego 
Burger Kinga albo przy maszynie z czekoladowymi batonami na 
dworcu autobusowym, albo suszącego ręce w toalecie, albo 
walczącego z zamkiem schowka na bagaż? Czy przypadkiem 
zerknęliście na niego zza otwartej gazety, nad krawędzią 
plastykowego kubka z kawą? Jak się wam wydaje? Czy nie 
poświęciliście mu ani chwili uwagi, ponieważ uznaliście go za 
jeszcze jedną z niezliczonych istot ludzkich, które 
napotkaliście na swojej drodze, czy może zaintrygował was na 
tyle, że zaprzestaliście pogoni za snem w niewygodnym 
autobusowym fotelu i pozwoliliście, by połączyły was nici 
nocnej, prowadzonej przyciszonymi głosami rozmowy? Czy o 
bladym świcie otworzył torbę profesora Cudaka i pokazał wam 
tajemnicze przemioty okolone błękitną poświatą, czy powiedział 
wam, że potrafi sprowadzać deszcz? Czy przedstawił się jako 
Zwiastun Zaklinacza Deszczu? Uwierzyliście mu, czy raczej 
pomyśleliście: "Zwariowany staruch, łgarz, oszust"? A może 
sięgnęliście pamięcią do tych miejsc i czasów, gdzie niebo było 
stalowobłękitne i bez jednej chmurki, ale wasze modlitwy 
zostały wysłuchane i nagle, nie wiadomo skąd, pojawiły się 
chmury - najpierw zaledwie cień na horyzoncie, potem plama 
wielkości dłoni, potem wielki mroczny młot zawieszony nad 
dachami miasteczka? Kiedy nieprzenikniona czerń wypełniła niebo 
od horyzontu po horyzont, pobiegliście do ogrodu wyłączyć 
zraszarkę, bo tym razem miało padać naprawdę. Czy wówczas, 
patrząc w górę, wyszeptaliście "Zaklinacz Deszczu", czy 
obracaliście te dwa słowa na języku tak długo, aż wreszcie 
udało wam się wyssać z nich ostatnią kroplę tajemnicy? 
Zaklinacz Deszczu...

   Ostatnią osobą, która spędziła noc w Motelu U Wandy, był 
agent poszukujący odpowiedniej lokalizacji dla nakręcenia 
reklamówki Levisa. Spodziewając się przybycia gromady 
siorbiących colę realizatorów oraz nadmiernie umięśnionych 
osobników w olśniewająco białych bokserkach, Wanda dobudowała 
koktajl bar i zainstalowała w "luksusowych" domkach telewizję 
kablową. Goście, którzy zdecydowaliby się na domki 
"standardowe", musieliby sami zapewnić sobie rozrywkę, ale 
przecież chyba na tym to polega, prawda? Ekipa filmowa wybrała 
odległą o trzysta kilometrów, opuszczoną stację benzynową 
położoną na granicy poligonu bombowego Sił Powietrznych Stanów 
Zjednoczonych. Bar wciąż cieszy się popularnością, ale z 
kablówki korzysta wyłącznie Wanda. Uważa, że w ten sposób 
nadaje sens poniesionym wydatkom. Ogląda wszystkie tasiemcowe 
seriale.
    Nie bardzo wie, co myśleć o tym gościu. Chodzi nie tyle o 
niego, co o rzeczy w jego torbie. Ogląda je przy okazji 
sprzątania pokoju. Dziwne, tajemnicze, zagadkowe rzeczy, takie, 
które same w sobie nie wyglądają na rzeczy, tylko na 
części większej całości. Takie, które niczego nie robią, tylko 
po prostu są. Nie ma pojęcia, co on z nimi robi, ale ludzie, 
którzy wpadają na drinka, mówią, że wędruje po całym 
miasteczku, przykłada te rzeczy do oka i kieruje je w dół, w 
górę, na Góry Męki Pańskiej. Niektórzy twierdzą, że słyszeli 
jak rzeczy wydają zabawne piskliwe odgłosy, inni powiadają, że 
zauważyli pojawiające się na nich małe szare cyferki.
   Przypuszczalnie to znowu ktoś z agencji reklamowej, uważa 
Wanda. Ma nadzieję, że tym razem dopisze jej szczęście i do 
motelu zjadą nadmiernie umięśnieni mężczyźni w olśniewająco 
białych bokserkach. Niebawem docierają do niej opowieści o 
jeszcze dziwniejszych rzeczach, podobnych do anten 
telewizyjnych i powbijanych w ziemię dokoła miasteczka, 
podobnych do fosforyzujących latawców wypuszczanych w środku 
nocy, podobnych do skrzyżowania ogromnego przenośnego 
radiomagnetofonu z potężnymi głośnikami i wielkiego karalucha, 
pozostawionych przy drodze albo przypiętych do płotu, aż 
wreszcie Wanda dochodzi do wniosku, że tak dalej być nie może.
   - Do czego to służy? - powtarza za nią z niedowierzaniem, 
jakby zapytała go o przeznaczenie pilota do telewizora albo 
lampki w lodówce. - To mój sprzęt badawczy. Zanim Zaklinacz 
Deszczu przystąpi do pracy, muszę przeprowadzić precyzyjne 
pomiary geomantyczne. Stopień dyfrakcji fali stojącej w górnym 
płaszczu skorupy, oktawy ziemi, wiatru i wody, anomalie 
geomantycznych linii przepływowych... Czeka mnie mnóstwo pracy, 
a czasu mam niewiele. Bez tego interfejsowego analizatora oktaw 
nie byłbym w stanie skontrolować gęstości przepływu. Ten 
przyrząd, który przypomina trójnóg z czarnymi żaluzjami na 
szczycie, to lokalizator punktów węzłowych. Gdybym go nie miał, 
mógłbym się od razu spakować i wracać do domu. To ciężka praca. 
Precyzyjna. Delikatna. Trzeba być niezwykle dokładnym. Dostanę 
może piwo?
   Wanda jest już niemal pewna, że będzie kręcony film 
reklamowy.

   Znowu te dwa słowa: Zaklinacz Deszczu. Przesuń je językiem 
po podniebieniu. Czy twoja wyobraźnia ma z nimi jakieś 
problemy? Tak? W takim razie powiedz mi: o czym myślisz, kiedy 
je słyszysz? Czy wyobrażasz sobie Burta Lancastera w czarnym 
kapturze? Ścigającą chmury eskadrę dwupłatowców pilotowanych 
przez blondynki w skórzanych kombinezonach? Tańczące ku czci 
bogów stopy twoich przodków? A może coś znacznie bardziej 
niezwykłego i skomplikowanego, jakiś cudowny, napędzany parą 
twór, najeżony wirnikami i ruchomymi trąbkami? Jeśli tak, to 
zastanów się raz jeszcze. Zaklinacz Deszczu, ten Zaklinacz 
Deszczu, nie jest ani osobą, ani rzeczą. Zaklinacz Deszczu jest 
miejscem. Miastem.
   Nikt nie wie, jak to się stało, że liczące sobie dwieście 
dusz miasto-państwo uniosło się w niebo. Jak każda tajemnica, 
ta również zaowocowała mnóstwem hipotez. Ponieważ miasto 
najbardziej przypomina monstrualny latawiec (albo latającą 
płaszczkę, albo gigantyczną szklaną ozdobę, albo...), rozsądne 
wydaje się przypuszczenie, iż zostało wyniesione w powietrze za 
pomocą jakichś naturalnych środków, choć trzeba nie lada 
imaginacji, aby wyobrazić sobie twór zdolny uciągnąć z 
wystarczającą siłą latawiec o średnicy półtora kilometra. 
Niemal równocześnie jednak pojawia się inny obraz: miasta 
złożonego z mnóstwa niebotycznie wysokich szklanych igieł, na 
szczycie których mieszkańcy zbudowali delikatne skrzydlate 
habitaty, brzęczące i rozchwiane, niczym szklane trzciny, w 
podmuchach powietrza. Budowniczowie, dążąc do pobicia wszelkich 
rekordów, wznosili budowle coraz lżejsze, coraz delikatniejsze, 
aż wreszcie zerwali wszelkie połączenia z ziemią i wypchnęli je 
w niebo.

    Urząd ds. Zagrożonych Autochtonów przydzielił wodzowi 
Blumbergowi, ostatniemu z Nohopów, rezerwat w postaci 
jednego bujanego fotela na werandzie przed lokalem 
fryzjera. Możecie go tam zobaczyć o dowolnej porze, jak 
rozgniata biegunem fotela szyjki butelek z piwem, ale 
szczególnie obecny jest w te noce, kiedy gwiazdy świecą 
na niebie jasno i wyraźnie jak dźwięki gitary. W te 
noce, kiedy w powietrzu czuć woń kurzu i minionego 
czasu, wódz i jego kot, czarny Mineloushe, obserwują 
meteory mknące po niebie za Górami Męki Pańskiej.  
   Nikt, nawet szeryf Middleton, nie wie, co robi Blumberg. 
Na pierwszy rzut oka może się wydawać, że nic, ale w 
rzeczywistości wódz Blumberg ma bardzo ważne zajęcie. Modli się 
za miasteczko. Nigdy nie lekceważcie tych, którzy kontemplują i 
milcząco orędują. Nie macie pojęcia, o ile gorzej żyłoby się 
bez nich. Nawet jeśli samo miasteczko usiłuje zagrzebać się w 
piaskach pustyni, to dopóki zostanie w nim choć jedna dusza, 
która będzie przypominać o jego istnieniu Niebiańskiemu 
Duchowi, Bóg nie zapomni o zapomnianej przez wszystkich 
osadzie.
   Niektórzy mężczyźni nie czują potrzeby rozmowy, kiedy się 
spotkają. Wiedzą, że znacznie lepiej niż słowami porozumieją 
się za pomocą milczenia. Święty Dominik przewędrował pieszo 
Apeniny, żeby odwiedzić Franciszka z Asyżu, lecz podczas 
spotkania żaden z nich nie odezwał się ani słowem.
   Wódz Blumberg kołysze się w swoim przenośnym rezerwacie. 
Człowiek, który przyszedł do niego z wizytą, przysiadł na 
ławeczce pod oknem zakładu fryzjerskiego. W oczach Mineloushe 
odbijają się błyski meteorów. W tle pieni się kolejna reklama 
kremu do golenia, a radio podaje kursy akcji.
   Gdyby Święty Franciszek poczęstował Świętego Dominika 
elegancko zdekapitowaną butelką piwa, historia być może 
potoczyłaby się innymi torami. Milczenie podkreśla 
podobieństwa; po to, żeby ustalić różnice, musimy posłużyć się 
słowami.
   - A więc przybyłeś, Deszczowy Psie. Od siedmiu lat modlę 
się o deszcz, od siedmiu lat siłuję się z Bogiem, i wreszcie 
ogłoszono wyrok. Siedem lat modlitw to bardzo dużo, szczególnie 
kiedy Bóg chce zmazać to miejsce z powierzchi ziemi, ale wiesz, 
co ci powiem? Modlitwa nigdy nie idzie na marne. Tak jak 
deszcz, każda modlitwa musi dokądś dotrzeć. Deszcz spada na 
ziemię, rośnie i rośnie, aż w końcu staje się tak wielki, że 
ziemia nie jest w stanie go zatrzymać, wypycha więc go z 
siebie, a on się zmienia w coś innego, ale zawsze pamięta czym 
był kiedyś i pragnie stać się tym ponownie. Czymś takim jak ty. 
Czy masz imię, Deszczowy Psie?
   - Może być na przykład Eliasz.
   Wiuuu! Ogromny! Na pół uśpiony Mineloushe podrywa głowę, 
mruży oczy. Biała kokarda przy kapeluszu Pustynnej Róży... i 
już po nim.
   - I Eliasz modlił się o suszę, i w całym kraju nie było 
deszczu przez trzy i pół roku. Potem modlił się o deszcz i 
niebiosa otworzyły się na jego wezwanie.
   - To miło, że w tych zgniłych czasach można jeszcze 
spotkać kogoś, kto czytuje Pismo Święte.
   - Kiedy byłem mały, Deszczowy Psie, do snu kołysały mnie 
misyjne śpiewy.
   - Co więc myślisz o mnie?
   - Myślę, że modliłem się przez siedem lat, aż wreszcie 
moje modlitwy zgromadziły się gdzieś na samej granicy nieba i 
stworzyły ciebie. - Kelly Zawsze Przy Oknie staje w drzwiach, 
pod rozgwieżdżonym niebem, i gapi się na wschodzący księżyc. 
Rytmicznie porusza głową; mężczyźni i kot słyszą metaliczne 
pobrzękiwanie walkmana. - Powiem ci coś, Deszczowy Psie: lepiej 
spraw, żeby deszcz zaczął padać już wkrótce, dopóki ona ma 
jeszcze jakąś szansę. Susza wniknęła już głęboko w nasze serca, 
ale ona wciąż jeszcze ma sny.
   - Znaczniki oktaw są już na swoich miejscach, sygnał 
został wysłany. Zaklinacz Deszczu wkrótce tu będzie.
   Mineloushe ponownie mruży oczy. Na tle księżycowej tarczy 
pojawił się na krótko mały obłok, nie większy od dłoni.

   Najpierw był Czas Wież, potem Czas Holowania, a teraz, od 
niezliczonych pokoleń, Zaklinacz Deszczu jest mieszkańcem 
frontów atmosferycznych, wyżów i niżów, wspina się na szczyty i 
zagłębia w powietrzne doliny. Tylko jeden jedyny raz w roku 
zbliża się do ziemi; w porze letniego przesilenia czyni to w 
odległym miejscu w zapomnianej części największego oceanu, by 
oddać falom swoich zmarłych i uzupełnić zapasy wody do 
odparowywania. Na ten dzień przypada najważniejsze święto; 
kiedy miasto spływa w dół ku falom, na barierkach trzepoczą 
różnobarwne wstążki, ze szczytów wież wzbijają się w niebo 
niezliczone modlitewne latawce, nad głowami rozradowanych 
mieszkańców wybuchają sztuczne ognie. Może się wydawać dziwne, 
że ci, którzy zdecydowali się żyć na niebie, świętują dzień 
największego zbliżenia do ziemi, ale ci z was, którzy 
kiedykolwiek widzieli ważkę schwytaną w pułapkę napięcia 
powierzchniowego wody, bez trudu zrozumieją, iż przyczyną 
radości jest nie bliskość planety, lecz świadomość, że niebawem 
znowu będzie można od niej uciec.

   Szeryf Middleton i jego brzuch są ze sobą od tak dawna, że 
zostali najlepszymi przyjaciółmi. Obaj są zadowoleni z tego 
układu: człowiek zapewnia brzuchowi ciepło, pożywienie oraz 
szacunek obywateli, wypychając nim koszulę zapinaną na guziki 
ze sztucznej masy perłowej, brzuch zaś odwdzięcza się 
imponującym wyglądem oraz bogatym repertuarem burczenia 
umilającego chwile samotności. Brzuch jest opięty pasem, przy 
którym wisi służbowe magnum, a także, na wszelki wypadek, 
obejrzał wszystkie filmy z Brudnym Harrym.
   Brzuchowi od razu nie spodobał się ten obcy, który wysiadł 
z autobusu z torbą pełną różnych dziwnych rzeczy i głową 
wypełnioną jeszcze dziwniejszymi historiami, i, nie wiadomo 
dlaczego, nie wsiadł do następnego. Brzuch wielokrotnie słyszał 
o takich jak on w wieczornych wiadomościach: przybyszach z 
wybrzeża, gotowych na wszystko, a co gorsza, Ludzie zaczynają 
już gadać na ten temat (i to ci, których głos się liczy, Ludzie 
przez duże L), więc chyba warto wreszcie posłuchać starego 
kumpla, szeryfa Middletona, który od tygodnia raczy cię zgagą i 
czkawką, i Wziąć Się Do Roboty.
   Brzuch nigdzie nie rusza się sam, toteż szeryf zawozi go 
na skraj miasteczka, gdzie człowiek zwany Eliaszem właśnie 
montuje na płocie pastora Drew McDowella coś przypominającego 
trochę antenę CB, a trochę chromowany toster.
   Takich spraw nigdy nie da się załatwić grzecznie i 
elegancko, więc nawet nie warto próbować.
   - Może mi pan powiedzieć, co pan robi?
   - Instaluję ostatni z sieci wzmacniaczy geomantycznych, 
które pozwolą Zaklinaczowi Deszczu odnaleźć cel. Z powodu 
zachmurzenia musimy zrezygnować z naprowadzania wizualnego, 
więc wiązka geomantyczna będzie jedyną wskazówką dla 
Nawigatorów.
   Szeryf Middleton jest jeszcze większym fanem Brudnego 
Harry'ego niż jego brzuch. Niektóre filmy oglądał ponad 
dziesięć razy. Małym palcem prawej ręki podnosi okulary na 
czoło; w ciemnych szkłach odbijają się stalowoszare zwały chmur 
wiszących nad Górami Męki Pańskiej.
   - Mam wrażenie, że powinien pan to zdjąć.
   - Dlaczego? Czy ktoś złożył na mnie skargę?
   - Nie, proszę pana. Jak ile wiem, posiadanie dziwnych 
przedmiotów nie jest przestępstwem, ale jednak wolałbym, żeby 
pan zdemontował to urządzenie, a przy okazji wszystkie inne 
geomanjakieśtam cuda. I to zaraz, jeśli pan taki łaskaw.
   - Pan chyba nie rozumie...
   - To pan nie rozumie. Życzę sobie, żebyście pan, pańska 
torba i wszystko, co w niej jest, najpóźniej o ósmej wieczorem 
wsiedli do autobusu i zniknęli stąd na zawsze. Słyszałem, że 
wybierał się pan na północ, za tamę, w kierunku Neonville. Będę 
panu bardzo zobowiązany, jeśli zechce pan tam bawić się w 
Zaklinacza Deszczu.
   - Zaklinacz Deszczu przybędzie niezależnie od tego, gdzie 
się znajdę. Nikt go już nie powstrzyma. Członkowie Bractwa 
Żaglowego od kilku dni rozpinają płótna, żeby wykorzystać wiatr 
wywołany przez Rzeźbiarzy Pogody. Ten wiatr przygna tu 
Zaklinacza.
   Obłoki przemykają przez bliźniacze lusterka nad oczami 
szeryfa Middletona, gwałtowny wiatr wiejący z zupełnie 
niezwykłego, jak na tę porę roku, kierunku, chłoszcze jego 
skórę. Ma smak podpłomyków pieczonych w węglach dogasającego 
ogniska, brzmi jak samotna gitara łkająca do żółtego jak 
grejpfrut księżyca. Widzi go, ten szalony wiatr, wlokący 
chmury po ciemnych szkłach okularów, nadlatujący gdzieś znad 
meksykańskiego wybrzeża z ładunkiem ciepłych, wilgotnych chmur. 
A tam, daleko, w samym środku, coś błyszczy i migocze, 
delikatne i półprzezroczyste niczym anielska dusza. Szeryf 
widzi to... a potem zdejmuje okulary, wyciera je, i wszystko 
znika, rozmazane brudnymi palcami.
   - Jeśli zechce pan wsiąść do samochodu, chętnie odwiozę 
pana na dworzec. Ktoś przywiezie pańskie rzeczy z motelu. Dam 
też panu radę: lepiej, żeby już się pan tu nie pokazywał. 
   Zaklinacze Deszczu... Latające miasta... Middleton 
postanawia, że zaraz po powrocie do biura sprawdzi w 
komputerze, czy ostatnio nie zgłoszono jakiejś ucieczki ze 
szpitala psychiatrycznego.
    Z głośnym sapaniem mija ich błękitnosrebrzysty autobus, 
ciągnąc za sobą obłok kurzu i spalin. Na horyzoncie, tam gdzie 
granie Gór Męki Pańskiej stykają się z niebem, rozkwitają pęki 
błyskawic.

    Rzeźbiarze Pogody? Bractwo Żaglowe? Czyżby to jakiś 
średniowieczny gród wzbił się w stratosferę, razem ze swymi 
gildiami i tajemnicami? Bractwa są, bo być muszą: pielęgnują 
hydroponiczne ogrody w głównym bąblu mieszkalnym, troszczą się 
o stan ogromnych wiatraków produkujących prąd, uczą, leczą, 
służą poradami prawnymi, przeprowadzają pochówki i usuwają 
nieczystości. Czy zwyczajność tych działań czyni istnienie 
latającego miasta bardziej prawdopodobnym? Słuchajcie, bo to 
jeszcze nie wszystko.
   Najważniejsi spośród wszystkich Dziesięciu Bractw Dużych i 
Małych są sami Zaklinacze Deszczu, czyli Rzeźbiarze Pogody, 
kasta wyniesiona dzięki jednemu jedynemu, dominującemu genowi, 
na szczyt społecznej drabiny. Bezpośrednio pod nimi są 
odwieczni rywale, gildie Nawigatorów i Żaglomistrzów; pierwsi 
wyznaczają kurs na trójwymiarowym oceanie powietrza i utrzymują 
na nim latające miasto, drudzy dokonują aktów niesłychanej 
odwagi wśród cienkiego jak jedwabne nici olinowania, niekiedy 
wiele kilometrów nad ziemią, napinając, rozwijając i refując 
gigantyczne żagle. Najmniej ważnym ze wszystkich gildii jest 
Bractwo Zwiastunów, ponieważ wyłącznie jej członkowie kalają 
się bezpośrednim kontaktem z ziemią. Jednak, choć ostatnia w 
hierarchii, ta właśnie gildia ma najpoważniejsze zadanie do 
wykonania, gdyż bez Zwiastuna kroczącego po ziemi i wskazującego 
cele, Zaklinacz Deszczu szybowałby bezradnie po niebie niczym 
dziecięcy balonik.
    Dlaczego Zaklinacz Deszczu przybrał właśnie taką nazwę i 
wyznaczył sobie taki a nie inny cel, pozostaje Główną 
Tajemnicą. Wyjaśnienia zagadki nie znajdziecie ani w Wielkiej 
Księdze Pokładowej przechowywanej w Centralnej Sterowni, ani w 
pamięci najstarszych członków gildii, kształtujących wiatry i 
rozpinających skrzydła żagli na nieważkich wieżycach. Nie 
znajdziecie odpowiedzi, ponieważ nigdy nie padło pytanie. 
"Dlaczego" to dzikie, nieujarzmione słowo. Szlak, który 
wyznacza, nieuchronnie prowadzi na skraj przepaści. Obywatele 
Zaklinacza Deszczu nie pytają "dlaczego", ponieważ wiedzą, iż w 
odpowiedzi mogą usłyszeć, że nie ma odpowiedzi. Zaklinacz 
Deszczu sprowadza deszcz dlatego, że sprowadza deszcz. To 
wszystko.
   Tobie, wysuszony gorącym pustynnym powietrzem zjadaczu 
hot dogów, taka odpowiedź w zupełności wystarczy. Zaklinacz 
Deszczu sprowadza deszcz, który spływa zarówno na dobrych, jak 
i na złych, i nawadnia ziemię jak słowo Boga, które nie wraca 
do niego pustym echem.

   Siódma trzydzieści. Ciemno jak w grobie, gorąco jak w 
piekle. Atmosfera napięta niczym u Hitchcocka. Albo dręczy cię 
migrena, albo myślisz o morderstwie. A może jednak ludzie 
głoszący nadejście Apokalipsy mają rację, może to właśnie 
teraz, w okresie najlepszej oglądalności, Prastary Jahwe 
nadjeżdża w rydwanie chmur i błyskawic, by osądzić ludzkie 
dusze?
   Spektakl, który rozgrywa się nad górami, odbija się w 
ciemnych okularach jadącej do pracy Kelly Zawsze Przy Oknie. 
Mieszka zaledwie dwie przecznice stąd, ale nigdy nie chodzi 
pieszo, nawet wtedy, kiedy Bóg przybywa, by osądzić jej duszę. 
Mały czerwony kabriolet jest jedynym zbawieniem, jakiego jej 
trzeba. Co za upał! Chociaż jedzie z otwartym dachem, pot 
spływa jej strużkami po skroniach.
   Przybysz siedzi na ławeczce przy drzwiach, na tle 
migającego motylka Budweisera, z torbą przy nodze. Wygląda na 
to, że wiatr porwie kolejnego profesora Cudaka i poniesie go 
z rozwianymi połami płaszcza wysoko nad pustynią, nad 
nielicznymi światełkami pustynnych miasteczek i autobusów.
   - Szeryf pana wyrzucił?
   - Tak.
   - Jest taki sam jak wszyscy. Boi się tego, co nie jest 
takie jak zawsze.
   - Nie on jeden, siostro. Ale zmian nikt nie zdoła 
powstrzymać.
   - Dokąd teraz pojedziesz, Zaklinaczu Deszczu?
   - Na północ. Odwiedzić kobietę i chłopca. Mojego chłopca. 
Mojego następcę. Za każdym razem jest tylko jeden Zwiastun, 
który samotnie przemierza ziemię tak długo, aż wreszcie spotka 
kobietę gotową pokochać go na tyle mocno, by oddać gildii ich 
syna. Służymy Zaklinaczowi Deszczu, lecz nigdy nie postawimy 
stopy na jego powierzchni. Co będzie dalej - nie wiem. Udam się 
tam, gdzie będę potrzebny, gdzie są konieczne zmiany.
   - Ja też tam jadę. Wsiadaj.
   Uśmiecha się do niej, wrzuca na tył torbę wypełnioną 
geomanjakimiśtam cudami, wskakuje na miejsce pasażera i 
samochód odjeżdża środkiem ulicy, mija srebrzystobłękitne 
autobusy oraz tabliczkę z napisem: LUDNOŚĆ...- i WYSOKOŚĆ 
N.P.M...
   - Jak masz na imię, siostro? - pyta stary mężczyzna.
   - Kelly. Nie znoszę tego imienia. Jest takie niepoważne. 
Wyobrażasz sobie osiemdziesięcioletnią babcię o imieniu Kelly?
   - Nie znam wielu osiemdziesięcioletnich babć.
   Potrząsa głową, żeby włosy rozwiały się w gorącym 
powietrzu. Karminowe paznokcie badają rozgrzany wiatr, noc 
połyka mały czerwony kabriolet.
   - Dlaczego mnie zabrałaś? - pyta pod niebem rozświetlonym 
szalonymi błyskawicami.
   - Bo pomogłeś mi wreszcie podjąć decyzję. Tam, na ulicy, 
przed Pustynną Różą. Właściwie zdecydowałeś za mnie. Gdyby nie 
ty, zostałabym już na zawsze za tym barem, gapiłabym się przez 
okno na ludzi jadących skądś dokądś, aż wreszcie zestarzałabym 
się jak oni wszyscy, bez celu, bez sensu, bez ruchu i bez 
zmian.
   Kolejna błyskawica uderza w horyzont. W promieniu kilkuset 
kilometrów pustynię oświetla upiorny błękitny blask. Do 
miasteczka zmierza ciasno nabity autobus. Snop światła z 
reflektorów wyławia z ciemności znak, nieruchomy jak struchlały 
ze strachu lis: HAVAPAI POINT, 3 km.
   - Możesz się zatrzymać? - pyta stary mężczyzna. Dźwięki z 
głośników galopują dalej po asfalcie, reflektory oświetlają 
fragment stupięćdziesięciokilometrowego pobocza zasłanego 
pustymi puszkami po coli. - Chciałbym tam pojechać. Wiem, że 
nigdy nie postawię stopy na Zaklinaczu Deszczu, ale chciałbym 
zobaczyć, jak się zbliża. Czy to możliwe?
   Już wrzuciła wsteczny bieg.
   To tu właśnie przybył Koczis, żeby zbadać przyszłość 
czerwonoskórych, i ujrzał Jeffa Chandlera. Jeff Chandler zjawił 
się tutaj otoczony ekipą filmową, kamerami, klimatyzowanymi 
przyczepami mieszkalnymi i samochodami z aprowizacją, żeby 
zagrać Koczisa wpatrzonego w panoramiczny obiektyw. Wódz 
Blumberg, ostatni z Nohopów, przyjechał tu i zobaczył bujany 
fotel na werandzie przed salonem fryzjerskim. A teraz stoją tu 
Kelly Zawsze Przy Oknie i Zwiastun Zaklinacza Deszczu i patrzą 
na ziemię, skuloną pod niebem czarnym i ciężkim jak Młot Boga. 
   - W niedzielne wieczory, kiedy nie byłam 
potrzebna Samowi, przyjeżdżałam tu z Mariem z warsztatu 
samochodowego. Bywało, że nie mogłam już wytrzymać, że wydawało 
mi się, jakby czaszka za chwilę miała mi eksplodować, tak dużo 
było w niej niczego, i wtedy wsiadaliśmy do samochodu i 
jechaliśmy na oślep przed siebie, ale bez względu na to, jak 
długo to trwało, w końcu zawsze docieraliśmy tutaj. Baliśmy się 
tak samo jak wszyscy. Mario włączał światła i radio, i 
tańczyliśmy zupełnie jak na parkiecie w blasku reflektorów. W 
radio szły wtedy stare przeboje - Motown, Doobie Brothers, a 
czasem Nat King Cole - a my tańczylismy przytuleni, powoli, i 
wyobrażaliśmy sobie, że wygraliśmy na loterii milion dolarów i 
teraz przepuszczamy je w najdroższym lokalu w Neonville. 
Marzyliśmy o tym, żeby jechać przez całą noc, aż do Meksyku. - 
Potężna kolumna jaskrawobłękitnej plazmy łączy na chwilę ziemię 
z niebem. - O rety! - wykrzykuje Kelly Zawsze Przy Oknie. - Ale 
wielka!
   Podoba jej się, że może krzyczeć na burzę.
   - Całkiem blisko - mówi Eljasz, wsłuchany w niebo. - Czuję 
go w pobliżu. Zaklinacz Deszczu już tu jest. - Łoskot gromu 
rozbrzmiewa z siłą dziesięciu tysięcy pękających trumien. - 
Przechwytuje wyładowania atmosferyczne i gromadzi je w rufowych 
koncentratorach. Dzięki temu później można uzyskać napięcie 
nawet stu milionów woltów!
    Dziewczyna drży, obejmuje się ramionami.
   - Jesteś szalony, starcze. Zupełnie szalony! I wiesz co? 
To wspaniale być szalonym!
   Zaraz potem słyszą.
   Słyszą wszyscy: autobusy na dworcu i Kumpel Sam szykujący 
się do kolejnej pracowitej nocy, i Wanda otoczono kręgiem 
telewizyjnych rodzin, i wódz Blumberg z butelką w ręce, i 
szeryf Middleton, podejmujący swego starego przyjaciela paroma 
hot dogami, i wszystkie wyschnięte twarze i wysuszone zakamarki 
pustynnego miasteczka, i nawet sama Pustynna Róża, trzaskająca 
biczem w powodzi neonowych iskier. Słyszą. Zamierają w 
bezruchu. Ze zdumieniem spoglądają w niebo.
   Chmury się otwierają, deszcz spada na miasteczko. Stary, 
ciężki deszcz, trzymany w zamknięciu przez siedem lat i 
nareszcie uwolniony. Okrutny deszcz, silny i bezwzględny. 
Grzmią gromy, błyskają błyskawice, luksusowe kable w Motelu U 
Wandy pęcznieją od szumów i trzasków. W lokalu Kumpla Sama 
twarze przyklejają się do szyb, usta otwierają się ze 
zdumienia. Na werandzie przed salonem fryzjerskim wódz Blumberg 
kołysze się w przód i w tył, w tył i w przód, i ryczy ze śmiechu 
jak stary postrzelony Indianin.
   Młoda kobieta i stary mężczyzna w ułamku sekundy są 
przemoczeni do suchej nitki. Ani trochę im to nie przeszkadza. 
Kelly Zawsze Przy Oknie tańczy w blasku reflektorów swego 
małego czerwonego kabrioletu, z włosami pozlepianymi w strąki, 
z sukienką z cieniutkiej bawełny przylepioną do niedużych 
płaskich piersi. Odchyla głowę do tyłu, łapie w usta ciężkie, 
twarde krople deszczu. Mają smak pocałunków i zimnego 
meksykańskiego piwa.
   - Spójrz - mówi Zwiastun Zaklinacza Deszczu tonem, jakiego 
jeszcze nie słyszała.
   Kelly spogląda we wskazanym kierunku i w blasku błyskawicy 
widzi... Nie bardzo wie co. Coś. Częściowo ukryte za chmurami, 
delikatne jak skrzydło ważki, mocne jak diament, coś co mieszka 
w sercu burzy i wisi nad miasteczkiem i pustynią niczym Ptak 
Gromu. Coś, czego wspomnienie już nigdy jej nie opuści, 
ponieważ to coś nie jest tylko czymś, co może być Zaklinaczem 
Deszczu, ale także czymś, co może być światem takim, jakim 
powinien być, w którym miasta latają, żeglują, przechadzają się 
i nurkują, w którym miasta mogą być ptakami, kwiatami, 
kryształami, dymem albo snami.
   Widzi to coś i wie, że dana jej jest tylko ta jedna, 
jedyna chwila. Nigdy więcej już tego nie ujrzy, choć chętnie 
poświęciłaby całe życie na poszukiwania.
   Kiedy wreszcie odjeżdża z Havapai Point w oczekującą noc, 
twarz ma mokrą nie tylko od deszczu, ale i od łez.

   Samochód leży w rowie pięć kilometrów od rogatek 
Neonville. Przebił przydrożną tablicę reklamową dokładnie w 
miejscu, gdzie powinno się znajdować serce republikańskiego 
kandydata. Załoga karetki nie może wyjść z podziwu nad precyzją 
trafienia. Radio jest włączone, sukienka zupełnie przemoczona, 
dziewczyna ma na twarzy ciemne okulary. Wyciągają ją z wraku, 
kładą przy drodze i zastanawiają się, co z nią zrobić. Ktoś 
proponuje, żeby zawiadomić szeryfa Middletona. Wydaje im się, 
że już kiedyś widzieli ten mały czerwony kabriolet, sunący z 
otwartym dachem po bulwarze porzuconych marzeń.
   Ktoś mówi, że w samochodzie przypuszczalnie była jeszcze 
jedna osoba. Wskazują na to niewyraźne ślady, niepewne dowody. 
   Po wypadku najwidoczniej po prostu odeszła.
   Ktoś inny mówi, że poprzedniego wieczoru na południe od 
tamy podobno spadł deszcz. Po raz pierwszy od siedmiu lat.
                          Przełożył Arkadiusz Nakoniecznik










