Autor: Ardath Mayhar
Tytul: Kameleon

(The Adapter)

Z "NF" 12/92


Oparł się o stalowy słupek, obserwując strumień samochodów 
szemrzący międzystanową autostradą. Oczywiście, nie powinien 
tam stać. Znaki na wszystkich słupach nakazywały pieszym i 
kierowcom pojazdów dwukołowych, by trzymali się z dala od 
arterii, ale stary Indianin nigdy nie trudził się 
odczytywaniem znaków. To była magia białego człowieka, 
niewarta zachodu.
   Wybrał miejsce obok górnej rampy, żeby potencjalny chętny 
mógł się zatrzymać. Nie dlatego, że nie chciał chodzić - 
jego długie, chude nogi przebyły już po pustyniach i górach 
więcej mil niż pojazdy, które go mijały. Miał jednak 
zakończyć pewną sprawę, a to był najszybszy sposób 
osiągnięcia celu.
   Z gęsim jękiem klaksonu słupek minęła osiemnastokołowa 
ciężarówka. Zmarszczki wokół oczu Indianina jeszcze bardziej 
się pogłębiły, gdy wyobraził sobie, jak pęka dwanaście z 
osiemnastu opon unoszących tego potwora poza zasięg jego 
wzroku. Gdzieś mniej więcej w środku pustyni Mojave kierowca 
ciężarówki spędziłby interesująco czas.
   - Sam! - w jego umyśle odezwał się zrzędzący głos.- 
Samuelu Rainbird! Zajmij się swoimi sprawami, a białych 
ludzi zostaw w spokoju!
   To była oczywiście jego matka, tak stara, że chyba teraz 
ponownie zacznie młodnieć. Wiedziała, co robił, z zawsze 
zaskakującą go, nieomylną pewnością. Czary kobiet pod każdym 
względem różniły się od czarów mężczyzn i teraz, na starość, 
rozumiał, że były tak samo skuteczne, tylko inne.
   Westchnął i wyprostował się, kiedy długi, błyszczący 
samochód zjechał na pobocze, a kierowca ręką wskazał mu, by 
wsiadł. Mężczyzna uderzył dłonią w siedzenie, by strzepnąć 
kurz. Nie znosił plam na nieskazitelnej bieli skóry wnętrza.
   - Wielkie dzięki - powiedział Indianin składając nogi pod 
wąską półką i zdejmując wysoki kapelusz, który nie 
zmieściłby się pod sufitem. - Nazywam się Sam. Sam Rainbird. 
Jadę do Salt Flats, prosto przed siebie.
   Człowiek obejrzał go z zainteresowaniem emanującym z 
jasnych oczu.
   - Edward Leaserthal. Chętnie pana podrzucę. Będę 
wypatrywał drogowskazu na Salt Flats.
   Sam lekko się uśmiechnął, przez co jego twarz niemal 
popękała na tysiące kawałków. Dlaczego stary Indianin jest 
tak intrygujący dla białych? Zachował jednak spokój i skinął 
głową.
   Drogowskaz? Na Salt Flats? Głęboko w środku, gdzie nikt 
nie mógł go usłyszeć, myśl ta wywołała w nim chichot.
   - Powiem, kiedy. Salt Flats jest za małe na drogowskaz. 
Na uboczu - zagłębił się w miękką skórę, rad, że ukrył się 
przed słońcem i unoszącym się w powietrzu kurzem.
   Wyjrzał przez okno obserwując jastrzębia krążącego wysoko 
na przezroczystym, bladym niebie. Oczywiście, mógł go 
wykorzystać, ale latanie nigdy nie było jego najlepszym 
czarem. Nie, to nie dla niego. Zamknął oczy i wpatrzył się w 
obraz, który odbił się mocno w jego umyśle; blady człowiek o 
jasnych oczach i czarnych włosach, pewnie poruszał rękoma na 
kierownicy i prowadził swój magiczny pocisk po autostradzie 
jak powietrzną poduszkę. Doskonale.
   Niemal zasnął, ukołysany powiewem klimatyzacji i cichym 
warkotem silnika. Śnił o swojej matce, niecierpliwie 
czekającej na jego powrót z mocnym, szarym zielem, które 
miał znaleźć, by mogła skończyć pracę. Ryk kolejnej 
mijającej ich ciężarówki obudził go na dobre.
   Za oknem i płotem wzdłuż autostrady ujrzał małe stado 
bizonów pasących się na rachitycznej trawie. Mógł stać się 
jednym z tych wielkich byków - ale dźwiganie tak wielkiego 
ciężaru po górzystej okolicy nie było zajęciem dla starego 
człowieka. Ponownie zamknął oczy.
   Na wiele mil przed Salt Flats poczuł, że dojeżdżają do 
celu, za wcześnie jednak było prosić kierowcę, by zwolnił. 
Wąska rozpadlina wypełniona solą, ciągnąca się w stronę 
piaskowcowego wąwozu, miała własny charakter i pojedyncze 
roślinki, które się tam uchowały, utworzyły samotne ślady, 
skąpo wetkane w strukturę suchej krainy. Czuł się, jakby 
wchodził w pajęczynę magii, z mrowieniem w twarzy i 
drganiami wewnątrz kości.
   Gdyby jego misja była mniej pilna, a jego matka mniej 
wymagająca, przeistoczyłby się w tego mężczyznę, 
podążającego do celu, jaki zrodził się w jego owalnej 
czaszce. Zapewne przez jakiś czas żyłby jego życiem, jak to 
robił z innymi jasnookimi ludźmi. Wiedział o białych więcej 
niż ktokolwiek z jego rasy, gdyż był już wieloma z nich.
   Oczywiście, kiedy to się zdarzało, trzeba było sprzątnąć 
oryginał, co było wprawdzie przykre, ale zgodne z naturą. 
Istnienie dwóch takich samych osobników tułających się po 
świecie mogło być niebezpieczne. Doprowadziłoby do 
przeróżnych złych czarów.
   Lecz gdy zbliżali się do Salt Flats, poczuł tam  c o ś. 
Coś silniejszego od wszystkiego, z czym kiedykolwiek spotkał 
się wśród białych czy nawet Indian. Za szczytem z wąwozem 
było coś nowego. Nowe czary.
   Otworzył oczy i powiedział:
   - To tu. Gdziekolwiek może się pan zatrzymać. Wielkie 
dzięki.
   - O.K. - jasnooki mężczyzna zwolnił i zatrzymał się na 
wysypanym żwirem poboczu. - Przejdzie pan przez płot?
   - Nie ma problemu. - Sam skinął głową. - Miłej podróży.
   Kiedy piękny samochód odjechał, przez chwilę pożałował 
straconej szansy. Ale wtedy ponownie poczuł szarpnięcie... 
zafascynowanie nieznanym, jakie towarzyszyło mu przez całe 
życie. Poczekał, aż autostrada opustoszeje, by nikt nie 
widział, co ma zamiar zrobić. Przeistoczył się w konika 
polnego i przeskoczył przez oko w drucianym płocie.
   Po drugiej stronie wrócił do swojego kształtu, bo na 
stare lata szybko go nużyły udręki i ograniczenia owada. 
Pomyślał, że chciałby znaleźć jakąś postać, która byłaby na 
tyle sprawna, użyteczna i interesująca, że mógłby w niej 
przebywać na stałe i zostawić matkę, by znęcałał się nad 
swoimi córkami zamiast nad jedynym synem.
   Szukałaby go wszystkimi starymi wypróbowanymi zaklęciami, 
we wszystkich postaciach, jakie znała. Nie wiedziała o 
wszystkich, w jakie się wcielał, więc nigdy nie trafiłaby 
czarami tam, gdzie mogłaby go zranić.
   Zachichotał w duchu, zachowując poważną i surową minę, 
gdy przekraczał białą, błyszczącą nieckę, którą było Salt 
Flats. Rosło tam szare ziele, którego potrzebowała matka, 
ale nie zatrzymał się ani nie zwolnił kroku. Musiał 
sprawdzić, co kryje się za szczytem, bo było to coś, co 
pragnął zobaczyć.
   Kiedy podszedł do zwężenia niecki, przeistoczył się w 
jaszczurkę i wspiął na kamienną ścianę, pełzając przez plamy 
pyłu i przyczepiając się chwytnymi łapami do gładkiej 
powierzchni skały. Na szczycie wybrał otoczak duży na tyle, 
by się za nim ukryć, a ponieważ umysł jaszczurki nie był w 
stanie ogarnąć tego, co chciał wiedzieć, ponownie stał się 
sobą.
   Przed nim znajdowała się mała dolina, zwykła dziura w 
szarobrązowym piasku i głazach okolicy. Pośrodku stał pojazd 
w niczym nie przypominający porsche'a, którym przyjechał. 
Był okrągły, gładki, o otwarty właz opierała się drabina 
stojąca na dnie piaszczystej doliny.
   Było to interesujące, ale nie tak fascynujące, jak 
istoty, które drepcząc tam i z powrotem mierzyły wszystko 
dziwnymi przyrządami, dźwigały kamienie i wkładały je do 
błyszczących butli. Istoty były dziwniejsze niż wszystko, o 
czym kiedykolwiek śnił, nawet po zażyciu Ziela Snów.
   Postaci też były okrągłe, o głowach osadzonych na 
okrągłych ramionach, które z kolei przyczepione były do 
pękatych tułowi i poruszały się na beczułowatych nogach. Ich 
twarze były częściowo ukryte pod przezroczystoniebieskimi 
kapturami, zakrywającymi je po ramiona.
   Przykucnął za otoczakiem, ciągle obserwując. Czuł w głębi 
duszy, że pociągają go te dziwne kształty, jeszcze 
dziwniejszy pojazd i napięte pole magicznej energii, która 
to wszystko otaczała. Musiał podejść bliżej... żeby 
dokładniej się przyjrzeć.
   - Sam! - przeszkodziła mu gniewna myśl matki. - Zostaw to 
i wracaj!
   W tej chwili już wiedział, że nigdy nie wróci. Od 
siedemdziesięciu lat był jej synem i pomocnikiem. Ale teraz 
zamierzał stać się osobą niezależną. Chciał jeździć w tej 
okrągłej rzeczy, która stała tam na dole. Chciał wiedzieć, 
do czego służą te błyszczące instrumenty. Chciał się nauczyć 
nowych czarów.
   Co to za przyjemność po raz setny być jastrzębiem, 
konikiem polnym czy bizonem? Czy nawet białym mężczyzną, 
zdecydowanie mniej interesującym od konika polnego?
   Ponownie stał się jaszczurką, ześlizgnął się w dół po 
długim stoku, aż zbliżył do okrągłego statku. Kiedy jeden z 
członków załogi wszedł w labirynt otoczaków, jakimi usłana 
była przeciwległa ściana doliny, Sam-jaszczurka skoczył za 
nim.
   Złapał go w zagłębieniu skalnym i zorientowanie się, jak 
działa ten inny rodzaj istoty i podrobienie jego ciała trwało 
tylko moment. Istota odwróciła się i zamarła w szoku, widząc 
siebie samą stojącą obok, w całej okazałości, nawet w 
niebieskim kapturze.
   - Wielkie dzięki - powiedział Sam Rainbird i uderzył ją 
kamieniem.
   Powinien uważać na te czaszki. Były niewiarygodnie 
cienkie. Upychając martwego kosmitę w szczelinę i 
przysypując go kamieniami i piachem, żeby ukryć ciało, 
zmienił trochę swój wewnętrzny wzór. Ten, kto chciałby teraz 
załatwić go kamieniem, byłby rozczarowany.
   Potem, odnajdując ścieżki w zwojach swojego nowego mózgu, 
nowy zestaw umiejętności i wiedzy, podniósł narzędzie 
upuszczone przez jego ofiarę. Aha. Te tarcze określały skład 
mineralny skał. Wykazywały wodę i żyły rud głęboko pod 
powierzchnią ziemi, pod jego stopami.
   Przepełniony radością z odkrycia zakończył wykonywanie 
poleceń zawartych w replice umysłu istoty i zawrócił. Statek 
czekał. Czekały inne światy.
   Może z biegiem czasu zapomni, że kiedykolwiek był Samem 
Rainbirdem, ale podejrzewał, że zanim się tak stanie, będzie 
istotami, o których życiu nigdy nawet nie śnił. Gdy się 
uśmiechał, jego nowa, okrągła twarz nie oddawała żadnej 
emocji. Wkroczył w nowe życie i w niebo pełne nie odkrytych 
światów.
                            Przełożyła Joanna Czaplińska

                        ARDATH MAYHAR
Amerykańska pisarka średniego pokolenia. Opublikowała swe 
pierwsze opowiadanie w wieku dziewiętnastu lat i od tego 
czasu jej utwory nieprzerwanie pojawiają się w różnych 
magazynach i antologiach. Jest też autorką kilku powieści. 
Jednocześnie Mayhar podejmowała się wielu różnych dziwnych 
prac: na farmie, na poczcie, w księgarni. Jest też aktywną 
obrończynią środowiska i prowadzi kursy pisarskie. Poza 
science fiction pisze również westerny (pod pseudonimem 
Frank Cannon) i książki dla dzieci.
   Na łamach "NF" przedstawiamy ją po raz pierwszy.
                                                   (DM)
