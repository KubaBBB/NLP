Autor: Mike Resnick 
Tytul: Barnaba na wybiegu

(Barnaby in Exile) 

Z "NF" 10/94


   Barnaba siedzi w klatce czekając, by Sally przyszła 
wreszcie do laboratorium i dała mu układankę, tę samą, nad 
którą pracował wczoraj. Dzisiaj już nie rozczaruje Sally. 
Myślał o tej układance całą noc. Myślenie jest frajdą. 
Dzisiaj ułoży ją poprawnie, a Sally uśmiechnie się i powie 
mu, że jest bardzo mądry. Barnaba położy się na plecach, a 
Sally podrapie go po brzuszku i powie: "Cóż za pojętny 
młodzieniec z ciebie, Barnabo!" Na to Barnaba zrobi 
pocieszną minę i fiknie koziołka.  
   Barnaba to ja. 

   Po wyjściu Sally czuję się samotny. Kiedy jest czarno, 
przychodzi Bud i czyści klatkę, ale nigdy się nie odzywa.  
Czasem zapomina i zostawia zapalone światło. Wtedy próbuję 
rozmawiać z Rogerem i jego rodziną, ale oni są tylko 
królikami i nie rozumieją znaków. Cóż, nie sądzę, żeby byli 
bardzo mądrzy. Każdego wieczora, kiedy Bud wchodzi, siadam i 
uśmiecham się do niego. Za każdym razem pokazuję na migi 
"Cześć", ale on nie reaguje. Czasami myślę, że nie jest wiele 
mądrzejszy od Rogera. Poklepuje mnie tylko po głowie. 
Czasami, po skończonej pracy, zostawia włączony film.  
   Moimi ulubieńcami są Fred i Barney. Wszystko jest tam 
takie pomysłowe i szybkie. Ciągle proszę Sally, żeby 
przyprowadziła Dina, bo chciałbym się z nim pobawić, ale nie 
robi tego. Lubię Barneya, ponieważ nie jest taki wielki i 
hałaśliwy jak Fred, a ja też nie jestem duży ani hałaśliwy.  
No i nazywam się Barnaba, a to brzmi podobnie jak Barney.  
Czasami, kiedy jest czarno i jestem zupełnie sam, wyobrażam 
sobie, że jestem Barneyem i wcale nie sypiam w klatce.  
   Tego dnia było biało na dworze i Sally nawet miała białe 
na sobie, kiedy weszła do laboratorium, ale całkowicie 
zamieniło się w wodę.  
   Dzisiaj mieliśmy nową zabawkę. Wygląda jak taki przedmiot 
z biurka Doktora, z mnóstwem rzeczy, które przypominają 
płaskie winogrona. Sally powiedziała, że pokaże mi coś, a ja 
mam dotknąć tego winogrona, na którym jest taki sam obrazek.  
Pokazała mi but, piłkę, jajko i gwiazdkę, i kwadrat.  
   Przy jajku i kwadracie pomyliłem się, ale jutro się 
poprawię. Z każdym dniem myślę więcej. Jak mówi Sally, 
jestem bardzo pojętnym młodzieńcem.  

   Spędziliśmy wiele dni z nową zabawką i teraz, za jej 
pomocą, po prostu dotykając właściwego winogrona, mogę 
rozmawiać z Sally.  
   Sally wchodzi do laboratorium i mówi "Jak się masz 
Barnabo?", a ja dotykam winogron i mówię "Barnaba ma się dobrze", 
albo "Barnaba jest głodny." 
   Tak naprawdę chcę powiedzieć "Barnaba jest samotny", ale 
dla "samotny" nie ma winogrona.  

   Dzisiaj dotykam winogron, które mówią "Barnaba chce 
wyjść".  
   - Z klatki? - pyta Sally. 
   - Na zewnątrz - pokazuję. - Na zewnątrz, do białego. 
   - Nie podobałoby ci się tam. 
   - Nie podoba mi się czarne, kiedy jestem sam - pokazuję. 
- Spodoba mi się białe. 
   - Jest bardzo zimno, a ty nie jesteś do tego 
przyzwyczajony - tłumaczy Sally.  
   - Białe jest bardzo piękne - mówię. - Barnaba chce wyjść. 
   - Ostatnim razem, kiedy cię wypuściłam, wytarmosiłeś 
Rogera - przypomina mi.  
   - Chciałem tylko go dotknąć - mówię. 
   - Sam nie wiesz, jaki jesteś silny. Roger jest tylko 
królikiem, a ty go uraziłeś.  
   - Tym razem będę delikatny - obiecuję. 
   - Myślałam, że nie lubisz Rogera - mówi Sally. 
   - Nie lubię Rogera - mówię ja. - Lubię dotykać. 
   Sięga ręką do klatki, łaskocze mnie w brzuszek, drapie po 
plecach i robi mi się przyjemnie, ale wtedy ona przestaje.  
   - Czas na lekcję - oznajmia. 
   - Jeśli zrobię wszystko dobrze, czy mogłabyś przynieść mi 
coś do dotykania? - proszę.  
   - A co takiego? - pyta. 
   Myślę przez chwilę. 
   - Drugą Barnabę - mówię. 
   Robi się smutna i nie odpowiada. 

   Któregoś dnia przynosi książkę z obrazkami. Wącham ją i 
próbuję, jak smakuje. Na koniec zgaduję, że chce, abym książkę 
obejrzał.  
   Są w niej wszystkie rodzaje zwierząt. Znajduję jedno 
podobne do Rogera, ale ono jest brązowe, a Roger biały. I 
jest tam kotek podobny do tego, którego widuję za oknem. I 
pies, jak ten co czasami przychodzi z Doktorem do 
laboratorium. Ale nie ma Dina.  
   Dalej widzę obrazek przedstawiający chłopca. Jego włosy 
są krótsze niż włosy Sally i nie takie siwe jak Doktora 
ani żółte jak Buda. Uśmiecha się, a ja wiem, że musi mieć 
dużo rzeczy do dotykania.  

   Kiedy Sally wraca następnego rana, mam mnóstwo pytań na 
temat obrazków. Lecz zanim zdążę ją zapytać, ona pyta mnie.  
   - Co to jest? - mówi, podnosząc w górę jakiś obrazek. 
   - Roger - zgaduję. 
   - Nie - mówi. - Roger to imię. Jak się nazywa takie 
zwierzę?  
   Próbuję sobie przypomnieć. 
   - Królik - mówię w końcu. 
   - Bardzo dobrze, Barnabo - chwali mnie Sally. - A co to 
jest? 
   - Kotek - odpowiadam. 
   Przeszliśmy tak całą książkę. 
   - Gdzie jest Barnaba? - pytam. 
   - Barnaba jest małpą - wyjaśnia Sally. - W tej książce 
nie ma obrazka małpki.  
   Zastanawiam się, czy są jeszcze inne Barnaby na świecie i 
czy też są takie samotne.  

   - Czy ja mam tatę i mamę? - pytam później. 
   - Oczywiście, że masz - mówi Sally. - Wszystko ma tatę i 
mamę.  
   - Gdzie oni są? - chcę wiedzieć. 
   - Twój tata nie żyje - mówi Sally. - A mama jest w zoo, 
daleko stąd.  
   - Barnaba chce zobaczyć mamę - mówię. 
   - Lepiej nie, Barnabo. 
   - Dlaczego? 
   - Nie poznałaby cię. Zapomniała już ciebie, tak samo jak 
ty zapomniałeś ją.  
   - Gdybym ją zobaczył, powiedziałbym "Jestem Barnaba", a 
wtedy ona rozpoznałaby mnie.  
   Sally kręci głową. 
   - Nie zrozumiałaby. Ty jesteś wyjątkowy, a ona nie. Nie 
umie porozumiewać się na migi ani posługiwać komputerem.  
   - Czy ona ma jakieś inne Barnaby? - pytam. 
   - Nie wiem - zastanawia się Sally. - Pewnie tak. 
   - Jak ona do nich mówi? 
   - Nie mówi. 
   Myślę nad tym bardzo długo. 
   W końcu wiem. 
   - Ale dotyka ich. 
   - Tak, dotyka ich - potwierdza Sally. 
   - Muszą być bardzo szczęśliwe - mówię ja. 

   Dzisiaj dowiem się czegoś więcej o byciu Barnabą. 
   - Dzień dobry - mówi Sally wchodząc do laboratorium. - Jak 
się masz dzisiaj, Barnabo? 
   - Co to jest zoo? - pytam. 
   - Zoo to takie miejsce, gdzie mieszkają zwierzęta - 
wyjaśnia Sally.  
   - Czy mogę zobaczyć zoo przez okno? 
   - Nie. Jest bardzo daleko. 
   Długo obmyślam następne pytanie. 
   - Czy Barnaby są zwierzętami?  
   - Tak. 
   - Czy Sally'e są zwierzętami? 
   - W pewnym sensie, tak. 
   - Czy mama Sally mieszka w zoo? 
   Sally śmieje się. 
   - Nie - odpowiada. 
   - Czy mieszka w klatce? 
   - Nie - mówi Sally. 
   Myślę przez chwilę. 
   - Mama Sally nie żyje - wnioskuję. 
   - Żyje. 
   Wpadam w gniew, ponieważ nie umiem zapytać, czym mama Sally 
różni się od mamy Barnaby, a im bardziej próbuję, tym gorzej 
mi to wychodzi i Sally mnie nie rozumie. Na koniec zaczynam 
walić pięścią w podłogę. Roger i cała jego rodzina aż 
podskakują, a Doktor otwiera drzwi. Sally daje mi małą 
zabawkę, która popiskuje, kiedy ją uderzam, i po niedługim 
czasie zapominam, że jestem wściekły i zaczynam się bawić. 
Sally mówi coś Doktorowi, a on uśmiecha się i wychodzi.  
   - Czy chcesz zapytać o coś, zanim zaczniemy lekcję? - pyta. 
   - Dlaczego? 
   - Co dlaczego? 
   - Dlaczego Barnaba jest małpą, a Sally człowiekiem? 
   - Ponieważ takimi stworzył nas Bóg - mówi. 
   - Kim jest Bóg? - pytam. 
   Próbuje odpowiedzieć, ale znowu nie rozumiem. 

   Kiedy już jest czarno i Bud posprzątał moją klatkę, i 
jestem zupełnie sam, z wyjątkiem Rogera i jego rodziny, 
siadam i myślę o Bogu. Myślenie może być bardzo zajmujące.  
   Skoro stworzył Sally i stworzył mnie, dlaczego nie zrobił 
mnie tak mądrym jak Sally? Dlaczego ona umie mówić i 
wykonywać różne rzeczy rękami, a ja nie?  
   To jest bardzo skomplikowane. Postanawiam, że muszę 
spotkać się z Bogiem i zapytać go, dlaczego robi takie rzeczy i 
dlaczego zapomniał, że nawet Barnaby lubią być dotykane.  
   Jak tylko Sally wchodzi do laboratorium pytam ją: 
   - Gdzie mieszka Bóg?  
   - W niebie. 
   - Czy niebo jest daleko? 
   - Tak. 
   - Dalej niż zoo? 
   - Dużo dalej. 
   - Czy Bóg przychodzi czasem do laboratorium? 
   Śmieje się. 
   - Nie. Dlaczego? 
   - Mam dużo pytań, które chciałbym mu zadać. 
   - Może ja będę umiała odpowiedzieć na niektóre z nich - 
mówi. 
   - Dlaczego jestem sam? 
   - Ponieważ jesteś wyjątkowy - mówi Sally. 
   - Gdybym nie był wyjątkowy, czy byłbym z innymi Barnabami? 
   - Tak. 
   - Nigdy nie uraziłem Boga - stwierdzam. - Dlaczego uczynił 
mnie wyjątkowym? 

   Następnego dnia rano proszę, żeby opowiedziała mi o innych 
Barnabach. 
   - Barnaba to tylko imię - wyjaśnia Sally. - Są jeszcze 
inne małpy, ale nie wiem, czy któraś z nich nosi takie imię.  
   - Co to jest imię? 
   - Imię to coś, co odróżnia cię od wszystkiego innego. 
   - Gdybym miał na imię Fred albo Dino, czy mógłbym być 
taki jak wszyscy? - pytam.  
   - Nie - mówi Sally. - Ty jesteś wyjątkowy. Jesteś Bonobo 
Barnaba. Jesteś bardzo sławny. 
   - Co to jest sławny? 
   - Wielu ludzi wie, kim jesteś. 
   - Co to są Ludzie?
   - Mężczyźni i kobiety. 
   - Czy są jeszcze jacyś prócz ciebie, Doktora i Buda? 
   - Tak. 
   Wtedy przychodzi czas na lekcje, ale robię je bardzo źle, 
ponieważ ciągle myślę o świecie, który mieści w sobie więcej 
ludzi niż Sally, Doktor i Bud. Jestem tak zajęty 
zastanawianiem się, kto też wypuszcza ich z klatek, kiedy 
ustępuje ciemność, że zupełnie zapominam o Bogu i nie myślę 
o nim więcej przez wiele dni.  
   Słyszę, jak Sally rozmawia z Doktorem, ale nie rozumiem, co 
mówią.  
   Doktor w kółko powtarza, że nie ma więcej zabawy w Środy, 
a Sally na to, że Barnaba jest wyjątkowy, a potem oboje 
mówią mnóstwo rzeczy, których nie rozumiem.  
   Kiedy mają już dosyć i Doktor wychodzi, pytam Sally 
dlaczego nie możemy bawić się w Środy?  
   - W Środy? - powtarza. - Co masz na myśli? 
   - Doktor mówi, że skończyły się Środy. 
   Przygląda mi się długo. 
   - Zrozumiałeś co powiedział? 
   - Dlaczego nie mamy Środy? - powtarzam. 
   - Środków - mówi. - To słowo to środki. Oznacza co innego. 
   - A więc Barnaba i Sally nadal będą się bawić? - powtarzam 
pytanie. 
   - Ależ oczywiście.
   Kładę się na plecach i daję jej znak "Połaskocz mnie". 
   Sięga do klatki i łaskocze mnie, ale widzę, że ma wodę w 
oczach. Istoty ludzkie, kiedy są smutne, zbierają wodę w 
oczach. Udaję, że gryzę ją w rękę, po czym biegam w kółko po 
klatce, tak jak to robiłem, kiedy byłem malutki, ale tym 
razem to jej nie rozśmiesza.  

   Słyszę głosy dochodzące zza drzwi. To znowu Doktor i 
Sally.  
   - Nie możemy przecież wsadzić go do zoo - mówi Doktor. - 
Jeżeli zacznie rozmawiać na migi ze zwiedzającymi, po 
miesiącu milion ludzi będzie się domagało dla niego 
wolności, a co będzie wtedy? Co się z nim stanie? Wyobrażasz 
sobie tego biedaka w cyrku?  
   - Nie możemy zniszczyć go tylko dlatego, że jest zbyt 
rozumny - mówi Sally.  
   - Kto go weźmie? Ty? - mówi Doktor. - Ma teraz dopiero 
osiem miesięcy. Co się stanie, kiedy dojrzeje seksualnie, gdy 
stanie się gburowatym, dorosłym samcem? To już niedługo. 
Rozedrze cię na strzępy w okamgnieniu.  
   - Nie zrobi tego - nie Barnaba. 
   - Czy właściciel mieszkania pozwoli ci go trzymać? Czy 
masz ochotę poświęcić dwadzieścia lat, by się nim opiekować? 
   - Moglibyśmy postarać się o odnowienie dotacji już 
najbliższej jesieni - mówi Sally.  
   - Bądź realistką - mówi Doktor. - Miną lata, jeśli w 
ogóle. Co najmniej pół tuzina laboratoriów w kraju powiela 
ten sam program, a niektórzy są już dużo dalej. Moja droga, 
Barnaba nie jest jedyną małpą, która nauczyła się używać 
przedimków i przymiotników. Jest jeszcze jeden 
dwudziestopięcioletni goryl i trzy inne kilkunastoletnie 
szympansy Bonobo. Nie ma żadnego powodu, dla którego ktoś 
miałby przywrócić nasze finansowanie.  
   - Ale on jest inny - nalega Sally. - On stawia 
abstrakcyjne pytania.  
   - Wiem, wiem...zapytał cię kiedyś, kim jest Bóg. Ale ja 
przesłuchałem taśmę i to ty wspomniałaś o Bogu pierwsza. 
Jeżeli wymienisz nazwisko Michaela Jordana, a on zapyta, kto 
to jest, nie znaczy to, że zainteresował się koszykówką.  
   - Czy mogę chociaż porozmawiać z komisją? Pokazać im 
kasety wideo z nagraniami?  
   - Wiedzą, jak wygląda szympans - mówi Doktor. 
   - Ale nie wiedzą, jak on myśli - mówi Sally. - Może to 
przekona ich... 
   - Tu nie chodzi o przekonanie ich - mówi Doktor. - 
Fundusze wyschły. Wszystkie programy kuleją w dzisiejszych 
czasach.  
   - Proszę... 
   - Zgoda - mówi Doktor. - Zwołam zebranie. Ale to i tak nic 
nie pomoże. 
   Słyszę to wszystko, ale niczego nie rozumiem. Dzisiaj, 
zanim zrobiło się biało, śniłem o miejscu wypełnionym 
Barnabami i teraz siedzę w kącie, z zamkniętymi oczami, 
próbując zapamiętać ten obraz, zanim zniknie.  

   Nadal prowadzimy lekcje każdego dnia, ale wiem, że 
Sally jest smutna i zastanawiam się, czym ją zmartwiłem.  

   Tego ranka Sally otwiera drzwi mojej klatki i, nic nie 
mówiąc, długo tuli mnie do siebie.  
   - Muszę z tobą porozmawiać Barnabo - mówi i widzę, że w 
jej oczach znowu się zbiera woda.

   Dotykam winogron, które mówią "Barnaba lubi rozmawiać". 
   - To ważne - mówi. - Jutro opuścisz laboratorium. 
   - Czy wyjdę na zewnątrz? - pytam. 
   - Pojedziesz bardzo daleko stąd.
   - Do zoo?
   - Dalej.
   Nagle przypomina mi się Bóg.
   - Czy pojadę do nieba?
   Uśmiecha się, pomimo że w jej oczach jest coraz więcej 
wody. 
   - Nie aż tak daleko - mówi. - Jedziesz tam, gdzie nie ma 
laboratoriów ani klatek. Będziesz wolny, Barnabo.  
   - Czy tam są inne Barnaby? 
   - Tak - mówi. - Tam są inne Barnaby. 
   - Doktor się mylił - mówię. - Barnaba i Sally będą jeszcze 
się bawić.
   - Nie mogę pojechać z tobą - mówi. 
   - Dlaczego? 
   - Muszę zostać tutaj. To jest mój dom. 
   - Jeśli będziesz grzeczna, może Bóg wypuści cię z twojej 
klatki - mówię. 
   Wydaje śmieszny dźwięk i przytula mnie jeszcze raz. 

   Wsadzają mnie do mniejszej klatki, w której nie ma 
światła. Przez dwa dni wącham paskudne rzeczy. Większość mojej 
wody się rozlewa, a głośny hałas rani uszy. Czasem Ludzie 
rozmawiają, a raz jakiś mężczyzna, który nie jest Budem 
ani Doktorem, daje mi jedzenie i dolewa wody. Robi to przez 
małą dziurkę w górnej części klatki.  
   Dotykam jego ręki, żeby mu pokazać, że nie jestem zły. Z 
krzykiem zabiera rękę.  
   Cały czas pokazuję na migi "Barnaba jest samotny", ale 
jest ciemno i nikt tego nie widzi. 
   Nie podoba mi się nowy świat. 

   Trzeciego dnia rano przesuwają moją klatkę, a potem znowu 
ją przesuwają. Na koniec unoszą ją i przenoszą, a kiedy 
stawiają ją gdzieś, czuję wiele zapachów, których nigdy 
wcześniej nie znałem.  
   Otwierają drzwi i wychodzę na trawę. Słońce świeci 
bardzo mocno, więc mrużę oczy i przyglądam się Ludziom, 
którzy nie są ani Sally, ani Doktorem, ani Budem.  
   - Jesteś w domu, chłopcze - odzywa się jeden z nich. 
   Rozglądam się wokoło. Świat jest dużo większy niż 
laboratorium i jestem przestraszony. 
   - No dalej, kolego - mówi drugi. - Obwąchaj wszystko. Czuj 
się jak w domu.
   Obwąchuję wszystko. Nie czuję się jak w domu. 
   Spędzam wiele dni na świecie. Poznaję wszystkie drzewa i 
krzewy i wielki płot wokoło. Karmią mnie owocami, liśćmi i 
korą. Nie jestem do nich przyzwyczajony i przez jakiś czas 
choruję, ale potem mi się poprawia.  
   Słyszę wiele hałasów spoza świata - wycie i warczenie i 
wrzaski. Ale nie słyszę ani nie czuję Barnab.  

   Pewnego dnia Ludzie wkładają mnie znowu do klatki i 
jestem sam bardzo długo, a potem otwierają klatkę i już nie 
jestem na świecie, tylko w miejscu, gdzie jest tak dużo 
drzew, że prawie nie widać nieba.  
   - W porządku, koleś - mówi Osoba. - Szuraj do lasu i już 
cię nie ma. 
   Wykonuje rękami ruch, ale jest to znak, którego nie 
rozpoznaję. 
   Pokazuję mu na migi "Barnaba się boi". 
   Osoba gładzi mnie po głowie. Od czasu gdy opuściłem 
laboratorium, pierwszy raz ktoś mnie dotknął.  
   - Żyj szczęśliwie - mówi. - I zrób mnóstwo małych 
Barnabiątek.  
   Potem wdrapuje się do swojej klatki, a ta oddala się ode 
mnie. Próbuję iść za nią, ale jest o wiele za szybka i 
wkrótce znika mi z oczu.  
   Spoglądam znowu na las i słyszę dziwne dźwięki, a wiatr 
przynosi słodki zapach owoców. 
   Nie ma nikogo wokoło, ale robię znak "Barnaba jest wolny". 
   Barnaba jest wolny. 
   Barnaba jest samotny. 
   Barnaba jest przerażony. 

   Uczę się znajdować wodę i wspinać na drzewa. Widzę małe 
Barnaby z ogonkami, jak paplają coś do mnie, ale nie umieją 
dawać znaków, i widzę wielkie koty z cętkami, wydają 
przeraźliwe dźwięki, więc kryję się przed nimi.  
   Żałuję, że nie mogę się skryć w mojej klatce, gdzie zawsze 
byłem bezpieczny.  
   Dzisiaj, kiedy czarne odchodzi, budzę się i idę do 
wodopoju i znajduję drugą Barnabę.  
   - Cześć - daję znak. - Ja też jestem Barnabą. 
   Ta druga Barnaba warczy na mnie. 
   - Czy mieszkasz w laboratorium? - pytam. - Gdzie masz 
swoją klatkę?  
   Ta druga Barnaba podbiega do mnie i zaczyna mnie kąsać.  
Wydaję wrzask i turlam się po ziemi.  
   - Co ja zrobiłem? - pytam. 
   Ta druga Barnaba znowu do mnie biegnie, więc skrzeczę i 
wspinam się na czubek drzewa. Siada przy pniu i wpatruje się 
we mnie cały dzień, aż powraca czarne. Robi się strasznie 
zimno, a potem wilgotno, i drżę całą noc żałując, że nie ma 
ze mną Sally.  

   Rano Barnaby nie ma i mogę zejść na ziemię. Obwąchuję 
miejsce, gdzie siedziała, potem idę za jej zapachem, ponieważ 
nie wiem, co innego mam zrobić. W końcu docieram do miejsca, 
gdzie znajdują się Barnaby w tak wielkiej liczbie, że nie 
wydaje się to możliwe. Wtedy przypominam sobie, że Sally 
nauczyła mnie liczyć, więc liczę. Jest ich dwadzieścia 
trzy.  
   Jedna spostrzega mnie i podnosi wrzask, i zanim zdołam 
zrobić jakikolwiek znak, wszystkie rzucają się do ataku, a ja 
uciekam. Ścigają mnie bardzo długo, lecz w końcu przestają, 
i znowu jestem sam.  

   Jestem sam przez wiele dni. Nie chodzę do Barnab, 
ponieważ gdyby mogły, zrobiłyby mi krzywdę. Zupełnie nie 
wiem, czym je tak rozwścieczam, toteż nie wiem, jak mógłbym 
przestać to robić.  
   Nauczyłem się wietrzyć nadchodzące wielkie koty, kiedy są 
jeszcze daleko, i wspinać na drzewa, żeby mnie nie złapały, i 
nauczyłem się kryć przed psami, które śmieją się tak, jak to 
robi Sally, kiedy fikam koziołki, ale jestem bardzo samotny
i tęsknię za rozmową, i zapominam już niektóre znaki, które 
znałem.  
   Zeszłej nocy śnił mi się Fred i Wilma, i Barney, i Dino, a 
kiedy się obudziłem, moje własne oczy zbierały wodę.  
   Rano słyszę dźwięki. Nie te, które robią wielkie koty 
albo psy, ale nieznane, ciężkie. Idę zobaczyć, kto je wydaje.  
   W małej przecince leśnej widzę czworo Ludzi - dwóch 
mężczyzn i dwie kobiety - przywieźli ze sobą małe, brązowe 
klatki. Nie takie dobre jak moja dawna klatka, ponieważ nie 
można tu ani zajrzeć do środka, ani wyjrzeć na zewnątrz.  
   Jeden z mężczyzn rozpalił ognisko i siedzą na krzesłach 
wokoło. Chcę zbliżyć się do nich, ale dostałem już nauczkę 
od Barnab, więc czekam, dopóki jeden z mężczyzn mnie nie 
zobaczy.  
   Skoro nie podnosi krzyku ani nie ściga mnie, daję mu znak. 
   - Jestem Barnaba. 
   - Co on ma w rękach? - pyta jedna z kobiet. 
   - Nic - odpowiada mężczyzna. 
   - Barnaba chce się zaprzyjaźnić - pokazuję na migi. 
   Jedna z kobiet unosi coś i przystawia do twarzy, i nagle 
rozlega się wielkie paf! Jest tak jaskrawe, że przestaję 
widzieć. Przecieram oczy i postępuję do przodu.  
   - Nie pozwól mu zanadto się zbliżyć - odzywa się drugi 
mężczyzna. - Trudno powiedzieć, jakie choroby może roznosić. 
   - Czy będziecie rozmawiać z Barnabą? - pytam. 
   Pierwszy mężczyzna podnosi jakiś głaz i ciska we mnie. 
   - A kysz! - krzyczy. - Idź sobie! 
   Rzuca drugi raz, a ja biegnę z powrotem do lasu. 
   Kiedy jest czarno i siedzą wokół ognia, podkradam się 
najbliżej, jak tylko się da i słucham dźwięku ich głosów, i 
udaję, że znowu jestem w laboratorium.  
   Rano rzucają we mnie kamieniami, aż odchodzę. 

   I pewnego dnia rzucają we mnie kamieniami, idę do 
wodopoju, wracam i odkrywam, że pojechali sobie. Nie byli 
bardzo dobrymi przyjaciółmi, ale innych nie miałem.  
   Co będę robił teraz? 

   Wreszcie, po wielu dniach, znajduję pojedynczą Barnabę i 
to jest samica. Ma straszliwe blizny od innych Barnab i na 
mój widok obnaża kły i groźnie warczy. Siadam nieruchomo i 
mam nadzieję, że nie odejdzie.  
   Po dłuższym czasie podchodzi bliżej do mnie. Boję się 
poruszyć, ponieważ nie chcę jej przestraszyć ani rozzłościć.  
Ignoruję ją, odwracam wzrok i wpatruję się w drzewa.  
   Wreszcie wyciąga rękę, zdejmuje jakiegoś owada z mojego 
ramienia i wkłada go do ust, i po niedługiej chwili siedzi 
już koło mnie zajadając kwiatki i liście, które spadły na 
ziemię.  
   W końcu, gdy jestem przekonany, że nie ucieknie, pokazuję 
jej znak " Jestem Barnaba". 
   Chwyta moje dłonie jakby myślała, że bawię się owocem lub 
owadem, po czym obnaża zęby widząc, że niczego w nich nie 
trzymam.  
   Nie jest nic a nic mądrzejsza od Rogera, ale przynajmniej 
nie ucieka ode mnie. 
   Nazwę ją Sally. 

   Sally boi się innych Barnab, więc mieszkamy na skraju 
lasu, dokąd prawie nigdy nie przychodzą. Sally dotyka mnie i 
to jest bardzo przyjemne, ale okazuje się, że tęsknię za 
rozmową i myśleniem, teraz nawet bardziej.  
   Codziennie próbuję nauczyć ją pokazywać na migi, ale nie 
potrafi ich zapamiętać. Mamy trzy małe Barnaby, po każdym 
deszczowym sezonie przybywa jedna, ale nie są mądrzejsze niż 
Sally, a poza tym zapomniałem już większość znaków.  

   Coraz więcej Ludzi w brązowych klatkach przyjeżdża do 
lasu. Moja rodzina boi się ich, lecz ja ponad wszystko kocham 
rozmawiać i słuchać, i myśleć. Zawsze nocą chodzę z wizytą do 
ich obozu, nasłuchuję głosów w ciemności i próbuję 
zrozumieć słowa. Udaję, że znowu jestem w laboratorium, 
chociaż z coraz większym trudem przypominam sobie, jak 
wygląda.  
   Za każdym razem, gdy przyjeżdżają nowi Ludzie, pokazuję 
się i mówię "Jestem Barnaba", ale nikt nigdy nie odpowiada. 
Kiedy wreszcie ktoś mi odpowie, będę wiedział, że to Bóg.  
   Było tyle rzeczy, o które chciałem Go kiedyś zapytać, ale 
większość już zapomniałem. Powiem Mu, żeby był dobry dla 
Sally i pozostałych dwojga Ludzi w laboratorium - 
zapomniałem ich imion - ponieważ to, co mnie się 
przydarzyło, nie jest ich winą.  
   Nie będę go pytać, dlaczego tak bardzo mnie nienawidzi, 
że uczynił mnie wyjątkowym lub dlaczego Ludzie i Barnaby 
zawsze mnie przeganiają. Powiem po prostu "Porozmawiaj, 
proszę, z Barnabą", a następnie poproszę, żebyśmy zrobili 
lekcję.  
   Niegdyś, kiedy byłem błyskotliwym młodzieńcem, chciałem 
przedyskutować z nim wiele rzeczy. Ale teraz, skoro 
opuściłem świat, to zupełnie wystarczy.  
                                     Przełożyła Ewa Łodzińska 

                     MICHAEL D. RESNICK
   Pisarz amerykański znany dobrze naszym czytelnikom. 
Dwa miesiące temu ("NF" 8/94) drukowaliśmy przewrotny 
shorcik jego autorstwa pt. "Lato mego niezadowolenia". 
Opowiadanie, które przedstawiamy tym razem jest biegunowo 
odmienne. Cytuję tłumaczkę obu tych utworów: Nad pierwszym 
pękałam ze śmiechu, nad drugim płakałam. Ot i cały Resnick.  
                                                      D.M.
