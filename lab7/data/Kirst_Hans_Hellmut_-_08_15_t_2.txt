Hans Hellmut Kirst

08/15
Tom II

Osobliwe przygody wojenne żołnierza Ascha

(Przełożył Jacek Frühling)
       
Jakiś obcy samochód osobowy stał pośrodku wiejskiej drogi. Porzucony stos blachy, gumy i brezentu. Koła jego były oblepione papkowatą mieszaniną śniegu i błota, rozgniecioną na miazgę przez kolumny samochodowe.
       Ogniomistrz Asch, który wychylił się w stronę tej przeszkody, rzucił krótkie spojrzenie na swego kierowcę i uniósł nieco rękę. Ten już hamował ciągnik. Przyczepione do niego działo balansowało jeszcze przez chwilę, po czym utkwiło nieruchomo w miejscu.
       - Cóż to za idiota postawił tu pudło? - zapytał kierowca.
       - Zaraz zobaczymy - powiedział Asch i zeskoczył.
       Żołnierze siedzący z tyłu na ciągniku, zawinięci w swe płaszcze jak w worki, nie zwrócili na ten incydent uwagi. Jeden z nich wyciągnął nogi i oparł je na siedzeniu, które zaczęło gwałtownie trzeszczeć. Drugi podniósł wysoko kołnierz płaszcza, okrywając nim głowę; dym unosił mu się z papierosa jak z komina. Czekali spokojnie, co się stanie dalej, uśmiechali się do siebie nieznacznie. Otwieranie ust uważali za zbyteczne. Po prostu czekali. A czekania się nauczyli.
       Asch zbliżył się do samochodu. Oglądana z bliska kupa żelastwa okazała się mercedesem. Maska silnika była jeszcze ciepła. Drzwiczki były zatrzaśnięte, ale w brezentowej budzie widniały dziury. Asch zajrzał przez nie i zobaczył dwie walizy oraz mocno wypchany brezentowy worek.
       Kierowca dał jeszcze raz głośny sygnał, po czym wyłączył silnik. Pochylił się nad kierownicą i zapytał:
       - Czy mam tę pluskwę zagradzającą drogę zepchnąć do rowu?
       - Masz na to ochotę, co?
       - Jeżeli dasz rozkaz - odpowiedział kierowca - zrobię to z rozkoszą.
       Asch rozejrzał się dokoła. W twarzy jego na pierwszy rzut oka uderzał szczeciniasty zarost. Oczy patrzyły chłodno, szyderczo, miały wyraz nieco zmęczony.
       Wydawało się, że wieś, leżąca zaledwie kilka kilometrów za frontem, jest opuszczona. Ale pod ścianami chałup stało kilka samochodów wojskowych. Z niektórych kominów unosił się dym.
       Wojna pozwoliła sobie na zimową drzemkę; nie było chyba w tych stronach nikogo, kto by się uparł zakłócić jej ten zimowy sen. Ale wiosna była już za pasem; wkrótce doda wojnie nowych sił i znowu postawi ją na nogi. Ten pierwszy rosyjski sen zimowy nie miał w sobie cech trwałości.
       W pobliżu opuszczonego samochodu osobowego znajdowała się chata, skulona, jak gdyby starała się wleźć pod ziemię. Na drzwiach wisiał strzęp żaglowego płótna. Ktoś wymalował na nim niezdarne "F".
       - Zapewne chłopcy telefonują - powiedział kierowca. I jemu było wiadome, że żółte "F" na strzępie płótna oznacza stację telefoniczną. - Może właśnie umawiają się na randkę. - Roześmiał się z własnego dowcipu.
       Asch uśmiechnął się również. Potem podszedł do chałupy, która miała na ścianie nasmarowane kredą podobne "F". Drzwi nie chciały ustąpić, więc pchnął je mocno ramieniem. Odskoczyły teraz i uderzyły o mur, z którego posypał się tynk.
       W izbie, do której wszedł, pachniało mocno przepoconymi skarpetkami i tytoniem. Uderzyła w niego ciepła fala odoru owczarni, otoczył go senny półmrok. Upłynęło parę sekund, zanim się zorientował, co go otacza.
       - Zamknij łaskawie drzwi, człowieku! - zawołał ktoś opryskliwie, ale bez gniewu. - Nie jesteś tu u siebie w domu.
       Asch z hukiem zatrzasnął drzwi. Znowu posypał się tynk. Potem rozejrzał się badawczo, jak gdyby miał zamiar coś kupić.
       Izba była wypełniona po brzegi; na ziemi leżeli żołnierze. Palili, rozmyślali, nudzili się, drzemali, grali w karty, wołali coś do siebie. Zdawało się, że nikt nie zwraca na nikogo uwagi. Asch miał wrażenie, że się wśliznął do pudełka sardynek.
       Na prawo przy drzwiach, tuż pod oknem owczarni, stała mała łącznica telefoniczna na dziesięć linii. Obok opierał się o belkę jakiś żołnierz w wytartym kożuchu. Stał przy nim drugi, w prowokująco nowym sukiennym płaszczu, i próbował telefonować. Wołał tak gwałtownie o połączenie, że czapka zsunęła mu się z czoła. Była to czapka oficerska.
       Asch nie zwracał uwagi na krzykacza przy telefonie. Rzucił w gwar głosów pytanie: - Do kogo właściwie należy to pudło tam na drodze?
       Nie otrzymał odpowiedzi. Nikt się o niego nie troszczył. Dostawszy się do pudełka, był teraz jedną z wielu sardynek.
       Zawołał więc o wiele głośniej: - Pytam, do kogo należą te parszywe taczki?!
       - To chyba mój wóz - odezwał się żołnierz w wytartym kożuchu. Nie zmienił przy tym bynajmniej zajmowanej pozycji; oparty o belkę, gromadził, jak się wydawało, ślinę w ustach.
       - W takim razie bądź łaskaw wyjść i zjechać ze swoim pudłem na bok. Tarasuje nam drogę.
       - Droga jest dostatecznie szeroka - odpowiedział żołnierz krnąbrnie i szerokim łukiem splunął zgrabnie między dwoma szeregowcami w kierunku pieca. - Każdy może się tamtędy przedostać.
       - Ale nie ciągnik! - krzyknął Asch. - Jazda, człowieku, jazda! Nie tarasuj drogi. Nie mam chęci wpaść do rowu tylko dlatego, że jesteś za leniwy i nie chce ci się ze swoim gratem zjechać na bok.
       - To nie żaden grat - powiedział tamten nie ruszając się z miejsca. - To mercedes.
       - Wyłaź, i to natychmiast! - zawołał Asch. - Jeżeli nie, zrobię z twego wspaniałego wozu miazgę.
       Rozmowa przeszkadzała stojącemu przy telefonie oficerowi, który ciągle jeszcze, mimo ryków i wrzasków, nie mógł dostać połączenia. - Zamknijcie łaskawie swój dziób, człowieku! - krzyknął dosyć ostro, ale z odrobiną oficersko-koleżeńskiej jowialności. - Czy nie słyszycie, że telefonuję?
       - Tak jest - odpowiedział Asch. - Słyszę.
       - W takim razie proszę mi ustawicznie nie przerywać. Asch skinął głową. Potem podszedł tak blisko do kierowcy mercedesa, że tamten poczuł jego oddech i próbował się cofnąć. - Więc pójdziesz, kochasiu, czy nie? - zapytał. - Mam ci może pomóc?
       - Nie macie tu nic do rozkazywania - powiedział ostro oficer. - Jeżeli ktoś może memu kierowcy wydawać rozkazy, to tylko ja.
       - Niechże więc pan wyda mu rozkaz.
       Oficer przy telefonie, ciągle jeszcze czekający na próżno na połączenie, opuścił słuchawkę i spojrzał ze zdziwieniem na ogniomistrza Ascha. - Jak wy w ogóle ze mną rozmawiacie? - zapytał. - Czy nie widzicie, że macie przed sobą oficera?
       - Tak jest - odpowiedział Asch. - Widzę to. Tak jest.
       - Jestem kapitanem.
       - Tak jest, panie kapitanie.
       Żołnierze przerwali swe "zajęcia" i nie bez zainteresowania zaczęli przysłuchiwać się tej wymianie zdań. Niektórzy podnieśli się nawet trochę. Jako telefoniści i łącznicy mieli okazję przyzwyczaić się do podobnych rozmów, zwłaszcza w dniach kryzysu, ale na ogół bojowe koguty były rozdzielone paru kilometrami kabla polowego, co, jak wiadomo, bardzo dodaje odwagi. Bezpośrednie starcia, można rzec: oko w oko, należały do rzadkości, dlatego zawsze towarzyszyło im pewne zainteresowanie.
       - Panie kapitanie - powiedział ogniomistrz Asch z pobłażliwością, starając się, by pouczenie, które musiało teraz nieuchronnie nastąpić, wypadło w możliwie uprzejmej formie. - Stanowiska naszych dział znajdują się o cztery kilometry od frontu.
       - Jesteście z artylerii? - zapytał kapitan z zainteresowaniem.
       - Tak jest.
       - Może z pułku Luschkego?
       - Tak jest.
       - Proszę nie zapominać, że jestem kapitanem.
       - Tak jest, panie kapitanie.
       - Z której baterii?
       - Z trzeciej, panie kapitanie.
       - Tak! - zawołał kapitan i na jego gładkiej, nieco kanciastej twarzy pojawił się wyraz triumfu. - Z trzeciej? Doskonale. A to ci kawał!
       - Tak jest, panie kapitanie - odpowiedział Asch nie zwracając uwagi na jego słowa. - W chwili obecnej mamy na stanowisku ogniowym tylko trzy działa. Czwarte było przez dwa dni w remoncie. Teraz muszę je znowu dostarczyć do baterii. Tymczasem samochód pana kapitana stoi pośrodku drogi.
       - Jeżeli bateria obchodziła się bez działa przez dwa dni, to chyba będzie mogła zaczekać jeszcze dziesięć minut, zanim skończę tu moją rozmowę.
       - Kierowca, panie kapitanie...
       - Muszę to sam zobaczyć - powiedział oficer zdecydowanym tonem. - Chcę przekonać się osobiście, czy wasze żądanie, sformułowane w wybitnie niezdyscyplinowanej formie, jest uzasadnione, czy też chodzi tu o skłonność do wygodnictwa lub pośrednią szykanę.
       - Ależ wystarczy, żeby kierowca...
       - Przed chwilą wydałem wam rozkaz, ogniomistrzu.
       - A jeżeli tymczasem...
       - Przywykłem przyjmować za swoje rozkazy pełną odpowiedzialność. Proszę to sobie zapamiętać, ogniomistrzu. Także i na później. Prawdopodobnie będzie to wam potrzebne.
       Asch wolał zamilknąć i zaczął przypatrywać się uśmiechniętym twarzom żołnierzy. Mieli przed chwilą przedstawienie ekstra, była to pewna rozrywka w codziennej szarzyźnie. Nie żałował im tego.
       Kierowca, który ciągle jeszcze tkwił oparty o belkę, uśmiechnął się teraz całą gębą i zupełnie bez żenady. Splunął znowu, jeszcze wyższym łukiem niż przedtem, i trafił w środek płyty kuchennej. Kapitan wrzeszczał dalej do słuchawki energicznie i wytrwale, próbując otrzymać połączenie.
       Ogniomistrz Asch odwrócił się, otworzył szeroko drzwi i zawołał do siedzących na ciągniku żołnierzy: - Złaźcie i chodźcie tutaj. Zdaje się, że sprawa przeciągnie się trochę.
       - Co takiego, o co chodzi? - zapytał ostro kierowca. - Czyżby jakaś fujara robiła trudności?
       - Tu się nie robi żadnych trudności - powiedział Asch bez żenady. - Tu się robi wyłącznie dyscyplinę.
       - Ktoś chyba spadł z księżyca?
       - Mnie się zdaje, że prosto z ojczyzny.
       Żołnierze ogniomistrza Ascha zostawili działo i ciągnik i pyskując wsunęli się do ciasnej chaty. Ludzie stłoczyli się jeszcze bardziej. Gęste powietrze można było krajać. W najgłębszym kącie ktoś stękał rozpaczliwie i na próżno usiłował cisnąć w nich jakimś ciężkim przedmiotem. Telefoniści protestowali z wściekłością, ale nie odnosiło to żadnego skutku.
       Kapitan, który ciągle jeszcze nie mógł otrzymać połączenia, otarł pot z czoła i zapytał gniewnie: - Czy ci ludzie nie mogli zaczekać na dworze?
       - Nie - odparł ogniomistrz Asch. - Bo na dworze jest zimno.
       Kapitan nie miał już sposobności odpowiedzieć. Nareszcie doczekał się połączenia. Nagle stał się niezwykle ożywiony, głos jego niczego się już nie domagał, było w nim coś przyjaznego. - Proszę majora Bära.
       Major Bär, pełniący służbę w dowództwie armii, zgłosił się natychmiast. Kapitan, wniebowzięty, zwracał się do swego rozmówcy jak do kompana od kieliszka i najserdeczniejszego przyjaciela po imieniu.
       - Jakże ci się powodzi, Ryszardzie? Tu Witterer, kapitan Witterer, Paweł Witterer. Dziwisz się, wielce szanowny, co? Nareszcie się zjawiłem!
       Kapitan Witterer, którego rozmowie przysłuchiwały się z lekkim znudzeniem dwa tuziny ciasno stłoczonych żołnierzy, szafował oficersko-koleżeńską serdecznością.
       - Chlewik niewąski! - zawołał rześko. - Niczego innego nie można się też było spodziewać. Ale zrobimy z tym porządek. Miejmy nadzieję, że nie będzie tak źle. Wystarczy mi już to, co widziałem dotychczas. Na gwałt potrzeba świeżej krwi. Ale zostawmy te bagatelki. Co właściwie, mój stary przyjacielu, robi mała Liza? Czy także jest już w drodze?
       Żołnierze nastawili uszu. Zainteresowanie ich wyraźnie wzrosło. Ożywił ich sam dźwięk kobiecego imienia. Mieli szczerą nadzieję, że "Liza" to nie kryptonim odnoszący się na przykład do amunicji, lecz prawdziwa żeńska istota, wyposażona obficie w ciało.
       Zainteresował się tym nawet ogniomistrz Asch. Ta Liza, o której tu w Rosji, bezpośrednio za zastygłym frontem, była mowa, skierowała jego myśli ku Elżbiecie. Liza- Elżbieta. Dla większości to tylko imię, dla niego - cały świat. I gdyby to od niego zależało, byłby to świat jedyny. Ale to od niego nie zależało. Żołnierzy nie pytają o zdanie. Niektórym się to nawet podoba. Prędzej by sobie dali krwi utoczyć, niż ruszyć mózgiem.
       Ryczący przy telefonie kapitan oderwał Ascha od tych myśli. Były pozbawione sensu, gdyż zbyt niewielu myślało tak jak on. Trzeba widzieć to, co jest, i ratować co się da. I natychmiast stanął znowu mocno na glinianej polepie chałupy.
       - Ależ to wspaniale! - trąbił radośnie kapitan Witterer. - Właśnie na naszym odcinku frontu! I już tak prędko! Możesz mi wierzyć, mój drogi, że z rozkoszą pozwolę tej małej roztoczyć opiekę nade mną. Lizie zawsze! A więc bądź zdrów, stary przyjacielu. Wkrótce znowu dam znać o sobie.
       Kapitan Witterer oddał słuchawkę jednemu z żołnierzy łączności. Promieniał jeszcze. Rozmowa prowadzona przed chwilą przez telefon wyraźnie go podnieciła. Po niedługiej jednak chwili stał się nagle rzeczowy. - Czy to u was tak zawsze? - zapytał łącznościowca.
       - Przeważnie - odparł tamten.
       - Można się tutaj zatelefonować na śmierć, zanim się dostanie połączenie.
       - Nikt jeszcze u nas nie umarł - mruknął żołnierz. I dodał jeszcze bardziej niewyraźnie: - Niestety!
       Kapitan Witterer nie zwrócił już na to uwagi. Nasunął czapkę na czoło, wyprostował się i spojrzał przy tym wyzywająco na Ascha. Po chwili wymownej pauzy powiedział: - A teraz wasza sprawa, ogniomistrzu.
       Asch odwrócił się i zrobił w milczeniu kilka kroków naprzód. Kapitan poszedł za nim. Za kapitanem ruszył wolno jego kierowca. Obsługa działa podreptała za nimi również, choć nikt jej nie rozkazał.
       Ogniomistrz Asch stanął przed chałupą i niedbałym ruchem wskazał na samochód osobowy, ciągnik i działo. Kapitan Witterer zbliżył się do spornych obiektów i powiedział: - Hm. - Żołnierze uśmiechnęli się do siebie.
       Kapitan zorientował się od razu, że Asch miał rację. Stojący na wąskiej drodze samochód był dla ciągnika przeszkodą nie do przezwyciężenia. Droga, miażdżona w ciągu długich miesięcy zimowych przez tysiące pojazdów, nie przypominała bynajmniej autostrady.
       - Zjedźcie ze swoim wozem na bok - powiedział gniewnie kapitan do swego kierowcy.
       - No więc - odezwał się Asch. - Trzeba tak było od razu... Kapitan Witterer przez chwilę przebierał palcami po pasie, po czym stanął przed Aschem wyprostowany jak świeca. Ogniomistrz podziwiał jego mundur jak z igły, rozkoszował się widokiem płaszcza podbitego futrem, na którym prawie nie było plam. Uważał to wszystko za godne niezwykłej uwagi.
       - Zachowanie wasze - powiedział kapitan surowym tonem - jest pod zdechłym psem.
       Ogniomistrz milczał. Patrzył na opustoszałą okolicę, przyglądał się kominowi, z którego szedł w niebo dym.
       - Jak się właściwie nazywacie?
       - Asch.
       - I należycie do trzeciej baterii pułku artylerii, którym dowodzi Luschke?
       - Tak jest, panie kapitanie.
       - A wiecie, kto jest dowódcą waszej baterii?
       - Tak jest, porucznik Wedelmann.
       - Otóż - Witterer uśmiechnął się nieskończenie lekceważąco i wyniośle - jesteście w wielkim błędzie. Dowódcą waszej baterii jestem bowiem ja. I to od dziś.
       
       Zawsze, kiedy widzę pańskie wiernopoddańcze niemieckie oblicze - powiedział pułkownik Luschke ze złośliwą uprzejmością - uświadamiam sobie dokładnie, że będzie to długa wojna. Mimo to niech pan siada.
       Porucznik Wedelmann zamarkował powitanie służbowe i mruknął coś zdawkowego.
       - Czy jesteśmy tu w kasynie? - zapytał Luschke z dobrotliwą ironią. - Jesteśmy w Rosji, mój drogi. Mój schron nie jest o wiele większy od wychodka, który w garnizonie był do mojej wyłącznej dyspozycji.
       Wedelmann roześmiał się półgłosem. Ale w śmiechu tym nie było ani cienia pochlebstwa. Nie był to śmiech podwładnego niższego stopnia, gdyż było powszechnie wiadome, że Luschke w straszliwy sposób reaguje na podobne objawy. Wedelmann poważał go jako człowieka i nie właził przełożonemu Luschke do tyłka. Nie należał do tych, którzy w kasynie przy każdym kawale przełożonego usłużnie pękają ze śmiechu.
       - Mamy niejedno do omówienia - powiedział pułkownik. - Niech pan dobrze i wygodnie usiądzie.
       Wedelmann przysunął do pułkownika świeżo ociosany brzozowy stołek; Luschke siedział w trzeszczącym przy każdym poruszeniu fotelu na biegunach, który pamiętał czasy pradziadków. Obaj może dlatego rozumieli się tak dobrze, że mieli tak mało zrozumienia dla wszelkiego rodzaju bohaterstwa. Śmierć nie była dla nich opromieniona blaskiem glorii. Jedynie w tym, co należało rozumieć przez pojęcie "Niemcy", poglądy ich różniły się zasadniczo.
       Schron, w którym Luschke przebywał już od kilku miesięcy, był mały i niski. Stały tu tylko najbardziej niezbędne meble: łóżko polowe, kilka krzeseł i stosunkowo ogromny stół z mapami. Na świeżo pobielonych ścianach również wisiały mapy. Służyły raczej celowi higienicznemu niż strategicznemu: zakrywały plamy wielkości łebka od zapałki, pozostałe po rozgniecionych pluskwach.
       - Cóż robią pańscy żołnierze? - zagadnął pułkownik jakby mimochodem.
       Wedelmann spojrzał nieufnie. - O ile mi wiadomo, panie pułkowniku, wszystko jest w porządku. A może...?
       - Pańskie sumienie prawdopodobnie nigdy nie jest zupełnie czyste.
       - O ile to ode mnie zależy...
       - I ja nie mam już od dawna czystego sumienia - powiedział pułkownik tak obojętnie i spokojnie, jak gdyby mówił o pogodzie. - Myślałem sobie zawsze, że urodziłem się na obrońcę ojczyzny. Ale ojczyzna to sprawa nie taka prosta. Czasami wygląda mi to na firmę, która wyłazi po prostu ze skóry, żeby ogłosić upadłość.
       Wedelmann chciał zaprotestować, ale pułkownik machnął ze znudzeniem ręką. - My wszyscy jesteśmy teraz mniej lub więcej kozłami ofiarnymi. Posłuszeństwo to dla nas wszystko. Jesteśmy odważni, kiedy bronimy własnej skóry. A niektórzy zdobywają się na "odwagę" tylko wtedy, kiedy się czują bezpieczni. Ale nie ma nikogo, kto by mógł sobą rozporządzać. A ten, kto płynie pod prąd, musi być albo diablo odważny, albo horrendalnie głupi. To współistnienie idealistów i idiotów doprowadza mnie czasami do rozpaczy.
       Porucznik przypatrywał się swemu dowódcy pułku w milczeniu. Pułkownik z twarzą bulwy i oczami lisa siedział bez ruchu, głęboko zatopiony w fotelu. Mundur, jak zawsze przepisowo pozapinany, marszczył się na szczupłej postaci. Kołyszące się nogi tkwiły w obszytych futrem filcowych butach.
       - Nie wyglądam imponująco, co? - zapytał Luschke łagodnie. Wedelmann był zmieszany. Pułkownik zawsze potrafił wprawiać go w zakłopotanie. W zetknięciu z nim najmocniejsi ludzie topnieli jak sople lodu na rozżarzonej płycie kuchennej.
       - Niech się pan nigdy nie maskuje - powiedział Bulwa ze spokojem. - W przeciwnym razie przyjdzie nieubłaganie dzień, w którym pan tego gorzko pożałuje.
       - Tak jest, panie pułkowniku - odparł posłusznie Wedelmann; było widoczne, że nie wie, do czego się odnosi ta uwaga dowódcy pułku.
       - Ale, ale - Luschke przeskoczył nagle na inny temat. - Wygląda na to, że jeden z pańskich podoficerów znowu pozwala sobie na wybryki.
       - Soeft?
       - Oczywiście. Któż by inny? Pobrał zaopatrzenie dla oddziału, którego w naszym rejonie w ogóle nie ma.
       - Oczywiście, natychmiast...
       - Nic pan nie zrobi, drogi Wedelmann. Bo po pierwsze, nie zostało jeszcze udowodnione, że to znowu ten Soeft nabił w butelkę tych byków z zaopatrzenia z dowództwa armii. A po drugie, nie widzę powodu, dlaczego zawsze wojska frontowe mają odpowiadać za błędy biurokratów tyłowych. Gdyby jednak złapali kiedy pańskiego Soefta na gorącym uczynku...
       - Uważam to prawie za wykluczone, panie pułkowniku.
       - Ja również. Ale nigdy nie można wiedzieć, czy nie nadejdzie godzina, w której zaczną myśleć nawet sztaby służb tyłowych. Gdyby więc naprawdę doszło do czegoś nieoczekiwanego i schwytano by na tym pańskiego Soefta, niech pań wtedy, drogi Wedelmann, nie liczy na to, że przymknę oczy.
       - Wezwę kaprala Soefta, panie pułkowniku, i przemówię mu do sumienia.
       Luschke roześmiał się cicho. Rzekome sumienie kaprala Soefta i zapał, z jakim Wedelmann chciał do tego sumienia przemówić, rozbawiły go. Od dawna już cieszyło go potajemnie to wszystko, co kulało w pracy specjalistów wojskowych na tym podminowanym, trudnym terenie.
       Luschke podniósł mikrofon, pokręcił korbką i powiedział łagodnie: - Drzewa i herbaty. A potem spokoju na najbliższe pół godziny.
       Zjawił się ordynans pułkownika, wpakował kilka krótkich polan do rozżarzonego pieca, postawił na stole z mapami dwa naczynia z wrzątkiem i butelkę rumu. Potem znikł równie cicho, jak się zjawił.
       - Proszę, Wedelmann - Luschke zrobił zapraszający gest ręką. - Niech się pan napije dla dodania sobie odwagi. Może będzie to panu potrzebne. I niech pan nie będzie zbyt skromny. Mój przydział to jeszcze zniesie, gdy mi pan wypije ćwierć litra rumu. Gdyby pan przekroczył tę normę, Soeft musiałby pomyśleć o uzupełnieniu.
       Wedelmann napełnił swoje naczynie po brzegi, pułkownik nalał do wrzątku zaledwie kilka kropel rumu. Z zachęcającym gestem w stronę Wedelmanna podniósł filiżankę do ust i zaczął pić małymi łykami.
       Po chwili powiedział: - Już od paru miesięcy śpimy tutaj zimowym snem. To się zapewne skończy w najbliższych dniach. Nadchodząca wiosna stanie frontowi kością w gardle. W ciągu kilku tygodni wojna znowu pokaże pazury.
       - Najwyższy czas, panie pułkowniku.
       - Tęskno panu za nowymi przygodami, co?
       - Nie chcę się tutaj zestarzeć, panie pułkowniku. Oto wszystko.
       Luschke kiwnął z uznaniem głową. - Nie zestarzeje się pan tutaj, Wedelmann. Może pan być tego pewien.
       - Dobrześmy wykorzystali te zimowe miesiące, panie pułkowniku. Uzupełniliśmy broń, sprzęt, pojazdy. Żołnierze wypoczęli. Amunicji mamy coraz więcej.
       - Brawo, panie poruczniku! - zawołał Luschke ironicznie. - Podczas gdy pan robił to wszystko, Rosjanie spali, co? Bo Hitler jest geniuszem, a Stalin matołem. My mamy samych bohaterów, tamci zaś nikogo prócz marnych kreatur. Niemcy ponad wszystko, wszystko inne jest pod zdechłym psem. Drogi Wedelmann, niech mi pan zrobi przynajmniej tę grzeczność i zachowa swój zdrowy ludzki rozum! Także w sprawach dotyczących Wielkich Niemiec, Wedelmann! Właśnie w tych sprawach!
       Wedelmann milczał, nieco bezradnie trzymając oburącz swe naczynie do picia. Nie pierwszy to raz stwierdzał u pułkownika Luschke brak bezwzględnej, jednoznacznej wiary w zwycięstwo. Ale czuł dla tego małego człowieka o chytrych oczach tyle respektu, że nawet mu nie przychodziło do głowy pomyśleć poważnie o postawieniu mu jakiegoś niedwuznacznie sformułowanego zarzutu.
       - Zaopatrzenie - powiedział Luschke z niechęcią - było poniżej wszelkiej krytyki. To prawda, że znowu nas napompowano aż po dziurki od nosa. Ale na moim odcinku nie zauważyłem żadnej próby podniesienia, powiększenia, wzmocnienia, zmodernizowania naszej siły bojowej.
       - Widocznie inne rodzaje broni miały pierwszeństwo, panie pułkowniku.
       - Pierwszeństwo mają najczęściej tylko ci chłopcy, którzy siedzą przy żłobie.
       Luschke spojrzał spode łba na zdumionego porucznika. - Dziwi się pan swemu dowódcy, Wedelmann? Nie jest pan do tego przyzwyczajony, co? Nie wyobrażał pan sobie tego, co? Znalazł się pułkownik, który nie tylko że jest niezadowolony, ale jeszcze daje temu wyraz!
       - Pan pułkownik musi mieć swoje powody.
       - I to jeszcze ile! Tuziny. A więc od miesięcy staram się na próżno o radiostacje. Pan przecież zna dokładnie nasz słaby punkt: kiepska łączność dowodzenia. Często całymi dniami nie miałem z moimi bateriami bezpośredniego kontaktu. Krążyły gdzieś dokoła. Kiedy wszyscy stoją w ogniu bitwy pancernej, samymi kablami nie można zapewnić łączności ani między bateriami, ani nawet między działonami.
       - Może ten sprzęt jeszcze nadejdzie.
       - Nadejdzie niewątpliwie. Ale nie będziemy na niego czekać. Weźmiemy go sobie po prostu sami.
       - Po prostu weźmiemy? Skądże to, panie pułkowniku?
       - Wprost z ojczyzny, skądże by indziej? U nas w domu, w naszym dywizjonie zapasowym, jest wszystko: radiostacje i do tego wyszkolona obsługa. Wystarczy przetransportować sprzęt i obsługę tutaj. Wówczas wyposażymy nasz pierwszy dywizjon, do którego przecież i pan należy.
       - Tak jest - powiedział Wedelmann posłusznie jak zawsze, kiedy miał do czynienia z pułkownikiem.
       Luschke uśmiechnął się do swego porucznika z poczuciem wyższości. Puścił w ruch fotel, który zaczął przeraźliwie skrzypieć. Krzyż Żelazny I klasy lśnił na wąskiej piersi pułkownika.
       - Wszystko jest zupełnie proste - obwieścił. - Jeden z moich kolegów jest komendantem lotniska znajdującego się w zasięgu korpusu. Obecnie część jego samolotów "Ju" transportuje sprzęt wyrabiany w naszym mieście rodzinnym. A tam znów siedzi inny nasz przyjaciel. Mój tutejszy kolega wyraził gotowość przewiezienia samolotem kogoś z naszych pewnych ludzi aż na lotnisko mego przyjaciela w kraju. Człowiek ten musiałby w dywizjonie zapasowym zorganizować dla nas dostawę sprzętu i obsługi. Dokonawszy tego przyleciałby z powrotem.
       - Świetnie powiedział Wedelmann z niekłamanym podziwem.
       - Proszę wyznaczyć do tego kogoś ze swoich ludzi. Wedelmann po chwili zastanowienia powiedział. To wyróżnienie.
       Luschke potaknął głową. - Ale i niemała odpowiedzialność. W każdym razie cała ta sprawa nie ma nic wspólnego z rozrywką. A więc kto? Z takim trudem przychodzi panu decyzja? Nie musi się pan chyba przed powzięciem jej naradzić z szefem swojej baterii? Niech mi pan tego nie robi, poruczniku.
       - Proponuję mego najlepszego żołnierza - powiedział Wedelmann zdecydowanie. - Kaprala Vierbeina.
       Luschke milczał. Przestał się huśtać w fotelu. Bulwiasta twarz była nieprzenikniona. Splótł swoje małe ręce i siedział w wyczekującej pozie.
       - Kapral Vierbein - powiedział porucznik Wedelmann - jest moim najlepszym działonowym. Wraz z obsługą swego działa zniszczył siedem czołgów. Dostał Krzyż Żelazny I klasy.
       - Wszystko to jest mi wiadome - powiedział pułkownik i znowu zamilkł.
       - Właśnie kapral Vierbein - zapewniał Wedelmann z ożywieniem - specjalnie zasługiwałby na tego rodzaju wyróżnienie. Poza tym przeszło od roku nie miał urlopu.
       - Zapewne - odparł Luschke z namysłem. - To wszystko może i prawda. Niech pan jednak nie zapomina, że front to zupełnie co innego niż dżungla naszej rodzimej biurokracji.
       - Ręczę za kaprala Vierbeina.
       - To przynosi panu zaszczyt powiedział pułkownik i uśmiechnął się sardonicznie, nie dając w najmniejszym stopniu po sobie poznać, czy się zgadza ze słowami Wedelmanna, czy nie. - Gdybym jeszcze raz musiał rozpoczynać służbę, zrobiłbym to najchętniej w pańskiej baterii, poruczniku Wedelmann. Jest pan wprawdzie jeszcze młodzieńcem, ale ma pan wybitnie rozwinięte cechy ojcowskie.
       Wedelmann udawał, że nie dosłyszał tej uwagi swego dowódcy pułku. - Jeżeli pan pułkownik nie może zaakceptować mojej propozycji - powiedział uprzejmie - wysunąłbym zamiast kaprala Vierbeina ogniomistrza Ascha. Ten sobie na pewno da radę.
       - Asch? Ależ na miłość boską, poruczniku Wedelmann! Przy tej delikatnej misji nie chcę mieć żadnych komplikacji. Gdyby się coś nie udało, powstałaby piekielna awantura i zwaliłoby mi się na kark z pół tuzina generałów. Niedługo pozostałbym wtedy na stanowisku dowódcy pańskiego pułku. Nie, w żadnym wypadku nie chcę tego Ascha. Wolę już Vierbeina.
       - A więc kapral Vierbein - stwierdził porucznik z zadowoleniem.
       - Niech będzie - powiedział Luschke, uśmiechnął się i dodał: - Ale niech pan tego chwytu zbyt często wobec mnie nie stosuje. Nie lubię, gdy mnie inni biją moją własną bronią.
       Wedelmann roześmiał się serdecznie. Pułkownik przepił do niego. Doskonale się obaj rozumieli.
       - Całe to świństwo tutaj - powiedział Luschke z zadowoleniem - zbliżyło nas do siebie. Ale taka już jest wojna! Albo ludzie stają się sobie braćmi, albo jeden drugiemu życzy nagłej śmierci.
       Zabrzęczał łagodnie telefon. Luschke wziął słuchawkę i zameldował się. Od razu spoważniał. - Dobrze - powiedział. - Za pięć minut.
       Pułkownik odłożył w zamyśleniu słuchawkę. Spojrzał badawczo na Wedelmanna, jak gdyby oceniał nowy typ działa. Potem powiedział: - Na dworze czeka niejaki kapitan Witterer.
       - Tak jest, panie pułkowniku.
       - Ten kapitan Witterer przybywa o osiem dni za wcześnie. Było mu bardzo spieszno. Ale zjawił się, i kwita! Przykro mi, poruczniku Wedelmann!
       - Tak jest - powiedział tamten całkiem bezradnie.
       - Aby rzecz wyjaśnić: kapitan Witterer jest nowym dowódcą trzeciej baterii.
       - Mojej baterii?
       - Tak. Nowym dowódcą baterii, która do dziś była pańską baterią.
       - A ja?
       - Co do dalszego wykorzystania pana powezmę jeszcze decyzję. Dowie się pan o niej w porę. Na razie niech pan przekaże dowództwo baterii i niech pan przy niej pozostanie, dopóki kapitan Witterer nie zapozna się ze wszystkim.
       Wedelmann nie mógł znaleźć słów. Szybkim ruchem odstawił na pół opróżnione naczynie. Zbladł, wyprostował się.
       W piecyku trzeszczało drzewo. Szedł od niego suchy żar. Na dworze jakaś ciężarówka przebijała się przez zaspy śnieżne.
       Luschke, zatopiony w fotelu, wymachując nogami, dodawał Wedelmannowi otuchy spojrzeniem. - Niechże się pan wreszcie wygada!
       Wedelmann potrząsnął głową. Widać było wyraźnie, że jest mocno dotknięty. Ale jego poczucie dyscypliny nie pozwalało mu na żaden komentarz, zwłaszcza wobec pułkownika Luschkego.
       Pułkownik zagłębił się jeszcze bardziej w swym fotelu. - Mój drogi poruczniku Wedelmann - powiedział z zadowoleniem - wiem, co pan sobie teraz myśli. Gdyby pan mógł zrobić to, co by pan chciał, spróbowałby pan dać swemu staremu dowódcy kopniaka i rzucić to całe świństwo. Może nie? Przecież pan nawet nie protestuje,
       - Panie pułkowniku, ja przecież zawsze...
       - Wiem, wiem, Wedelmann! Nie jestem ślepy ani głuchy. Jest pan najlepszym dowódcą baterii w moim pułku oraz urodzonym bohaterem i wiernym żołnierzem führera. To pierwsze przynosi panu zaszczyt, resztę przebaczam panu. Jedno jest pewne: bez pana pułk Luschkego byłby przeciętny, z panem stał się elitą. Wiem wszystko! Również i mój Krzyż Żelazny I klasy dostałem dzięki sukcesom pańskiej baterii. Wiem wszystko.
       - W takim razie tym bardziej nie rozumiem, panie pułkowniku...
       Luschke machnął ręką. - Drogi poruczniku Wedelmann, co pan może wiedzieć o moich zamiarach w stosunku do pana? Nie przeczuwa pan nawet, do czego może mi pan być jeszcze potrzebny. Jak pan sądzi, co teraz tutaj nastąpi? Mój przyjacielu, proszę wierzyć swemu staremu dowódcy, że ta zafajdana wojna właściwie jeszcze się naprawdę wcale nie zaczęła!
       - Jeżeli führer, panie pułkowniku...
       - Tylko bez tych upiększeń, mój drogi. Kiedy mówię o gównie, nie musi się pan zaraz czuć w obowiązku powoływać się na narodowy socjalizm. Ale zostawmy ten drażliwy temat. Niech mi pan lepiej powie, co robią dziewczęta?
       - Kto, panie pułkowniku?
       - Człowieku, niechże się pan tak nie zgrywa - ciągnął Luschke dobrodusznie. - Kiedy kilka dni temu przejeżdżałem przez waszą zapadłą wieś, Soeft gawędził właśnie ze wspaniałą dziewczyną. Jedno mnie tylko irytowało: tych dwoje wcale do siebie nie pasuje. Dziewczyna wyglądała bowiem na inteligentną. Od kiedyż to właściwie Soeft zajmuje się takimi rzeczami?
       - Tego rodzaju sprawy nie interesują mnie, panie pułkowniku.
       - Ale powinny! Kto wie, ile jeszcze będzie pan miał na nie czasu? Cały ten kram może tutaj wylecieć w powietrze prędzej, niż się tego wszyscy spodziewamy.
       
       Kapral z kancelarii trzeciej baterii wyskoczył jak pocisk z chałupy, w której rozlokował się szef baterii ze swoimi aktami. Minąwszy rejon parku artyleryjskiego i kuchnię polową zdążał ku drewnianemu domkowi, na którego drzwiach widniały wielkie, wypisane kredą litery: VS. Oznaczało to: "Punkt Zaopatrzenia Soefta".
       Kapral otworzył drzwi, na których widniały owe litery, wszedł do środka, otworzył jeszcze jedne drzwi i znalazł się w sieni. Ściany były świeżo pobielone, podłoga wysypana jasnym piaskiem. Dwóch ludzi w ciemnych kombinezonach krajało na kawałki olbrzymie salcesony, ważyło je i opakowywało.
       - Jest tu Soeft? - zapytał podoficer kancelaryjny spoglądając chciwie na salceson.
       Personel pomocniczy Soefta zaprzeczył ruchem głowy.
       - Nie wiadomo wam, gdzie się znajduje? Pomocnicy wzruszyli ramionami.
       Kapral, któremu widok takiej ilości jadła sprawiał po prostu ból, gdyż przypomniało mu się, jakie marne miał dzisiaj śniadanie, wycofał się. Skurczony, żółty jak stary ser, Stanął niezdecydowanie na dworze przed drzwiami. Było mu zimno, zacierał ręce.
       Rozglądał się dokoła jak zmęczony wróbel. Od kuchni polowej, stojącej w głębi szopy, szedł ostry zapach maggi. W prowizorycznej kuźni polowej podoficer samochodowy wymyślał jakiemuś kierowcy, który nawet nie umiał wyprostować błotnika.
       - Co z was za baba! - wrzeszczał z głośną rozpaczą.
       Na zmarzniętego pisarza wojskowego, który nie miał odwagi pokazać się starszemu ogniomistrzowi nie wypełniwszy jego rozkazu, słowo "baba" podziałało jak hasło. Ruszył z kopyta, zacierając ręce, przebiegł przez pustą drogę wiejską i popędził w kierunku stojącego nieco na uboczu domu; dom ten podobny był do grzyba.
       Jak się tego spodziewał, znalazł tam Soefta, który właśnie żegnał się z jakąś rosyjską dziewczyną. Kapral z kancelarii skamieniał, nie mógł tylko opanować ruchów rąk.
       Dziewczyna stojąca przed Soeftem wyglądała jak opatulona w worki od kawy. To, co u kobiet określa się mianem sukni, zwisało żałośnie z jej ciała. Ale ciało to, zgrabne i delikatne, nie dało się jednak ukryć. Kancelista patrzył na nią, jak gdyby była niezwykle ważnym aktem kancelaryjnym.
       - Czy naprawdę nie ubijemy tego interesu, Nataszo? - zapytał Soeft.
       Dziewczyna potrząsnęła głową energicznie i gwałtownie, jak to czynią czasem kucyki chcąc dać wyraz swemu niezadowoleniu. - Nie robię interesów - powiedziała dobrą szkolną niemczyzną, bardzo powoli, wyraźnie akcentując każdą pierwszą sylabę. - Z panem nie, panie Soeft.
       - Chyba nie chce pani, Nataszo, podbijać ceny?
       - Niech pan przyśle do mnie swego oficera, panie Soeft. Może z nim będę pertraktować.
       Soeft stał z rozkraczonymi nogami, zirytowany. Zwrócił się do kancelisty i ofuknął go: - Czego tu chcesz? Przeszkadzasz mi w pertraktacjach.
       - Pilna sprawa, Soeft.
       - Nie przed śniadaniem! - powiedział tamten. - Nie prędzej niż za kwadrans. - Po tych słowach odszedł nie zaszczycając Nataszy ani jednym spojrzeniem. Chciał jej w ten sposób pokazać, jak mu jest obojętna. Zanim znikł na zakręcie, obejrzał się jednak. Natasza uśmiechnęła się do niego z lekką ironią. To go mocno zdenerwowało.
       Soeft stąpał po rozdeptanym, lepkim śniegu. Robił to bezmyślnie, nie patrzył dokoła. Jakaś ciężarówka, przedzierająca się przez drogę, musiała stanąć, żeby go nie przejechać. Kierowca zaklął, Soeft nie zwrócił na to najmniejszej uwagi. Był zajęty. Obliczał.
       Poszedł w kierunku swej kwatery, jak zwykle rzucił przelotne spojrzenie na widniejące na drzwiach litery VS. Podoficer kancelaryjny, który dreptał obok niego, próbował wsunąć się do domu razem z nim. Ale Soeft zatrzasnął mu drzwi przed nosem.
       Kapral z kancelarii czekał cierpliwie parę minut. Dla rozgrzewki walił nogami o ziemię, wciągając w nozdrza ostry zapach maggi płynący z kuchni polowej. Jego pusty żołądek zaczynał się buntować. Popędził do szopy i spojrzał przyjaźnie na kucharza, co tamten skwitował szerokim, rzeźnickim uśmiechem. I na tym koniec.
       Kaprala bardzo to strapiło. Strapienie dodało mu nowych sił. Pomaszerował dziarsko do pomieszczenia Soefta.
       Obaj pomocnicy Soefta, którzy ciągle jeszcze pracowali, spojrzeli na niego. Jeden kiwnął głową i kciukiem wolnej przez chwilę ręki wskazał sąsiednie drzwi. Widniał na nich napis: "Pomieszczenie prywatne. Nie wchodzić bez pukania".
       Pisarz wojskowy wahał się przez krótką chwilę. Jego wodniste oczy w różowej twarzy gapiły się bezmyślnie na szyldzik umieszczony na drzwiach. Czuł, że jest obserwowany, i było mu to niemiłe. Postanowił nie pukać. Powziąwszy tę decyzję wydał się sobie śmiałkiem. Jakby przypadkiem trącił o drzwi. Zaczekał chwilę, potem je otworzył.
       Kapral Soeft, obecnie wszechwładny pan punktu żywnościowego, spożywał zgodnie z zapowiedzią śniadanie. Tego spokojnego dnia już drugie. Było co prawda lekkie, składało się z tuńczyka, grzanek i tarragony. Wszystkie te smakołyki, łącznie z dużym kawałem masła, rozłożone były na wielkim, wyzywająco białym obrusie. Siedzący za stołem Soeft przeżuwał.
       - Masz się zjawić u szefa baterii - powiedział podoficer gapiąc się na nakryty stół. - I to natychmiast. Uganiam się już za tobą całe pół godziny.
       - Możesz się poczęstować - powiedział Soeft i dalej żuł z całym spokojem.
       Kancelista nie, wahał się ani przez chwilę. Wyciągnął obie ręce, chwycił kromkę przypieczonego chleba, posmarował ją grubo masłem, nałożył na nią niemałą porcję tuńczyka. Potem rozdziawił szeroko gębę, przymrużył oczy i z trudem wpakował w siebie to wszystko. Żuł, przełykał, dusił się i robił się na gębie coraz bardziej czerwony.
       Soeft nawet się na ten widok nie uśmiechnął. Ciągle jeszcze obliczał. Przy tym jego ulubionym zajęciu nic i nikt nie mógł mu przeszkodzić. Zapalił papierosa, którego wyciągnął z grubej zagranicznej paczki, i rzucił zapałkę na nie heblowaną podłogę.
       Powoli rachunek zaczynał się zgadzać: nie wszystkie dziewczyny mają tę samą cenę, a ta Natasza warta była oficera. Jeżeli inaczej być nie może, niech go sobie ma! Ściśle mówiąc, w tym opuszczonym przez Boga kraju tłumacze są po prostu na wagę złota. To, że chodziłoby tu o tłumacza-kobietę, zwiększało jeszcze urok przedsięwzięcia. Prawie jak we Francji!
       - Czego właściwie szef chce ode mnie? - zapytał po chwili. Z rozkoszą zaciągał się dymem, gdyż był z siebie zadowolony. Wydawało mu się, że ma do tego poważne podstawy. - Mam niewiele czasu, kochasiu, muszę jeszcze wydoić kompanię piekarską.
       Podoficer kancelaryjny skinął gwałtownie głową. Ale nie mógł wydobyć słowa, tak zapchał sobie gębę. Zakrztusił się mocno i zaczął kaszleć.
       - Chcę - powiedział Soeft zadumany - zamówić na najbliższą niedzielę świeże bułeczki.
       - Człowieku! - zawołał pisarz z zachwytem i zabrał się do oblizywania zatłuszczonych palców.
       - Widzisz więc, że nie mogę sobie pozwolić na stratę czasu. Powiedz to szefowi.
       - Chodźże ze mną, Soeft. Sam mu to powiesz. Zresztą może ci się to tym razem opłaci.
       - Dlaczego?
       - Nie chcę niczego zdradzać - powiedział kapral kancelaryjny z tajemniczą miną, rozstawiając dwa zatłuszczone palce. - Powiem tylko tyle: baby!
       - Jakie baby? - zapytał Soeft z zainteresowaniem.
       - Szczegóły od szefa - powiedział kancelista i szybko się wycofał, zabierając napoczętą półkilową puszkę tuńczyka. Przecież widniał na niej napis: "Tuńczyk to zdrowie!"
       Soeftowi nie było spieszno, ale ciekawość jego została rozbudzona. Wypił kawę, oczywiście prawdziwą, ziarnistą, znacznie prędzej niż zazwyczaj. Potem włożył lżejszy płaszcz, podbity cienkim futerkiem. Rzuciwszy okiem na pracę swoich kiełbasiarzy i nie znalazłszy nic, co można by było im wytknąć, ruszył do kancelarii mieszczącej się naprzeciw.
       Szef baterii, starszy ogniomistrz Bock, udający z powodzeniem wielką energię i że jest stale zapracowany, przywitał go z wyraźnym zniecierpliwieniem. - Chyba już czas, Soeft - powiedział, dając swym tonem ostrożnie do zrozumienia, że nie jest daleki od wypowiedzenia nagany. - Czas najwyższy! I to jak najbardziej.
       - Dla mnie nie - odparł Soeft i z całym spokojem usiadł na jednej ze skrzyń kancelaryjnych. Zanim to uczynił, wyciągnął olbrzymią chustkę, zrobioną ze spadochronowego jedwabiu, i otarł nią z kurzu miejsce, które miał zająć. Spojrzeli na siebie, choć było to zupełnie niepotrzebne, gdyż znali się na wskroś. I wiedzieli, co mają o sobie myśleć. Każdy z nich był przekonany, że to on ma baterię w kieszeni.
       Szef, pozbawiony całego blasku koszarowego dziedzińca, był popychanym niemal bez przerwy buforem między tyłami a stanowiskami ogniowymi. Stracił jednak tylko wpływy, ale bynajmniej nie zaufanie do swojej osoby. Podoficer żywnościowy, który miał legendarne po prostu stosunki, mógł sobie pozwolić prawie na wszystko, co chciał. Bowiem tylko dzięki jego osobistej zaradności standard życiowy trzeciej baterii osiągnął poziom, który mógł równać się z poziomem wyjątkowo uprzywilejowanych sztabów.
       - Co się właściwie stało? - zapytał Soeft zwilżając wargi zdumiewająco wielkim ozorem.
       - Jak wam zapewne wiadomo, dostajemy nowego dowódcę.
       - No i co? Czy zmieni się przez to pogoda? Czy moja wątrobianka będzie wskutek tego inaczej smakować? Nowe nazwisko i stara firma. Przecież wszyscy z tego gatunku są tacy sami. Produkuje się ich taśmowo. Drobne błędy w fabrykacji są zawsze najbardziej interesujące. I jeżeli ten nowy nawet umywać się nie będzie do Wedelmanna, co sobie łatwo można wyobrazić, już my go sobie odpowiednio urobimy. Może nie?
       Starszy ogniomistrz Bock udał, że uwag Soefta nie dosłyszał! Jako stary taktyk, który zjadł zęby na stanowiskach administracyjnych! znał swoje pokazowe egzemplarze. Było zawsze rzeczą wskazaną nie; dosłyszeć wszystkiego, co taki Soeft zwykł był mówić. A besztanie Soefta to tylko strata czasu, bo Soeft zdawał sobie sprawę ze swej wyjątkowej pozycji i wykorzystywał ją bezwstydnie.
       - Zdołałem zaledwie parę słów zamienić z nowym dowódcą, kapitanem Wittererem. Przed chwilą przez telefon. Zapewne zjawi się u nas dopiero jutro rano. Dziś bowiem ma jeszcze coś do załatwienia w pułku.
       Soeft skinął ze zrozumieniem głową. - Pułkownik Luschke zechce go zapewne wymacać. Znam ten jego sposób.
       - W każdym razie - powiedział starszy ogniomistrz, znowu zgrabnie puszczając mimo uszu wywody Soefta - kapitan Witterer informował się u mnie, czy mamy kogoś wśród funkcyjnych, komu można by szczególnie zaufać.
       - Ależ mu spieszno - uśmiechnął się Soeft.
       - Oczywiście wymieniłem wasze nazwisko, Soeft.
       - Oczywiście - powtórzył tamten. - Na jakimże to odcinku mam zabłysnąć?
       - Chodzi o polecenie natury raczej prywatnej.
       - To moja specjalność - oświadczył skromnie Soeft.
       - Dziś po południu - powiedział starszy ogniomistrz - około trzeciej zjawi się na lotnisku naszego miasteczka przyfrontowego zespół rozrywkowy.
       - Ile jest w nim bab?
       - Trzy panie i jeden pan - sprostował starszy ogniomistrz bez wyraźnego wyrzutu. - Wśród nich pewna dama nazwiskiem Liza Ebner.
       - I o tę małą właśnie chodzi, co?
       - Kapitan Witterer życzy sobie - oświadczył Bock nie bez godności i sięgnął ręką w kierunku otwartej papierośnicy, którą Soeft położył przed sobą - żeby panna Liza Ebner otrzymała dobre pomieszczenie i żeby dla uprzyjemnienia jej pobytu zrobiono wszystko, co jest możliwe.
       - Pięknie - powiedział Soeft. - Dlaczego nie? - I wskazując na cygaro, które Bock już odgryzł, zapytał: - Panu szefowi potrzebny jeszcze ogień, prawda?
       - Powiedziałem kapitanowi Wittererowi, że można się zdać na was, Soeft.
       - Czy jeszcze coś? - zapytał Soeft świdrując szefa małymi, lisimi oczyma; zgasił zapałkę, od której Bock przypalił cygaro.
       - Jeżeli o mnie chodzi, nic.
       - A co z ośmiotonówką?
       - Mój drogi Soeft - powiedział Bock z ożywieniem - przecież mówiłem wam już nieraz, że musimy henschla zostawić podoficerowi amunicyjnemu.
       - Z tego widać - odparł Soeft z prowokującym spokojem - że amunicja jest tu ważniejsza od żywności. Muszę to sobie zapamiętać.
       - Apeluję do waszego rozsądku, Soeft. Porucznik Wedelmann z pewnością nie jest drobiazgowy.
       - Wiem tylko, kim w tej chwili Wedelmann nie jest - nie jest już dowódcą! A nowego jeszcze nie ma. Mamy więc sytuację wyjątkowo korzystną. Jak dostanę henschla do taboru żywnościowego, to za to oddam forda.
       - Tego rozklekotanego grata!
       - Podoficer samochodowy już się zgodził.
       - Ale ogniomistrz Asch stanowczo się nie zgadza. Dopóki on jest tutaj podoficerem do zleceń specjalnych...
       Małe oczka Soefta zrobiły się jeszcze mniejsze. Wypuściwszy dym, który utworzył foremne koło, powiedział: - Przecież i Asch nie będzie wiecznie zajmować się zleceniami specjalnymi. Po odejściu porucznika odejdzie zapewne i jego ogniomistrz. A może myślicie, że Asch jest u nas wieczny? Jeżeli nowy dowódca nie jest Wedelmannem - a wydaje się, sądząc z tego zlecenia dla mnie, że nim nie jest - nie pozwoli sobie również na trzymanie Ascha.
       Starszy ogniomistrz nie bez trudu podejmował ciężką decyzję. Oczywiście Soeft miał rację. Chwila jest dla różnego rodzaju zmian wyjątkowo korzystna. - Jeżeli więc sądzicie - powiedział - że henschel jest wam niezbędnie potrzebny, i jeżeli podoficer samochodowy się zgadza...
       - W porządku - odparł Soeft. - Zaraz to zarządzę. - I wykorzystując sposobność z właściwym mu bezwstydem dodał: - A jak wygląda sprawa z bombardierem Kowalskim? Przydałby mi się bardzo.
       - Wykluczone - odpowiedział Bock bez chwili zastanowienia. - Zupełnie wykluczone! Ten musi pozostać głównym kierowcą. Co słuszne, to słuszne, Soeft, ale tak daleko zrozumienie moje dla waszych potrzeb nie idzie...
       Soeft skinął głową. Przeczuwał tę odmowę, wiedział również, że nastąpi w tak ostrej formie. Szef węszył przy swojej trzodzie wilka. Już sam Soeft stanowił w trzeciej baterii mocarstwo. Ale Soeft skombinowany z Kowalskim stałby się imperium.
       Starszy ogniomistrz Bock, który tak jak prawie wszyscy tutaj zamierzał prowadzić również swoją prywatną wojnę, wiedział doskonale, do czego zmierza Soeft. Jeśli zaś nie wiedział, to co najmniej się domyślał. Był to z jego strony po prostu instynkt samozachowawczy, gdy starał się o możliwie równomierne rozłożenie punktów ciężkości w baterii.
       Soeft, przynajmniej na razie, skapitulował. I on hołdował powiedzeniu "co się odwlecze, to nie uciecze". W każdym razie zapewnił sobie henschla. Powiększało to znacznie jego środki transportowe, a to było gwałtownie potrzebne, gdyż w miesiącach spokoju zapasy, mimo hojnego szafowania nimi, zdumiewająco wzrosły.
       - Chodzi teraz o to - powiedział szef baterii żebyśmy zgodnie ze sobą współpracowali.
       Soeft stwierdził nie bez zainteresowania, że pierś szefa wyprężyła się pod bluzą.
       - Nowy dowódca poczuje wtedy, że dostał się do jednostki, na której można polegać.
       - Jeżeli jeszcze ma odrobinę oleju w głowie - dodał Soeft - powinien się zorientować, czego od niego oczekujemy.
       
       Przed udaniem się do miasteczka przyfrontowego w celu zorganizowania przyjęcia dam z zespołu rozrywkowego Soeft uznał za wskazane zapewnić sobie obiecaną ośmiotonówkę. Doświadczony kapral zdawał sobie jasno sprawę z tego, że wymiana nie odbędzie się bez gwałtownych starć.
       Postanowił działać systematycznie. Pozostał jeszcze przez krótki czas w swym pomieszczeniu, napełnił papierośnicę, ponapychał sobie do kieszeni papierosów; były wśród nich wysokogatunkowe. Potem udał się do podoficera samochodowego.
       Do tej chwili wszystko szło zupełnie gładko. Oświadczył, że szef baterii przydzielił mu ośmiotonówkę marki "Henschel". Tamten kiwnął tylko głową. Było mu obojętne, dokąd jadą jego wozy, najważniejsze, żeby w ogóle były na chodzie. Szef trzymał się mądrze jak zawsze - na dalszym planie: ulotnił się po prostu. Soeft wiedział, że pewne trudności będą z kierowcami. Ten od henschla zgodzi się oczywiście z przyjemnością wozić odtąd żywność. Ale ten od forda będzie z pewnością klął na czym świat stoi - bo któż to ma ochotę uganiać się z ostrą amunicją po całej okolicy, i w dodatku podczas wojny! Gdyby tylko klął, byłoby jeszcze pół biedy, ale mogłyby powstać komplikacje, gdyby się komuś poskarżył, co zawsze jest możliwe.
       - W porządku - oświadczył ochoczo kierowca henschla. - Mogę to zrobić zaraz. A gdzie mam zostawić amunicję?
       - Po prostu wyładować - powiedział Soeft. - Gdziekolwiek. Nakryć plandeką, i kwita.
       - Niech będzie - odparł kierowca i zawołał swoich ludzi. Temu od forda spryciarz Soeft nie powiedział na razie ani słowa. Najważniejsze, że ma nowy wóz. Stary może zawsze oddać. A kto wie - może przyjdzie nagła zmiana pozycji. W dodatku dwaj dowódcy! I jeden nic o drugim nie wie! Zanim jeden z nich wpadnie na pomysł zastanowienia się nad tym wszystkim, Soeft będzie miał i nowy wóz, i stary. Trzeba być idiotą, żeby oddawać to, czego nikt nie żąda!
       Te radosne perspektywy wywołały w nim pragnienie. Pobiegł do swej kwatery, wyciągnął specjalną skrzynkę. Długo szukał w kieszeni spodni pęku kluczy; miał wrażenie, że słyszy dalekie bicie dzwonów. Otworzył skrzynkę wypełnioną wyborowymi trunkami poowijanymi w delikatną wełnę drzewną. Wybrał butelkę benedyktyna, odkorkował ją i powąchał. "Francja" - powiedział i z zachwytem pociągnął nosem.
       Usiadł i napełnił likierem całą szklankę. Podczas picia ogarnęło go błogie uczucie szczęścia. "Gdybym teraz zamknął oczy - powiedział do siebie - czułbym się jak we Francji." Ale nie zamknął swoich lisich oczek; był zbyt ostrożny, nie chciał ryzykować, by go ktoś zaskoczył.
       Usłyszał więc na czas kroki zbliżające się do jego pomieszczenia. Nie można było nie słyszeć hałasu wywołanego w przedpokoju przez przybysza. Soeft wiedział od razu, kim może być ów natręt o manierach drwala.
       - Wypijesz szklaneczkę? - zapytał, kiedy gość stanął przed nim.
       Ogniomistrz Asch przyjął idylliczne zaproszenie bez komentarzy. - Co się dzieje z henschlem? - zapytał. - Dowódca plutonu amunicyjnego szaleje! Nie możesz przecież zabierać nam naszego najlepszego wozu transportowego.
       - Mogę - powiedział Soeft przymykając jedno oko. - Właśnie że mogę.
       - Henschel pozostanie w plutonie amunicyjnym - oświadczył Asch.
       Soeft spojrzał na swego gościa jak dobry wujaszek siedzący sobie spokojnie przy choince. - Zawsze myślałem, Asch, że z ciebie zupełnie normalny człowiek. Ale czasami wydaje mi się, że w istocie rzeczy jesteś bardzo srogim wojakiem. Amunicja to dla ciebie ważniejsza sprawa niż żarcie. A więc wolisz strzelać do ludzi, niż nabijać sobie kałdun?
       - Słuchaj no, Soeft! Nie wynalazłem wojny, wpakowano mnie w nią przemocą. A więc muszę bronić własnej skóry. Przede wszystkim potrzebna nam jest amunicja.
       - Wedelmann walczy z zasady tylko o Wielkie Niemcy i Zachód. A ty jesteś jego podręcznym.
       - Soeft! Kiedy mam do wyboru między pustym brzuchem a dziurą w głowie, wybieram pusty brzuch. Zrozumiano?
       - Dlaczego ten Wedelmann nie zajmie się raz dziewczątkami, tylko ciągle myśli o wojnie? Przecież to nienormalne. Mógłbym mu w tym kierunku zrobić pociągającą ofertę. Mała nazywa się Natasza. Rosyjskie dziecko o czułej duszy. - Zatoczył rękami wielkie koło. - O takiej duszy!
       - Nie zawracaj głowy - powiedział Asch stanowczym tonem. - Nie zgrywaj się tu na alfonsa. Dawaj henschla z powrotem, później możesz chlać dalej z całym spokojem.
       - Asch powiedział Soeft. Moja ostatnia oferta: dla Wedelmanna dziewczynka, dla ciebie skrzynia. Zawartość dowolna wedle twojej decyzji. Za to henschel do mojej dyspozycji.
       - Wstań - powiedział Asch ze złością - żebym ci mógł dać kopniaka w tyłek.
       - Czy to twoje ostatnie słowo w tej sprawie?
       - Jeżeli się nie pośpieszysz, Soeft, to wykrztusiłeś z siebie swoje ostatnie słowo...
       Soeft skinął głową starając się zachować spokój. - Chciałem to tylko usłyszeć od ciebie, Asch. Właśnie to i nic innego. Jestem teraz zorientowany.
       - Najwyższy czas!
       - A co się tyczy henschla - jest rozkaz dowódcy baterii.
       - Pleciesz głupstwa, Soeft! Przecież wiem dokładnie, co Wedelmann zarządził, a czego nie zarządził.
       - Kto mówi o Wedelmannie? Nowy dowódca baterii nazywa się Witterer.
       - Człowieku, przecież jego tu jeszcze nie ma!
       Soeft wypił jeszcze szklankę benedyktyna. Potrzebował pokrzepienia. To, co teraz miało nastąpić, wymagało pewnej odwagi. Oblizał wargi i powiedział: - Jeżeli tego jeszcze nie wiesz, Asch, istnieje coś, co się nazywa telefonem. Mam już w kieszeni parę poleceń specjalnych udzielonych przez Witterera telefonicznie!
       - Zbadani tę sprawę - powiedział ogniomistrz. - I niech cię ręka boska broni, jeżeli to, co powiedziałeś, nie jest zgodne z prawdą.
       Soeft spojrzał na oddalającego się Ascha przymrużonymi oczyma. Potem lewą ręką przez chwilę masował intensywnie swój nochal. Ukończywszy tę czynność podrapał się w brodę, potem wypił resztę benedyktyna, który mu teraz niezbyt smakował.
       - Dość skomplikowane - powiedział. Ale ani na chwilę nie tracił otuchy. Siedział mocno w siodle. Asch był właściwie już na wymierającym etacie. Oczywiście - pomyślał sobie po chwili - niedocenianie Ascha byłoby diablo lekkomyślne.
       Postanowił przekonać Witterera, że najważniejszą osobą w trzeciej baterii jest kapral Soeft.
       Kazał przygotować do drogi swój prywatny samochód osobowy. Była to zdobyczna limuzyna, której tylna część została wedle wskazówek Soefta przerobiona na pokaźny bagażnik. W tym samochodzie, oznaczonym również literami VS, opuścił swój rejon. Po pierwszych kilku kilometrach silnik kipiał, sapał, opluwał opustoszałą ulicę.
       Miasteczko przyfrontowe, odległe o osiemnaście kilometrów od frontu, przyjęło go hałaśliwie. W byłych kościołach huczały warsztaty polowe. W lokalach partyjnych rozkwaterowały się z konieczności sztaby większe. Mniejsze sztaby wolały z zasady pomieszczenia prywatne, możliwie przy rodzinach.
       Przed domami tłoczyły się różnego rodzaju i różnej wielkości pojazdy. Kilku osobników z teczkami szukało swoich samochodów. Dwaj szeregowcy robili wrażenie spacerowiczów. Wszystkie kominy dymiły.
       Soeft postanowił, w myśl zasady: "zawsze systematycznie", dać próbkę swoich wyjątkowych zdolności. Wiedział dokładnie, gdzie uderzyć, gdyż orientował się doskonale w zasięgu kompetencji. I tutaj wszystko było sprawą treningu. Reszta - to szczęśliwa ręka, korzystna okazja, no i porządna porcja czelności.
       Soeft kazał podjechać wprost przed dowództwo armii. Odszukał oficera kulturalno-oświatowego, do którego należały również sprawy zespołów rozrywkowych. Oświadczył tu ze spokojem i bardzo przekonywająco, że należy do komendy garnizonu i że chciałby raz jeszcze porozumieć się w sprawie przybywającego dziś zespołu. W charakterze przydzielonego do komendy pozwolił sobie na to, by mu nawymyślano, i przy tej okazji dowiedział się niemal wszystkiego, co mu było potrzebne.
       Pojechał z kolei do komendy. Tu podał się za pełniącego służbę w dowództwie armii, któremu powierzono zajęcie się zapowiedzianym zespołem. Oficer uważający się za kompetentnego w tych sprawach zwymyślał go; Soeft zniósł to bez zmrużenia oka, tym razem jako wysłannik dowództwa armii. I przy tej okazji uzyskał resztę potrzebnych mu informacji.
       - Tacy jesteście zawsze - powiedział oficer komendy garnizonu ze złośliwie podkreśloną godnością. - Wy w dowództwie decydujecie o angażowaniu zespołów, a my musimy się troszczyć o pomieszczenie dla nich.
       - Czy mogę zobaczyć kwatery? - napierał Soeft bez żenady. Oficer zgodził się niechętnie. Odkomenderował do tego sierżanta, który zaprowadził Soefta do byłej szkoły. Był tam zarezerwowany na najwyższym piętrze względnie czysty pokój, w którym stały trzy polowe łóżka.
       - To dla pań - oznajmił sierżant. - Urządziliśmy nawet osobną ubikację. Nie było to takie proste. Trzeba ciągle improwizować. Niech pan dziękuje Bogu, że nie wylądował pan w komendzie. Chcę jeszcze dodać, że mężczyzna, który tym paniom towarzyszy, będzie spał na dole z dwoma oficerami.
       - Nie interesuje mnie, gdzie ten człowiek będzie spał - powiedział Soeft z dostojeństwem właściwym reprezentantom dowództwa armii. - W każdym razie jest rzeczą niemożliwą, żeby wszystkie te trzy damy spały razem. Jedna z nich musi dostać oddzielny pokój.
       - Jak to musi! - zawołał sierżant. - Przecież nie jesteśmy we Francji!
       - Niestety! - westchnął Soeft jak zawsze na myśl o swej ukochanej Francji. Ten jego odruch był szczery. Ach, cóż to była za rozkosz ta wojna z Francją. Tak, kochał ten kraj! Eldorado dla urodzonego zaopatrzeniowca! Nigdy w życiu nie czuł się taki szczęśliwy, taki całkowicie szczęśliwy. Westchnął raz jeszcze. Potem oświadczył: - Jedna z tych dam dostanie oddzielny pokój. Generał osobiście na to nalega. - I mrużąc dyskretnie oczy dodał: - Prawdopodobnie krewna albo coś w. tym rodzaju.
       - Ależ nam sprawiacie kłopoty! - powiedział gniewnie sierżant z komendy. - Ciągle te osóbki, wyjątki! Jak gdyby to był tutaj jakiś teren sportów zimowych, jakieś Sankt Moritz czy coś takiego. Robimy przecież, co w naszej mocy. Chyba generał zrozumie to. Jeżeli nie można inaczej...
       - Dama nazywa się Liza Ebner - oświadczył Soeft. - Niech pan każe wstawić do jej pokoju kwiaty.
       - Może jeszcze łoże z baldachimem! - zawołał z goryczą i szyderstwem sierżant.
       - Jeżeli mógłby je pan wydostać, dlaczego nie - odparł Soeft z aprobatą.
       Załatwiwszy to kazał się wieźć na lotnisko, i to wprost do komendanta, któremu na dyskretne zlecenie pułkownika von Luschke, zaprzyjaźnionego z władcą lotniska, od czasu do czasu dostarczał pewnych specjałów. Komendant przyjął Soefta ze zrozumiałą uprzejmością i udzielił mu wszystkich informacji.
       Kilka minut po piątej nadleciał zapowiedziany na trzecią samolot transportowy. Rycząc ochryple zaczął się toczyć po pasie startowym i wreszcie się zatrzymał. Śmigła jeszcze drżały, gdy brzuch samolotu się otworzył. Wyszło z niego kilku wojskowych, przeważnie oficerów. Potem wyskoczyły cztery osoby cywilne - trzy kobiety i mężczyzna.
       Zanim Soeft się do nich zbliżył, przyjrzał się im dokładnie. Mężczyzną wyglądał nieinteresująco, jak szeregowiec na urlopie. Natomiast kobiety były godne uwagi. Już to samo, że nosiły długie włosy, robiło wrażenie. Pokazywały również nogi, co można było określić jako coś po prostu sensacyjnego. Wprawdzie długi lot zmęczył nieco te panie, pozostawiając na ich pobladłych twarzach smugi brudu i potu, ale tylne części ich ciała - Soeft stwierdził to z całą stanowczością - były pierwsza klasa.
       Jedna, na pozór najstarsza z trójki, miała przy sobie walizkę i teczkę. Jej rzeczowe, przenikliwe spojrzenie przypominało nieco żarliwą instruktorkę Frauenschaftu. Druga, słomiana blondynka o jaskrawoczerwonych wargach, sunęła przez lotnisko tanecznym krokiem; Soeft pomyślał sobie, że ta mogłaby "postawić na nogi" pół armii. Trzecia - mała, filigranowa, czarna, z ogromnymi oczyma - szła drobnymi kroczkami; na piersiach, nie odznaczających się niczym szczególnym, kołysał się jej futerał gitary.
       Soeft zbliżył się do pań, przedstawił się i powiedział: - No, nareszcie panie przyjechały! - Skinął przy tym przyjaźnie głową.
       Zjawił się oficer komendy garnizonu, z którym Soeft przedtem pertraktował. Wyjąkał względnie długie przemówienie, w którym powtórzył trzykrotnie: "Witamy serdecznie!" Cywil rozglądał się rezolutnie dokoła. Panie uderzały dla rozgrzewki dyskretnie nogą o nogę. Tylko blondynka bez żenady kołysała się w biodrach, zaprzątając tym przez dłuższy czas uwagę całej obsługi lotniska.
       - Zimno tu, co? - zapytał Soeft i uśmiechnął się.
       - To jest właśnie Rosja - powiedział cywil z dostojną miną; blondynka zachichotała głupkowato, ale z wdziękiem.
       Oficer komendy poprosił szanownych gości, by udali się do czekającego na nich samochodu. Przejął natychmiast funkcję tragarza i pełnił ją z powodzeniem. Kiedy jednak cywil chciał mu również wręczyć jedną ze swoich walizek, odmówił z chłodną miną.
       Soeft zapytał: - Która z pań jest panną Lizą Ebner?
       Zgrabna czarnulka z gitarą spojrzała na niego swymi wielkimi oczami i powiedziała dźwięcznym, pełnym oczekiwania głosem: - Ja.
       - Mam się panią osobiście zaopiekować oświadczył Soeft. - Proszę za mną.
       Oficer komendy postawił na ziemi dwie ciężkie walizy, którymi był obarczony. Otworzył usta, zdawało się, że chce zrobić jakąś uwagę, która, sądząc po jego wyglądzie, nie byłaby w żadnym razie miła. Ale Soeft powiedział tylko: - Rozkaz generała. - Po czym ruszył naprzód, a zaciekawiona dziewczyna posłusznie poszła za nim.
       Umieścił bagaż Lizy Ebner w swoim wozie specjalnym. Wielkimi, jeszcze dziecinnymi, a jednak już łaknącymi oczyma Liza Ebner śledziła każde jego poruszenie. Soeft czuł, że jest przedmiotem podziwu. - Pani jest zdumiona, co?
       Liza Ebner odpowiedziała łagodnie: - A dlaczegóż to miałabym być zdumiona?
       - To pani jeszcze zobaczy - odparł Soeft. - I będzie pani zdumiona. Gwarantuję! Niech pani będzie tego pewna!
       
       Kapral Vierbein, sztywny, jakby był z blachy, o poczciwych oczach dziecka i służbiście wysuniętym podbródku, siedział przy stole obok porucznika Wedelmanna. Spakowany już plecak leżał w pobliżu drzwi. Wisiał tam również jego hełm, stał karabin, obok niego leżała maska przeciwgazowa. Wydawało się, że wszystkie te przedmioty zostały starannie poukładane, jak gdyby ktoś miał zamiar sfotografować je dla pisma "Illustrierter Beobachter".
       Wedelmann uśmiechnął się do dzielnego, nieco zmieszanego kaprala i powiedział: - Drogi Vierbein, zdaję się na was całkowicie. Zawsze to zresztą robiłem.
       Kapral Vierbein skinął głową z uroczystym niemal zapałem. Promieniowało z niego solidne zdecydowanie. Zdawał się stale nasłuchiwać, czy nie padnie gdzie jaki rozkaz przeznaczony dla niego. Na wytartej, ale olśniewająco czystej bluzie lśnił Krzyż Żelazny I klasy.
       Porucznik Wedelmann skinął również głową. Ten Vierbein nie sprawi mu nigdy zawodu, podobnie jak nie sprawia go jeden idealista drugiemu. Vierbein bowiem, tak samo jak Wedelmann, należał do wybranego zakonu wierzących.
       Wedelmann wsłuchiwał się w zapadający wieczór. Front milczał, jak w ciągu ostatnich, tygodni prawie zawsze o tej porze. Było to milczenie paskudne, podstępne, czatujące.
       Żołnierze po obu stronach frontu; ciągle jeszcze nie wysyłani do ataku, próbowali uporczywie nie utrudniać sobie życia względnie tego, co z tego życia jeszcze pozostało. Mimo to każdy z nich wiedział, jak śmiesznie daremne były tego rodzaju próby na dłuższy dystans. Przygniatająca cisza frontu czatowała na nich jak drapieżne zwierzę. Wydawało się, że zwierzę to czyha przed chałupą, w której Wedelmann kwaterował razem z Aschem. Miało się wrażenie, że nawet ogień w piecu pali się bezgłośnie.
       Nie słychać było turkotu żadnego pojazdu. Od dwóch tygodni nie ukazał się w powietrzu żaden samolot. Nad pierwszą linią frontu, przebiegającą o trzy kilometry stąd, rozpostarła się cmentarna cisza.
       Wedelmann jeszcze raz skinął głową kapralowi Vierbeinowi. Potem uderzył się po lędźwiach i spojrzał w stronę Ascha. Ten klęczał obok pieca i czekał z pozornie obojętną miną, aż zagotuje się woda.
       - Jeszcze się nie zagotowała? - zapytał porucznik głośno. Wydawało się, że słuchanie własnego głosu sprawia mu przyjemność.
       - Mamy czas - powiedział Asch. - Dużo czasu. Wedelmann przesunął z hałasem skrzynię, na której siedział, i znowu zwrócił się do Vierbeina. - Proszę zawsze myśleć o tym, że misja wasza jest drażliwa.
       Asch podniósł się, chwycił garnek z wodą i zbliżył się do stołu nakrytego papierem do pakowania. - Nasz mały - powiedział mrugając na Vierbeina - już sobie z tym poradzi.
       - Na pewno - gorliwie potwierdził porucznik. - Niewątpliwie.
       Wedelmann przyglądał się Vierbeinowi z satysfakcją. Ten blady, ciągle jeszcze chłopięcy mężczyzna, z pełnymi oddania oczyma konfirmanta, należał do najdzielniejszych żołnierzy w pułku. Był cichy i odważny, jak tego należało oczekiwać od idealisty. I to właśnie Vierbein! Ten sam Vierbein, którego służbistość sięgała przed kilku laty tak daleko, że ledwie śmiał się poruszać, a cóż dopiero myśleć! Ten Vierbein stał obok swego działa jak smukła brzoza, dawał komendę z lunatyczną wprost pewnością siebie i w ciągu kwadransa rozbił trzy nieprzyjacielskie czołgi. W dwa tygodnie później powtórzyło się to samo. W godzinę później uporał się jeszcze z jednym czołgiem.
       - Gdyby ode mnie zależało - powiedział Wedelmann serdecznie - mielibyście już teraz Krzyż Rycerski, Vierbein. W każdym razie zasłużyliście sobie na tę podróż do domu jak nikt inny.
       - Dziękuję, panie poruczniku - powiedział Vierbein grzecznie. Ogniomistrz Asch mruknął kilka zupełnie niezrozumiałych słów, które nie brzmiały zbyt uprzejmie. - Takie gówno! - powiedział, mając na myśli korek od butelki z rumem, którego nie mógł wyciągnąć. Wreszcie po dalszych lapidarnych określeniach odkorkował dwie butelki i wraz z kubkami do picia postawił na stole.
       - Po co ta parada, Asch? Przecież jest nas tylko trzech, nic mi o tym nie wiadomo, że ma tu nastąpić jakaś uczta pijacka.
       - Będziemy mieli wizytę - obwieścił Asch. - Pozwoliłem sobie zaprosić szefa i kaprala Soefta. Pierwszy przywiezie dokumenty podróży, drugi prowiant na drogę. Poza tym muszę wymacać Soefta w innej jeszcze sprawie. Szósty będzie bombardier Kowalski, który jutro rano o świcie ma zawieźć naszego małego na lotnisko.
       Wedelmann przyjął to oświadczenie tak, jak by to był codzienny meldunek o niezmienionym stanie amunicji. Już dawno przestał się dziwić zarządzeniom swego podoficera do zleceń specjalnych. Asch zwykł był prawie zawsze pracować samodzielnie, a ponieważ znał doskonale mentalność Wedelmanna, więc decyzje jego pokrywały się niemal zawsze z decyzjami porucznika i wobec tego były słuszne.
       - A uważaj na siebie, mały - zwrócił się Asch do swego przyjaciela Vierbeina.
       - Dobrze, dobrze, Asch - powiedział Vierbein. - Zlecenie, które otrzymałem, jest jasne. Załatwię je możliwie jak najprędzej.
       - Właściwie dlaczego? - zapytał Asch bez żenady. - Któż cię popędza? Nie spiesz się. Rozejrzyj się spokojnie w domu. Wykorzystaj okazję.
       Vierbein spojrzał na Wedelmanna z pewnym niepokojem. Tamten udawał, że słów Ascha nie dosłyszał. Był zajęty sporządzaniem mocnego grogu składającego się w połowie z wody, w połowie z rumu. Wydawało się, że czynność ta pochłania go całkowicie.
       - Poleniuchuj sobie spokojnie przez parę dni zalecał Asch. - Staraj się zapomnieć, choć przyjdzie ci to z trudem, że wojna żyć bez ciebie nie może. Powiedz mojemu staremu, żeby ci dał mój pokój. Pozwól się rozpieszczać przez moją siostrę, ale nie rób z nią głupstw. I wyjdź kiedyś na spacer z moją żoną. No i opowiedz wszystkim, że się nam wspaniale powodzi.
       - Zrobię to - zapewnił Vierbein.
       Asch rozejrzał się, spojrzał na mętne światło lampy naftowej, na brudną podłogę, na kupę słomy w kącie, na której leżało parę koców, i powiedział: - Musisz wyjaśnić naszym ludziom w domu, że żyjemy tu jak książęta. Mamy wszystko, więc niczego nie potrzebujemy. Pragniemy tylko jednego: rzucić Rosję na kolana, żeby ojczyzna mogła spać spokojnie.
       - Powiem tak.
       - Potrafisz to zrobić znakomicie - powiedział Asch patrząc na Vierbeina zmrużonymi oczami.
       Wedelmann, który po skosztowaniu grogu uznał, że nadaje się on do picia, wmieszał się znowu do rozmowy. - Tak, nie potrzebujecie się spieszyć, Vierbein. Załatwcie wasze zlecenie gruntownie. Tylko się nie gorączkować!
       - Co znaczy: Vierbein, nie bądź idiotą! - powiedział Asch. - Podobna okazja nie powtórzy się tak prędko!
       Wedelmann uśmiechnął się z aprobatą. Ale nie powiedział już nic więcej. Z całego serca użyczał Vierbeinowi tej podróży do domu. Wiedział doskonale, że Vierbein nie wykorzysta tego wyróżnienia, na które zasłużył jak nikt inny.
       Na dworze leżał szary śnieg. Zapadająca noc stała blada za zamazanymi oknami. Asch zaciemnił je czarną tekturą. Lampa migotała sennie, wydawało się, że ogrzewa pomieszczenie. Z oddali, zagłuszając trzaski w piecu, rozległ się warkot silnika. Asch nastawił ucha. Po chwili powiedział: - Jadą nasi goście.
       Bombardier Kowalski wyminął swym samochodem trzy głębokie leje, potem nacisnął mocno hamulec i wóz zatrzymał się przed chałupą dowódcy.
       - Autostrada to ostatnie świństwo w porównaniu z tym tutaj - powiedział Kowalski patrząc z lubością na wyboistą drogę, którą przejechał.
       Z wozu wyskoczył z teką pod pachą starszy ogniomistrz i potykając się ruszył ku drzwiom. Soeft nie spieszył się. Powoli wyplątywał się v. koca, którym owinął sobie nogi i dolną część tułowia. Potem wolnym ruchem zaczął ściągać z rąk swoje prywatne rękawice futrzane. Wreszcie powiedział do Kowalskiego: - Wnieś tę skrzynię.
       - Czy jestem twoim kamerdynerem? - zapytał Kowalski; odwrócił się wyzywająco tyłem i wysiadł z wozu.
       Soeft rzucił parę soczystych przekleństw. Kowalski widocznie uważał to za dowcip i wybuchnął długim, serdecznym śmiechem. Skrzynia Soefta, znajdująca się z tyłu wozu, pozostała na razie nie tknięta.
       Cała trójka, ubrana w zbyt długie płaszcze - Soeft włożył na noc swój ciężki kożuch - wsunęła się do chaty. Wedelmann powitał ich przyjaznym skinieniem ręki i zawołał: - Witajcie na zamku!
       Starszy ogniomistrz Bock spróbował wyprostować się i zasalutować możliwie nienagannie. Ze względu na niski pułap izby niezupełnie mu się to udało. Stojący za nim Soeft zamarkował tylko salutowanie. Kowalski nawet tego nie zrobił.
       - Przywiozłem skrzynkę z towarami kolonialnymi - obwieścił Soeft.
       - Świetnie - ucieszył się Wedelmann. - Przyda nam się.
       - Jest na dworze, w wozie - powiedział Soeft. Ponieważ nikt na te słowa nie zareagował zgodnie z jego życzeniem, dodał: - Trzeba ją przynieść.
       - Dajcie odpowiednie zarządzenie - powiedział Wedelmann, Soeft spojrzał ostro na bombardiera i zawołał: - Kowalski, skrzynia!
       Kowalski udawał, że źle słyszy. Dłubał w uchu i patrzył z nabożeństwem na odkorkowane butelki rumu.
       - Na co właściwie czekacie? - zapytał Wedelmann. Kowalski przestał dłubać w uchu. Wolno, ociągając się, wyszedł, by po chwili wrócić. - Nie znalazłem żadnej skrzyni - zameldował dobrodusznie.
       Soeft, co mu się bardzo rzadko zdarzało, stracił panowanie nad sobą i popędził na dwór. Kowalski uprzejmie przepuścił go w drzwiach. Po chwili! Soeft, zasapany, czerwony na twarzy, wrócił dźwigając skrzynkę.
       - No więc - powiedział Kowalski z anielskim spokojem - trzeba tak było od razu!
       Asch wybuchnął głośnym śmiechem. Oczka Soefta, małe z natury, stały się jeszcze mniejsze. Spiorunował wzrokiem podoficera do zleceń specjalnych, co na Aschu nie zrobiło najmniejszego wrażenia.
       Wedelmann przywitał swoich żołnierzy uściskiem ręki, po czym zaprosił ich uprzejmym ruchem do zajęcia miejsc. Kowalski rozsiadł się pierwszy. Zanim pozostali zdążyli zdjąć płaszcze, żłopał już z widoczną rozkoszą grog składający się prawie z samego rumu.
       Starszy ogniomistrz zmierzył bombardiera Kowalskiego karcącym spojrzeniem, co jednak nie speszyło nikogo, a najmniej samego Kowalskiego. Potem Bock wyciągnął dokumenty podróży dla Vierbeina, raz jeszcze złożył je starannie i podał porucznikowi do podpisu. Asch pochylił się nad Wedelmannem i zaczął czytać razem z nim.
       - Przecież to są papiery na podróż służbową! - zawołał zdziwiony. - Dlaczego Vierbein nie otrzymuje karty urlopowej?
       - Ponieważ ostatnio w obrębie armii urlopy zostały wstrzymane - odparł starszy ogniomistrz Bock niechętnie.
       - Przecież tam w kraju wcale o tym nie wiedzą.
       - Ale my wiemy, Asch - odparł szef - i musimy się do tego stosować. - Był bardzo niezadowolony i bynajmniej tego nie ukrywał. Każdy, kto próbował wkroczyć w zakres jego kompetencji, dokonywał, jak mu się wydawało, zamachu na jego honor, w tej dziedzinie szczególnie mocno rozwinięty.
       Wedelmann udawał, że dokładnie czyta przedłożone mu papiery. Ale nie czytał ich. Siedział pochylony do przodu i słuchał.
       Stojący za Wedelmannem Asch spojrzał na starszego ogniomistrza Bocka i potrząsnął głową. - Nie wiem - powiedział z powątpiewaniem - czy to, co robisz, jest słuszne.
       - W każdym razie jest zgodne z obowiązującymi w tej chwili rozkazami. Chyba w to nie wątpisz, Asch.
       Kowalski przepił do Vierbeina, mrugając przy tym okiem. Soeft zaciągał się z rozkoszą mocnym cygarem, które wyjął ze swej skórzanej papierośnicy. Wedelmann udawał zagłębionego w papierach. Bock i Asch stali naprzeciw siebie z zadziornymi minami
       - Słuchaj no, Bock, jeżeli dajesz naszemu małemu papiery na podróż służbową, będzie się musiał zameldować w dywizjonie zapasowym. Wtedy mogą dysponować nim, jak długo ich to będzie bawiło.
       - Ale przecież i tak musi się zgłosić w dywizjonie zapasowym. Inaczej nie mógłby wykonać polecenia.
       - A tam, w dywizjonie zapasowym - powiedział z głęboką satysfakcją Soeft - siedzi nasz wielce ukochany były szef Schulz jako porucznik i dowódca baterii dowodzenia.
       Wedelmann podniósł głowę. - Tak, to rzeczywiście... Ale nie będzie chyba tak źle - powiedział. - Wojna wyrównała niejedno i pewnie na każdym pozostawiła swój ślad. A cztery lata to długi okres czasu. Co o tym myślicie, Vierbein?
       - Nie mam żadnych zastrzeżeń, panie poruczniku - odpowiedział Vierbein mocnym głosem.
       Asch potrząsnął głową. - Najlepiej byłoby - stwierdził - gdybyśmy tak wyposażyli naszego małego, żeby we wszystkich okolicznościach mógł się czuć bezpieczny i w dodatku miał coś ż tej podróży. Daj mu papiery na podróż służbową i kartę urlopową.
       - Jedno i drugie!
       - Dlaczego nie? A może myślisz, że twój podoficer kancelaryjny rozchoruje się wskutek przeciążenia robotą?
       - Podwójne papiery - powiedział szef bezradnie. - Przecież tego nie można zrobić.
       - Można wszystko, jeżeli się chce! Tak powiedział nasz führer. Starszy ogniomistrz szukał wzrokiem pomocy u porucznika. To, że Asch jest tubą Wedelmanna, nie ulegało wątpliwości, ale w takim wypadku, jak ten, należało uzyskać bezpośrednią aprobatę. Gdyby bowiem sprawa przybrała niepomyślny obrót, co nie było wykluczone, dobrze byłoby mieć niedwuznaczny rozkaz. - Jeżeli pan porucznik uważa...
       Wedelmann bębnił ołówkiem po papierze przykrywającym stół. Nie mógł się zdecydować przede wszystkim dlatego, że w izbie znajdowało się więcej niż dwóch ludzi. A nie jest dobrze, jeżeli zbyt wielu wie o rozkazach budzących wątpliwości. Zabraniało mu tego jego pojęcie o obowiązkach służbowych.
       - Cóż wy o tym myślicie, Vierbein? - zapytał swego wysoko odznaczonego podoficera.
       Vierbein wyczuł, w jak niemiłej sytuacji znalazł się dowódca jego baterii. I jak zawsze był gotów do odegrania roli potulnego podwładnego. Odpowiedział więc: - Myślę, że papiery na podróż służbową wystarczą, panie poruczniku.
       - Jak chcecie - odetchnął z ulgą Wedelmann i podpisał.
       Asch wychylił swoją szklankę i zaraz znowu ją napełnił. Również Kowalski pił niemal bez przerwy, ale trudno to było po nim poznać. Soeft w zaskakującym przypływie wielkoduszności otworzył skórzaną papierośnicę i częstował cygarami. Nawet Vierbein zapalił, nie krztusząc się przy tym.
       - Jutro po południu - powiedział Soeft - będziesz już, mały, w kraju. Mogę sobie wyobrazić, co będziesz jutro wieczorem robił.
       Wszyscy roześmieli się. Śmiech wzmógł się jeszcze, kiedy Vierbein się zaczerwienił.
       - Jakże będzie, mały? - zapytał Soeft ze zwykłą pewnością siebie. - O ile cię znam, chętnie zabierzesz ode mnie paczuszkę. A może nie?
       - Ależ oczywiście! Żeby tylko nie ważyła więcej niż pięć kilo.
       - Pięć kilo! Tyle ważą zwykłe listy Soefta.
       Bombardier Kowalski mieszał w rozmarzeniu swój napój. Później wychylił z głośnym siorbaniem dalszą porcję grogu i powiedział: - Kto wie, co się właściwie dzieje w "Bismarckshöhe". Zapewne młode jagnięta pasą się tam teraz na naszych żyznych pastwiskach. Wiecie, o czym czasami marzę? Gdyby się ta zasrana wojna miała kiedyś skończyć, co przecież jednak jest do pomyślenia, będziemy tam urządzać w soboty bitwy na kufle z niszczeniem sprzętu włącznie. Zawsze pod hasłem: "Tylko dla starych żołnierzy frontowych". Za żołnierza frontowego będzie uważany ten, kto co najmniej jednego położył i przynajmniej jedną chce położyć. Musi tego dowieść na podstawie książeczki żołdu. Uważaj się za straż przednią, Vierbein. Oczekuję po tobie, że odtańczysz tam honorowego walca.
       - Przecież w czasie wojny się nie tańczy - powiedział Vierbein poważnie.
       - Tak, w czasie wojny tylko się ciągle maszeruje! Zrozumiałeś to zupełnie dokładnie, mój mały. Nie ma miłości, dziewcząt, łóżek, jest tylko ojczyzna i jej wrogowie. Poza tym są bohaterowie jak ty, mój mały, dla których wojna to rzecz święta.
       - Przymknijcie no się, Kowalski - powiedział ostro Wedelmann. - Stulcie natychmiast gębę. Jak na kierowcę pijecie o wiele za dużo.
       - Jestem tu nie tylko kierowcą - odparł Kowalski niewzruszony - ale również człowiekiem. Jako człowiek interesuję się nie tylko wojną. Tego nie można tak łatwo wytrzebić, panie poruczniku.
       - Przede wszystkim jesteś człowiekiem pijanym - powiedział
       Asch próbując przejść do porządku nad nieco kłopotliwą sytuacją.
       - A ty jesteś ogniomistrzem - oświadczył Kowalski zaczepnie. - I to się czasami nawet czuje.
       Wypili wszyscy, żeby nie mówić. Wyczuwali niezadowolenie Wedelmanna, znali również jego przyczynę. Ale nawet im do głowy nie przyszło niepotrzebnie się deklarować. Narodowy socjalizm Wedelmanna wystarczył dla nich wszystkich.
       - Czy chcecie właściwie tu nocować? - zapytał Asch po ostatniej butelce.
       Po zapewnieniu Ascha, że nie ma już nic więcej do picia, podnieśli się; Wedelmann uważał za wskazane nie otwierać nowej skrzynki Soefta.
       Wzięli Vierbeina między siebie. Przed zameldowaniem się u porucznika Wedelmanna Vierbein pożegnał się po południu z obsługą swego działa na stanowisku ogniowym. Teraz jechał na tyły baterii, gdzie rezydował szef. Stamtąd miał zostać odtransportowany rankiem na lotnisko leżące w pobliżu miasteczka przyfrontowego. A w kilka godzin później - ojczyzna!
       Ogniomistrz Asch poklepał swego przyjaciela Vierbeina po ramieniu. - Spraw się dobrze - powiedział. - Pozdrów moją żonę. Powiedz jej, że mi się świetnie powodzi. Pociesz ją przysłowiem, że "złego diabli nie wezmą" i tak dalej.
       Asch cofnął się nieco. Kleisty półmrok zamierającej już lampy naftowej rzucał cień na jego twarz. Pozostawił Vierbeina porucznikowi Wedelmannowi.
       - Odprowadzę was jeszcze do wozu - powiedział porucznik. Wyszli. Śnieg w zamglonym świetle księżyca miał wygląd bladoszary. Noc była chłodna i wilgotna. W gęstych chmurach wisiało już skradające się wiosenne ciepło.
       - Vierbein - odezwał się Wedelmann - wypełnijcie zlecenie dobrze i dokładnie. Nie dajcie się zbić z tropu. Wracajcie zdrowi ze sprzętem radiowym i personelem.
       - Rozkaz, panie poruczniku.
       - I jeszcze jedno, mój drogi. Sprawa osobista. - Wedelmann odciągnął Vierbeina na bok. Ociągał się, był wyraźnie zakłopotany.
       Wreszcie bardzo szybko, wbrew swemu zwyczajowi, powiedział: - Kazałem wam przedtem zapakować do plecaka dwie butelki dobrego koniaku. Jedna jest dla was. Na zdrowie, mój drogi. Wypijcie ją do dna w miłym towarzystwie. A jeżeli chodzi o drugą butelkę, to oddajcie ją pani Schulz. Pani Lorze Schulz. Znacie ją przecież. Powiedzcie jej... Albo nie mówcie jej nic. Powiedzcie tylko, że się pięknie kłaniam i życzę wszystkiego najlepszego. Poza tym nic więcej. Tak, to wszystko. Mam nadzieję, że załatwicie sprawy pomyślnie.
       Zanim Vierbein zdążył odpowiedzieć, Wedelmann wycofał się z uczuciem ulgi. Zacierał ręce, jak gdyby przed chwilą dotknął rozpalonego żelaza. Potem pochłonęły go ciemności. Nie wrócił do swej chaty, miał ochotę połazić jeszcze trochę po nocy.
       - Stale powtarzam - pozwolił sobie zauważyć Soeft - że potrzebna mu jest kobieta. Sam idealizm nie uszczęśliwia. Jak myślisz, Asch, czy mam mu sprokurować jakąś Nataszę?
       - Ciągle jeszcze jesteś tutaj? - zapytał Asch. - Jeżeli nie ulotnisz się w ciągu dwóch minut, będę strzelać.
       - Do widzenia! - powtórzył Vierbein raz jeszcze. Potem wsiadł do wozu, w którym poza Kowalskim siedzieli już szef i Soeft. Kowalski zapuścił silnik i pożeglował śmiało między pierwszymi lejami. Rzucił wóz w objęcia nocy.
       - Ten łobuz jedzie jak szatan - powiedział Wedelmann, który wypłynął z ciemności i stanął za Aschem.
       - Można się zdać na naszego małego - odparł Asch zgadując myśli swego porucznika. - Chyba diabeł musiałby się wmieszać w tę sprawę.
       - W naszych czasach nie jest to takie wykluczone. Wedelmann położył rękę na ramieniu Ascha i wsłuchiwał się w warkot silnika, który zdawał się zamierać. Noc pochłonęła wszystko. Znowu otoczyła ich na krótką chwilę czatująca, podstępna cisza wojny.
       - Zimno - powiedział Asch tylko po to, by przerwać tę ciszę. - Zimno i mokro.
       Potem blady księżyc przebił się przez chmury. Wyglądał tak, jak by owiewały go kłęby gazy. Trupioblada powłoka śnieżna wsysała w siebie księżycowe światło. Ciemności rozpraszały się.
       W parowie prowadzącym na stanowisko ogniowe ukazał się wartownik. Prawie bezgłośnie brodził w głębokim śniegu, ruchy miał irytująco powolne, jak by w ogóle się nie ruszał z miejsca. Wreszcie przystanął.
       A potem wydało się, że zatrzymał się cały świat. Jak gdyby przestały istnieć fronty, między którymi leżą zamarznięte trupy. Jak by nie było żołnierzy zawiniętych w brudne koce. I nie było miasteczka przyfrontowego, które nie zna spokoju, ale też nie wie dobrze, co to wojna. I nie było już na ziemi kobiety, na której można by się wesprzeć. Czyżby świat stał się cmentarzem?
       - Gdyby się wiedziało, co świat przez taką noc potrafi wymyślić - powiedział ogniomistrz Asch.
       
       Kapitan Witterer, nowy dowódca, wsiadł sprężyście do wozu terenowego trzeciej baterii, który czekał na niego przed budynkiem sztabu pułku. Resory jęknęły, kiedy opadł na siedzenie, nie tracąc zresztą sprężystej postawy.
       Kierowca siedział spokojnie przy kierownicy. Z tyłu wozu piętrzyły się dość liczne bagaże. Widać zawieszone na niebie zmęczone słońce skusiło kierowcę do południowej drzemki, gdyż siedział nieruchomo.
       - A więc do mojej baterii! - zawołał kapitan Witterer ochoczo. - Ale jeżeli można prosić, w ostrym tempie.
       - Na stanowiska ogniowe czy na tyły? I to na bliższe czy dalsze? - zapytał kierowca. Wyrecytował to jak zaaferowany kelner treść jadłospisu.
       - Naprzód do kancelarii - powiedział Witterer tonem znacznie mniej uprzejmym. Zachowanie tego kierowcy nie podobało mu się, jak zresztą nie podobało mu się niejedno, co dotychczas zobaczył. Miał wrażenie, że wszyscy żołnierze, w każdym razie ci z jego baterii, są mało karni i niezdyscyplinowani. To się musi zmienić, możliwie szybko i możliwie gruntownie!
       - Jak się nazywacie? - zapytał kierowcę.
       - Kowalski - odpowiedział tamten.
       - Generał Kowalski?
       - Tylko Kowalski - powiedział kierowca, dał gazu i ruszył w kierunku leja. Wóz skręcił w bok, osiadł, potem skoczył gwałtownie w górę. Witterer chwycił się instynktownie bocznego oparcia, czapka z daszkiem mocno mu się przechyliła. - Mój stopień służbowy - oznajmił po jakimś czasie Kowalski - bombardier.
       Witterer milczał i patrzył na szosę. "Ta trzecia bateria - mówił sobie i ubolewał, że musi to sobie powiedzieć - wygląda jak chlew. Jak wiele rzeczy w tym rejonie!" Witterer nie należał jednak do ludzi łatwo tracących wiarę i otuchę. Urok rośnie wraz z przeszkodami i oporami - rozmyślał dalej, usiłując przy tej szaleńczej jeździe zachować równowagę. - Zamienić świński chlew we wzorową stadninę - oto wdzięczne zadanie dla energicznego człowieka!
       Kapitan Witterer przybywał wprost z Naczelnego Dowództwa Wojsk Lądowych. Był tam niemal prawą ręką jednego z generałów od transportu. Do świetnej kariery wojskowej brakowało mu jeszcze tak zwanej "próby frontu". Ale cóż to znaczy dla niego, który dotychczas dawał sobie ze wszystkim radę lewą rączką. Właśnie przystępował do naprawienia tego mankamentu swej urody. Za dwa, trzy miesiące skończy się jego gościnny występ tutaj, a frontowi przybędzie jeszcze jeden pododdział, z którego będzie mógł być dumny.
       Wóz opuścił miasteczko przyfrontowe i pędził po opustoszałej szosie. Bladoszary śnieg, obumarłe drzewa, nędzne chaty zdawały się przelatywać obok nich. Benzyna śmierdziała, silnik huczał, mokre, zimne powietrze wiało prosto w nos. Kierowca prowadził wóz dwoma palcami lewej ręki; prawą wsunął głęboko do kieszeni swego płaszcza.
       Witterer przyjrzał się temu człowiekowi dokładniej. Nie można było powiedzieć, żeby płaszcz jego był czysty; szczerze mówiąc, był brudny, straszliwie brudny. Miał pełno tłustych plam, poza tym był popryskany błotem, pochodzącym prawdopodobnie jeszcze z ubiegłej jesieni. W dodatku łobuz nie był ogolony, bił od niego stęchły, słodkawy odór alkoholu, z którym zetknąć się można wczesnym rankiem w obskurnych szynkach. Ręce, przypominające płetwy, miały taki wygląd, jak gdyby każdego wieczora grzebał nimi w ziemi. Przecież to nie jest żołnierz, a w każdym razie nie jest to żołnierz, który pasuje do jego pododdziału, to po prostu jakaś kreatura. Jedno trzeba przyznać: kierowca z niego doskonały. Jedzie jak sam diabeł. To już coś jest.
       - Jak daleko jeszcze? - zapytał Witterer.
       - Już niedaleko - odparł bombardier.
       Kowalski skierował wóz w stronę zapchanej ludźmi wsi, w której znajdowało się zapasowe stanowisko taborów baterii. Zmniejszył tylko nieznacznie tempo, choć pojazdy i ludzie próbowali zastąpić mu drogę. Tak im się niebezpiecznie dobierał do skóry, że starali się usunąć jak mogli najprędzej. Witterer był naprawdę zdumiony. Obserwował swój nowy teren działania z wzrastającą nieufnością.
       Na podwórzach stały czołgi. W nędznej kuźni huczał warsztat naprawczy; chore ciężarówki tłoczyły się dokoła niego. Szpital polowy zagnieździł się w budynku szkoły. W największym domu wsi kwaterował sztab jakiegoś pułku piechoty. W rejonie drugiego co do wielkości budynku rozlokowało się zapasowe stanowisko taborów trzeciej baterii.
       Kowalski pożeglował w stronę kancelarii. Znalazłszy się przed nią zahamował tak mocno, że Witterer omal nie wpadł na przednią szybę. Zanim zdążył wypowiedzieć to, co mu się spontanicznie cisnęło na usta, otworzyły się drzwi chaty, przez które wytoczył się starszy ogniomistrz Bock - szef baterii.
       Bombardier Kowalski z wzrastającym entuzjazmem rozkoszował się niezwykłą sceną, której był teraz świadkiem. Szef przystroił się wedle wszelkich zasad i wymagań koszarowego dziedzińca; nawet jego notes tkwił dokładnie we właściwym miejscu. Przypiął sobie baretki odznaczeń i Wojenny Krzyż Zasługi z Mieczami, który błyszczał od sidolu. Również pas lśnił nieposzlakowaną czystością. W butach jak w lustrze odbijał się brudny śnieg. Kowalski był zachwycony - nie wiedział, że coś takiego jeszcze istnieje.
       Starszy ogniomistrz Bock wyprostował się jak struna, zasalutował ściśle przepisowo i rześko, z rozmachem zameldował: - Trzecia bateria - dwóch oficerów, dwudziestu trzech podoficerów, stu trzydziestu ośmiu szeregowców. Dwóch podoficerów i dziewięciu szeregowców w szpitalu, jeden podoficer i czterech szeregowców odkomenderowanych, jeden szeregowiec w areszcie śledczym, jeden w areszcie.
       Witterer był szczerze uszczęśliwiony. Nareszcie, nareszcie jakiś człowiek z jego baterii, który robi dobre wrażenie. Stary żołnierz - widać to na pierwszy rzut oka. Kręgosłup armii! Na takich ludzi mógł się zdać, takich, właśnie takich potrzebował!
       Witterer wysiadł, wciąż jeszcze zachowując sprężystą postawę. Sztywnym krokiem podszedł do swego szefa baterii i podał mu rękę, co najwidoczniej napełniło Bocka wielką dumą. Patrzyli przy tym na siebie, jak by chcieli złożyć sobie nawzajem, życzenia. Kowalski miał zabawę iście królewską.
       Starszy ogniomistrz popędził do swojej kwatery i otworzył szeroko drzwi. Witterer schylił się, choć nie było to nieodzowne, i wszedł do chałupy. Zastał tu porucznika Wedelmanna, który właśnie przeglądał tajne dokumenty.
       Obaj oficerowie przywitali się, wymienili swe nazwiska ukrywając obustronną ciekawość za parawanem dziarskiej, umyślnie podkreślonej serdeczności. Po kilku zdawkowych komplementach, podczas których lustrowali się jak handlarze koni, usiedli.
       - Jestem tu wprawdzie od przedwczorajszego popołudnia, ale pan pułkownik Luschke uznał za wskazane przede wszystkim zaznajomić mnie ogólnie z tym odcinkiem frontu.
       - To należy do metod pułkownika Luschke - powiedział Wedelmann. Rzucił krótkie spojrzenie w stronę starszego ogniomistrza Bocka, który ze względów taktycznych ustawił się za Wittererem i wskutek tego nie musiał ukrywać lekkiego uśmiechu. Wedelmann i Bock pomyśleli to samo: jedna z metod pułkownika Luschke polega na tym, że każdy nowy oficer musi przede wszystkim przejść próbę ogniową w sztabie pułku, i to trwająca co najmniej dwadzieścia cztery godziny. Jeżeli nie był to człowiek, który upadł na głowę, wiedział po tych dwudziestu czterech godzinach, skąd wiatr wieje. Jeśli życie było mu miłe, stosował się do tego.
       - Dowódca pułku - powiedział Witterer - to osoba wielce godna uwagi.
       Wedelmann skinął głową. - Nie można go ani ominąć, ani podejść. Dobrze jest wiedzieć o tym.
       - Trzecia bateria miała dotąd niemałe sukcesy, prawda?
       - Można by to powiedzieć.
       - Miejmy nadzieję, że nie kosztem dyscypliny. Wedelmann oparł ręce na udach. Wyglądał jak bokser czekający w rogu ringu na pierwszą rundę.
       - Siła bojowa ważniejsza jest niż dyscyplina - powiedział krótko.
       - Jedno warunkuje przecież drugie - rzucił Witterer tonem pobłażliwego belfra. Witterer był ostatecznie kapitanem. Czasami jest wskazane zwrócić na to uwagę nawet kolegom oficerom.
       - Takie teorie brzmią zawsze dobrze, panie kapitanie. Ale w praktyce wygląda to zazwyczaj zupełnie inaczej. A może uważa pan, że kiedyś pojawi się przepis wskazujący, jak należy prawidłowo umierać?
       Witterer uśmiechnął się z wyższością. Nie odnosił wrażenia, że Wedelmann jest takim idealnym oficerem, jakim usiłował przedstawić go pułkownik Luschke. Patrząc na niego myślał sobie, że porucznikowi brak godnej oficera postawy. Stagnacja na frontach wyraźnie nie wyszła mu na dobre. Kości wtedy rdzewieją, energia wyczerpuje się, człowiek zaczyna zbytnio się zastanawiać. Przednie linie potrzebują gwałtownie dopływu świeżej krwi. Po to przecież przybył tutaj.
       - Czy przygotował pan wszystko do przekazania mi baterii, panie poruczniku?
       - Cóż tu jest do przygotowywania? - zapytał z kolei Wedelmann. - Przekazuję panu baterię taką, jaka jest. Przekazuję panu baterię doświadczoną w bojach, wielokrotnie odznaczaną. Co pan później z nią zrobi, to już pana sprawa.
       - Niezaprzeczenie - powiedział Witterer z wyraźnym chłodem. - W każdym razie nie da się uniknąć przekazania na piśmie.
       - Nie prowadzimy tu dziennika okrętowego - rzucił Wedelmann z rosnącym niezadowoleniem. - Raport dzienny informuje dokładnie o stanie osobowym, pojazdach, amunicji, paliwie. Czy to ma pan na myśli, panie kapitanie?
       Wmieszał się starszy ogniomistrz, starając się uczynić to taktownie. - Pisemne przekazanie tajnych akt i spraw dowództwa zostało przygotowane.
       - Pięknie - oświadczył Witterer i podniósł się. - Najprzód rozejrzymy się tu nieco dokładniej.
       - Dobrze - powiedział Wedelmann podnosząc się również. - Zacznijmy od stanowisk ogniowych.
       Witterer, już w drodze ku drzwiom, udał, że coś wpadło mu właśnie do głowy; coś, co nie było istotne, ale miało swoje znaczenie.
       - Jeszcze jedno - powiedział. - Zanim pojedziemy do dział, chciałbym wiedzieć, gdzie będę mieszkać?
       Wedelmann pomyślał sobie: Mieszkać - to chyba w tych okolicznościach słowo niezbyt właściwe. - Może pan rozgościć się w mojej kwaterze, panie kapitanie - powiedział. - Od biedy zawsze znajdzie się tam miejsce. Kwatera znajduje się w rejonie głównego stanowiska taborów.
       - Na początek - odparł Witterer - żeby się gruntownie ze wszystkim zapoznać, wolałbym ulokować się na zapasowym stanowisku.
       - Tak jest, panie kapitanie - powiedział szef; niełatwo mu było ukryć, jak mało jest tą perspektywą zachwycony. Tu była jego rezydencja. Nie pragnął wcale, by rozbił w niej namioty ktoś, kto miałby prawo wtrącać się do jego zarządzeń i był w dodatku zdecydowany to uczynić.
       Witterer skinął głową w kierunku swego szefa baterii i uśmiechnął się do niego; uśmiech ten dał Boćkowi od razu do zrozumienia, że czeka go jeszcze niejedna niespodzianka. Zanim zorientował się całkowicie, co się tu właśnie święci, kapitan oświadczył: - Najlepszą kwaterę na stanowisku zapasowym macie oczywiście wy, Bock.
       Wedelmann, radośnie zaskoczony, uśmiechnął się. Starszy ogniomistrz stał w milczeniu na baczność. Obaj wiedzieli, że to nie szef zajął najlepszą kwaterę, lecz oczywiście Soeft, imperator zaopatrzenia. Ale o takich finezjach Witterer nie mógł jeszcze nic wiedzieć.
       - Tak - powiedział Witterer serdecznie, rozkoszując się swoją przewagą - orientuję się w tych sprawach, mój drogi. Szef ma zawsze najlepszą kwaterę. To wiadomo. Ale odda ją pan chętnie swemu kapitanowi, prawda?
       - Tak jest - wykrztusił Bock.
       - Urządźcie więc to wszystko - kapitan Witterer delektował się swoim iście żołnierskim, jędrnym humorem. - Kiedy wrócę ze stanowisk ogniowych, zobaczę, co oprócz tego macie jeszcze dla swego nowego dowódcy.
       - Tak jest, panie kapitanie - powiedział Bock z goryczą.
       - Proponuję - wmieszał się rozweselony Wedelmann - aby szef przeniósł się ze swoją kancelarią do Soefta. Oczywiście pod warunkiem, że pan kapitan nie będzie miał nic przeciwko temu.
       - Przenieście się ze swoją kancelarią do Soefta - zadecydował Witterer.
       Starszy ogniomistrz ujrzał oczyma wyobraźni mnóstwo spadających na niego okropnych komplikacji. Nie tylko stracił wygodną kwaterę, ale będzie miał w dodatku na karku Soefta. Co sobie właściwie nowy dowódca myśli? Przecież Bock nie może ni stąd, ni zowąd zadrzeć z Soeftem! Właśnie z Soeftem! Jeżeli tego na czas nie ureguluje, rezultatem mogą być po prostu głodowe racje! Ten nowy nie ma przecie pojęcia, co się tu naprawdę dzieje.
       - Kto jest właściwie moim stałym kierowcą? - zapytał Witterer.
       - Bombardier Kowalski - odpowiedział skwapliwie Bock.
       I to, że mógł to powiedzieć, nieco go uspokoiło. Bo Kowalski był idealnym hamulcem dla każdego, kto miał ochotę posunąć się za daleko.
       - Akurat ten Kowalski? - zapytał Witterer bez zbytniego entuzjazmu.
       - To najlepszy kierowca baterii odpowiedział Wedelmann. - Dorasta do każdej sytuacji. - I on z całego serca użyczał Wittererowi Kowalskiego. Bombardier Kowalski potrafił, jeśli chciał, słyszeć, jak trawa rośnie, i odgadywać myśli, a jeżeli były niemiłe, to jego specjalnością było paraliżowanie ich.
       - No dobrze - odrzekł Witterer. - Z czasem uporamy się z nim.
       Witterer i Wedelmann opuścili kancelarię w pozornej zgodzie i w towarzystwie Bocka podeszli do wozu. Bombardiera Kowalskiego nie było. Znaleziono go po chwili przy kuchni polowej, gdzie sprawdzał, czy mięso zostało dobrze ugotowane.
       Kowalski zawiózł starego i nowego dowódcę w piekielnym tempie na główne stanowisko taborów. Stamtąd obaj udali się do dział ustawionych na końcu wsi.
       Witterer, wykorzystując zgodnie z przepisami każde naturalne ukrycie, nałożył hełm i oparty o drzewo, pochylony naprzód, ze skupieniem lustrował okolicę przez lornetkę polową. Nieprzyjacielskie linie były prawie niewidoczne.
       - Tylko dwa nasze działa - wyjaśniał Wedelmann, który stał w rozkroku na śniegu obok niego - mogą być użyte do strzelania na wprost. Dwa pozostałe panują nad leżącymi tutaj wzgórzami, po tej stronie stanowisk naszej piechoty, i są przewidziane do obrony przeciwpancernej.
       - A pośrednio?
       Wedelmann wyciągnął zza mankietu zużytą, pomazaną kolorowymi ołówkami mapę i rozłożył ją. - Pośrednio wszystkie cztery działa mają w swym zasięgu leżący przed nami odcinek frontu.
       Krótkimi ruchami rąk pokazywał na mapie i w terenie dozory i punkty obserwacyjne oraz stanowiska ogniowe baterii sąsiednich; próbował ukazać linie nieprzyjacielskiego frontu.
       - A jak często posyłacie braciszkom z tamtej strony upominki?
       - W ostatnich tygodniach panował tu całkowity spokój.
       - Co? Nic na dzień dobry? Nic na dobranoc?
       Wedelmann złożył swoją mapę. - Panie kapitanie - powiedział Uprzejmie - nasze zużycie amunicji jest stale zależne od sytuacji. Jeżeli chodzi o ćwiczenia w strzelaniu, to nie potrzebujemy ich już urządzać. Bateria nasza zebrała już wystarczającą ilość doświadczeń bojowych.
       Witterer, ciągle jeszcze kryjąc się, nie zaszczycił tych wywodów żadnym komentarzem. Jego krytyczne nastawienie w stosunku do porucznika Wedelmanna wydawało mu się całkowicie uzasadnione. Wedelmann był widocznie znużony frontem. Żołnierze jego dostosowywali się automatycznie do niego. Brak im było iskry zapalającej.
       Przekonawszy się, że na tym odcinku frontu panuje absolutny spokój, kapitan Witterer obszedł stanowisko ogniowe dział, zagrzewając zdziwionych żołnierzy, wartowników przy działach i załogi, w schronach odpowiednio dobranymi słowami. Padły do przesytu znane wyrażenia w rodzaju: "aktywizować się", "nie rdzewieć", "pokazać, na co nas stać" i taki dalej. Wedelmann milczał i nie dziwił się. Żołnierze dziwili się i również milczeli. Witterer tłumaczył to sobie jako dowód szacunku.
       Obaj oficerowie, których myśli były nie tylko bardzo różne, ale często wprost sprzeczne ze sobą, udali się do kwatery porucznika Wedelmanna. Zastali tam ogniomistrza Ascha. Kapitan zdumiał się na jego widok. Potem uśmiechnął się chytrze jak belfer, który ma przystąpić do poprawiania zeszytów.
       - Omal o was nie zapomniałem - powiedział Witterer.
       - Wiedziałem, że pan kapitan przypomni mnie sobie.
       - Ogniomistrz Asch jest w naszej baterii podoficerem do zleceń specjalnych - powiedział Wedelmann. - Nie miałem pojęcia, że pan poznał już Ascha.
       - Tak, poznałem go już. I jak mi się zdaje, gruntownie. Usiedli. Asch, choć nie wezwany, również zajął z całkowitą swobodą miejsce przy stole. Witterer postanowił znieść to w milczeniu. Później, kiedy wyjaśni sytuację, będzie to wyglądało inaczej. Zupełnie inaczej!
       - Co nowego na stanowiskach ogniowych, Asch? - zapytał porucznik.
       - Trzeba na nowo sprawdzić trzecie działo. Jeżeli zawieziemy je do warsztatu jeszcze dzisiaj, będzie pojutrze gotowe.
       - Czy pan kapitan się zgadza?
       - Czy ci puszkarze nie mogą zjawić się na stanowisku ogniowym? - zapytał Witterer.- Czyżby już teraz mieli pełne portki?
       - Nie ma powodu, by już teraz mieli pełne portki, panie kapitanie - odpowiedział Asch. - Puszkarze mogliby oczywiście, gdybyśmy na to nalegali, dokonać sprawdzenia na stanowisku ogniowym. Ale praca w warsztacie jest szybsza i dokładniejsza.
       - To się tak łatwo mówi. A jeżeli tymczasem coś się tu stanie, ogniomistrzu?
       - Z dnia na dzień nic się tu stać nie może, panie kapitanie. Na całym przeciwległym odcinku frontu nieprzyjaciela nie ma w tej chwili czołgów i prawie nie ma artylerii. Nasi obserwatorzy nie zameldowali również o żadnych posiłkach, ani materialnych, ani osobowych. Zauważylibyśmy to co najmniej kilka godzin wcześniej.
       - Osądzanie tego rodzaju spraw proszę na przyszłość pozostawić mnie, ogniomistrzu. - Witterer oznajmił to ze spokojem, tak jak by udzielał tylko rady. Ale nie pozostawiał żadnej wątpliwości, że nie życzy sobie dyskusji ani na ten, ani na żaden inny temat.
       Asch zorientował się od razu i zamilkł. Spojrzał na Wedelmanna, ale ten wyraźnie unikał jego wzroku. - Zastosuję się do tego - powiedział ogniomistrz.
       Otworzyły się gwałtownie drzwi, wsunął się przez nie Kowalski. Zatłuszczoną czapkę polową miał głęboko zsuniętą na kark, spod płaszcza widać było rozpięty kołnierz bluzy.
       - Czego tu chcecie? - zapytał Witterer.
       - Ogrzać się - odpowiedział Kowalski i podszedł do pieca.
       Wyciągnął przed siebie ręce i uśmiechnął się błogo. Potem stuknął butami o podłogę, by strząsnąć z nich śnieg.
       - Co oprócz tego? - zapytał Ascha Wedelmann, który już zdążył oswoić się z tego rodzaju wystąpieniami Kowalskiego.
       - Nie powinniśmy powierzać kapralowi Krausemu działonu Vierbeina.
       Witterer chciał wiedzieć, co to za jeden ten Vierbein. Wedelmann poinformował go. Potem Witterer chciał się dowiedzieć, dlaczego nie ma tego Vierbeina na stanowisku ogniowym. Wedelmann poinformował go i o tym. A kto to taki ten Krause? Dlaczego nie powinien obejmować działonu Vierbeina?
       - Kapral Vierbein - oświadczył Asch - jest w wyjątkowo dobrych stosunkach z obsługą swego działa. Kapral Krause to typ zupełnie inny, a właściwie mówiąc, zupełne przeciwieństwo Vierbeina. Żołnierze z trudem przyzwyczailiby się do niego, kto wie, czy nie zaświniłby Vierbeinowi całej obsługi.
       - Obejrzę sobie przy sposobności tego kaprala Krausego - powiedział Witterer. I pomyślał: - Jeżeli ten Asch tak uporczywie występuje przeciw Krausemu, to Krause musi być osobnikiem zupełnie różnym od Ascha. To jest interesujące. Bo ten Asch...
       - Nie macie tu nic do picia? - zapytał Kowalski bez żenady głosem tak donośnym, jak gdyby znajdował się w piwiarni.
       - To dla was szczyt błogości, co? - zapytał Witterer ironicznie.
       - Mniej więcej - odpowiedział Kowalski. - Cóż nam zresztą pozostaje? Byłbym zachwycony, gdyby można było wyciągać z butelek kobietki.
       Uważając mylnie, że Kowalski nadaje się do robienia na temat swojej osoby żołnierskich dowcipów, Witterer miał ochotę do dalszego ironizowania. Ale uchwycił się wyrazu "kobietki", aby poruszyć jeden ze swych ulubionych tematów: - Kiedy właściwie był tu ostatni raz zespół rozrywkowy? - zapytał przyjaźnie.
       - Tutaj? - zdziwił się Wedelmann. - Tu u nas? Pan żartuje!
       - I ta dziedzina jest więc zaniedbana - oświadczył Witterer z całą powagą. - Brak inicjatywy. Bo oczywiście sam nikt się nie zjawi, trzeba tu trochę dopomóc. Nie będę się z tym ociągał. Bombardierze, samochód w porządku?
       - Dla takiego celu zawsze - odparł Kowalski z zapałem, który szczerze zadziwił Wedelmanna i Ascha.
       
       Silnik parsknął gwałtownie jak koń osadzany w galopie. Potem syknął raz jeszcze i zamilkł. Bombardier Kowalski uśmiechnął się błogo do kapitana Witterera, który czuł jeszcze w kościach piekielne tempo.
       - A więc jesteśmy na miejscu - powiedział bombardier.
       Dotarli do miasteczka przyfrontowego, znajdowali się przed szkołą, w której umieszczone zostały przybyłe damy. Witterer lustrował względnie solidny budynek, jak by ten stał przed nim na baczność, wziął swą tekę i wysiadł z wozu. Kowalski zamierzał pójść w jego ślady.
       - Zaczekajcie tutaj - oświadczył kapitan Witterer. Kowalski spojrzał na swego dowódcę ze wzruszająco skromną miną owieczki i nie odezwał się ani słowem. Witterer nie zwrócił najmniejszej uwagi na niepokojącą dla wtajemniczonych potulność swego kierowcy. Oddalił się rześkim, elastycznym krokiem w kierunku baraku szkolnego, w którym obecnie znalazł pomieszczenie personel komendy garnizonu.
       Pozostawiony samotnie bombardier rozparł się głęboko na siedzeniu, wyciągnął nogi, przy czym umieścił zabłocone buty na zniszczonej skórzanej poduszce sąsiedniego siedzenia i z niezadowoloną miną zatopił ręce w kieszeniach płaszcza. Nie ruszając się z miejsca gapił się na wszystkich przechodzących obok wojskowych, bez względu na ich stopień służbowy.
       - Ależ to zakazana dziura! - powiedział po chwili z głębokim przeświadczeniem i tak głośno, że przechodzący właśnie podporucznik odwrócił się w przekonaniu, iż go ktoś woła. Kowalski udał, że go nie widzi, i jęknął pogardliwie.
       Wyjeżdżone drogi kręciły się i wiły poprzez miejscowość jak węże. Z kilku chylących się ku ruinie kościołów buchały sino-czarne kłęby dymu: pracowały w nich warsztaty. Niektóre, jak to Kowalskiemu było wiadome, używały jako paliwa nafty. Zgarbione, na pół drewniane domy stały w nieregularnych odstępach i wyglądały jak zapomniany materiał opałowy. Na wszystkim leżał wilgotny, lepki śnieg.
       - Mam wrażenie - powiedział Kowalski gniewnie, patrząc na pomalowany na kolor rdzawobrunatny barak szkolny, w którym Witterer znikł ze swą teczką - że ten dowódca bierze mnie za szofera.
       Pytał siebie ze zwykłą sobie dokładnością, czy ma ten błąd wyjaśnić, czy też nie. A ponieważ zawsze był zwolennikiem jasnych i niedwuznacznych sytuacji, zastanawiał się tylko, czy ma się to stać "zaraz czy natychmiast".
       Od tego rodzaju głębokich rozmyślań wybawił go widok kaprala Soefta. Soeft z nochalem podniesionym wysoko w górę wyskoczył z budynku szkolnego; przez chwilę zacierał z zadowoleniem ręce, zanim je ruchem niemal ceremonialnym okrył futrzanymi rękawicami. Wysilał się bardzo, żeby wywołać wrażenie, iż miał przed chwilą "przygodę". Uśmiechnął się do Kowalskiego porozumiewawczo, zamrugał małymi oczkami i chciał go minąć.
       - Hola, kapral! - zawołał Kowalski za nim. - Chyba opuścił was Bóg i führer, co? Nie wiecie już nic o tym, że kapral ma obowiązek pierwszy salutować bombardierowi?
       Soeft zawrócił, spojrzał na Kowalskiego i jego "wózek" i powiedział: - Dlaczego właściwie tak się drzesz, ty kulisie? Za zimno ci, co? Ale to ci nie zaszkodzi, ty lokajska duszo!
       - Siedzę tu, bo mi się tak podoba - odparł Kowalski, który poczuł się głęboko dotknięty, ale potrafił to cudownie ukryć.
       - Właśnie na takiego mi wyglądasz - Soeft uśmiechnął się z zadowoleniem. - Typowy osobnik o silnej woli.
       - Jak zechcę, wypoleruję ci facjatę - powiedział najspokojniej w świecie Kowalski. - Ale w gruncie rzeczy jestem człowiekiem zgodliwym. Butelką wódki, oczywiście litrową, nawet ty potrafisz mnie ułagodzić.
       - To możesz dostać - odparł Soeft kołysząc się. - Jeśli chcesz, nawet zaraz. Bo musisz się przecież napić, aby dodać sobie odwagi.
       - A to niby dlaczego, człowieku?
       Soeft przechylił na bok swą gruszkowatą głowę i wskazał nochalem na szopę szkolną. Przy tej okazji znowu zmrużył oczki, których szerokość nie przekraczała teraz milimetra. Kowalski uważał, że Soeft wygląda w tej chwili jak nakłuty, a przy tym błogo uśmiechnięty cielak. - Widziałeś już te laleczki, szoferze?
       Bombardier przełknął również i "szofera". Z trudem ukrywając zainteresowanie zapytał: - Klasa?
       - Ekstraklasa - powiedział Soeft podnosząc w górę kciuk. Po czym spróbował prztyknąć palcami prawej ręki, co mu się nie udało. - Absolutnie wyjątkowa klasa. - I dodał z miną fachowca: - W porównaniu z innym towarem.
       - Prawie jak we Francji, co?
       - Człowieku! - zawołał Soeft z pogardą. - Dzikusie niecywilizowany! Jak możesz to tutaj porównywać z Francją.
       - Oczy masz coraz mniejsze, Soeft. Żresz za dużo i zapewne dlatego kiepsko widzisz.
       - Sam się przekonaj, ty kulisie samochodowy! Wejdź tam na górę, szoferze. A może szoferom tego nie wolno?
       - Odwal się, łobuzie! - zawołał Kowalski wzburzony. - Albo zrobię z ciebie marmoladę. - Zaraz potem zapytał: - Gdzie właściwie te lalki biwakują?
       - Najwyższe piętro na lewo, ostatnie drzwi - zakomunikował Soeft. - Jeżeli dowódca wyrzuci cię stamtąd, co jest więcej niż pewne, możesz przyjść do mnie do kantyny. Do tylnego pokoju. Zapytaj o siostrę Betty.
       - Możesz długo czekać - powiedział Kowalski z pewną siebie miną. - Mnie nikt nie wyrzuci. Kto by spróbował, musiałby mieć dość tego życia.
       - Będziesz tu z powrotem w ciągu kwadransa. Wyznaję się na tym. Jeżeli chcesz, mogę ci wystawić list gwarancyjny. Za piętnaście minut albo znajdziesz się w kantynie, albo będziesz grzecznie czekać na ulicy, jak zresztą przystoi szoferowi.
       Po tych słowach Soeft oddalił się. Kowalski pojękując wylazł z wozu i powlókł się w stronę baraku szkolnego, przypominającego pudełko zapałek. Ogromny żółty szyld obwieszczał czarnymi literami, że zakwaterował się tu personel komendantury. Obok tego szyldu wisiał drugi, nieco mniejszy, ale widoczny, który obwieszczał: Niepowołanym wstąp surowo wzbroniony. Jak zawsze w podobnych wypadkach, Kowalski uznał się za powołanego.
       Wtarabanił się do środka i wszedł na najwyższe piętro. Tu wytarł nos palcami i skręcił na lewo. Na końcu korytarza zatrzymał się i zaczął nasłuchiwać. Uszu jego dobiegły kobiece głosy. Słuchał w zachwyceniu, otworzył usta i w tej pozie stał przez dłuższą chwilę, drapiąc się w brodę. Na dźwięk tych głosów odczuwał dziwną błogość.
       Głosy te nie dochodziły jednak, jak należało oczekiwać, z pokoju za ostatnimi drzwiami, lecz zza przedostatnich drzwi na lewo. Kowalski przysunął się bliżej i zachwyt jego wzmógł się jeszcze odrobinę. Uchylił drzwi i wsunął głowę w szparę.
       Najpierw zobaczył kobietę, jak mu się wydawało, o nieco surowym wyrazie twarzy; siedziała przy oknie i coś pisała. Przerwała swe zajęcie, ale nie spojrzała na niego. Miało się wrażenie, że na coś czeka; czyniła to z cierpliwością.
       Zaciekawione spojrzenie Kowalskiego powędrowało dalej; znowu rozdziawił gębę i przyglądał się drugiej kobiecie w pokoju. Okrągła, pulchna, najspokojniej w świecie leżała sobie wyciągnięta na łóżku, przyglądała mu się bezceremonialnie, ale bynajmniej nie przyjaźnie.
       Kobieta przy oknie spojrzała teraz chłodno na intruza i powiedziała: - Pan chyba nie pukał?
       - Nie - odpowiedział Kowalski zaskoczony. Głos jej brzmiał tak, jak gdyby była przyzwyczajona do wydawania rozkazów.
       - Czy nie słyszał pan nigdy - zapytała dama spod okna - że coś podobnego istnieje?
       - Owszem, słyszałem - odparł Kowalski, który wolał przyglądać się dziewczynie rozciągniętej na łóżku. Otworzył szeroko drzwi i wsunął się do pokoju. - Ale wyszedłem zupełnie z wprawy. Od roku przeszło nie miałem do czynienia z drzwiami, do których trzeba by było pukać. Zwłaszcza z takimi, za którym są dziewczyny.
       - W takim razie nadszedł czas, żeby się pan znowu przyzwyczaił - powiedziała kobieta, która mu się w pierwszej chwili wydała taka surowa, a teraz lekko się do niego uśmiechnęła.
       - Proszę, co możemy zrobić dla pana, panie...
       - Kowalski - rzucił z uśmiechem, usiłując nadać temu uśmiechowi wyraz zmieszania.
       - A więc proszę, panie Kowalski. - Kobieta przy oknie miała dobre, mocne spojrzenie. A teraz w dodatku ten głos! Tak, moi państwo - jedwab i oliwa! Kowalski był pod wrażeniem i nie ukrywał tego.
       - Szukam mego kapitana - powiedział.
       - Nie ma tu żadnego kapitana - oświadczyła kobieta spod okna i uśmiechnęła się.
       - A może jest u mnie w łóżku - blondynka zachichotała gwałtownie i krótko.
       - Mogę zobaczyć - powiedział Kowalski ochoczo.
       - A więc, panie Kowalski, czego jeszcze pan sobie życzył - zapytała kobieta o krótkich ciemnych włosach.
       - Mogę sobie wyobrazić, czego on chce - odezwała się blondynka podniecająco wysokim dyszkantem.
       - Nie wszyscy chcą tego, co ty masz na myśli, Violo - powiedziała z wyrzutem kobieta przy oknie. Blondyna przewróciła się pod kocem z jednego biodra na drugie.
       - Z pewnością - odparł Kowalski głosem podejrzanie poczciwym - z pewnością nie. Ja wcale nie jestem niebezpieczny.
       Miał diablo niemiłe uczucie, że się przy tym zarumienił. Zapomniał w tej chwili, że to niebezpieczeństwo u niego nie istnieje. Kobieta, która odsunęła rozpoczęty list, uśmiechnęła się. Blondyna w łóżku znowu zachichotała. Uśmiech wywołał u Kowalskiego zmieszanie, chichot irytował go.
       Zmusił się po prostu do swej dawnej czelności.
       - Skoro pyta mnie pani, czego chcę, to chciałbym wiedzieć, jak się pani nazywa. Moje nazwisko Kowalski, to pani już wie, na imię mi Bruno. A pani?
       - No widzisz! - zawołała blondyna. - Zawsze to samo! Przede wszystkim chciałby porozmawiać.
       - A więc dobrze - powiedziała względnie uprzejmie kobieta o macierzyńskich oczach. - Należymy obie do zespołu rozrywkowego. Nazywam się Charlotta. Gram na fortepianie, deklamuję wiersze, próbuję prowadzić konferansjerkę podczas naszych występów. A to jest Viola; właściwie, o ile się nie mylę, na imię jej Wilma. Tańczy. W każdym razie w paszporcie ma wypisane: tancerka.
       - Jestem przecież tancerką.
       - Mogę sobie to doskonale wyobrazić - odezwał się Kowalski i pozwolił sobie na zmrużenie oka. Wyciągnął rękę i podniósł w górę kciuk, co miało być dowodem uznania.
       - No, kończmy już to prywatne przedstawienie - powiedziała zdecydowanym tonem kobieta przy oknie; głos jej nie brzmiał już uprzejmie. - Do widzenia.
       - A gdzie znajdę kapitana? Musi być tutaj. Czy są tu jeszcze inne kobiety w waszym rodzaju?
       - Jeszcze jeden egzemplarz - powiedziała Charlotta. - Nazywa się Liza, mieszka w sąsiednim pokoju. Kapitanowie należą do jej świty. Prawdopodobnie będzie ucieszona pańskim widokiem tak samo jak i my.
       - Jeżeli panie dalej chcą się cieszyć, chętnie tu zostanę - oświadczył ochoczo Kowalski.
       - Na razie nie ma potrzeby - odparła Charlotta. Wstała i podeszła do Kowalskiego; zauważył, że jest wysoka i dobrze zbudowana. - Może kiedyś później - powiedziała, ale przy otwieraniu drzwi z oczu jej znikł uprzejmy wyraz.
       Kowalski dał się bez oporu wypchnąć na korytarz. Dotknął rękawa, na którym przed chwilą leżała jej ręka. Zaczął to miejsce wąchać, ale czuł tylko woń swego potu, wilgoci i słomy, którą przesiąkł jego mundur. Miał jeszcze tyle poczucia subtelności, by uznać to za mało budujące.
       - Do pioruna! - powiedział, i brzmiało to tak, jak gdyby chłop stwierdzał, że grad wybił mu żyto.
       Ale Kowalski nie należał do ludzi, którzy sobie pozwalają na sentymentalne myśli, jak w powieści. Brał życie, jakim było. Nigdy niczemu nie dopomagał, najwyżej hamował coś czasem. Wmawiał w siebie, że to, co mu się tutaj przydarzyło, pozostaje jedynie w związku z ciekawością. A kobiety - w jego pojęciu "baby" - zasługiwały od czasu do czasu na takie reakcje, zwłaszcza w tych warunkach!
       Zapukał śmiało do ostatnich drzwi i wszedł nie czekając na odpowiedź. Było widoczne, że przeszkadza, choć sytuacja, w którą wdepnął, nie była zbyt drażliwa. Spoglądająca na niego ze zdziwieniem para zachowała dystans. Siedzieli przy stole i popijali kawę. Była to prawdziwa ziarnista kawa, pachniała Soeftem.
       - Czego tu chcecie? - zapytał oburzony Witterer.
       Dziewczyna, której było na imię Liza, patrzyła na niego wielkimi, pochłaniającymi wszystko oczyma i milczała zachowując piękną pozę. Wyciągnęła palec i zaczęła nim wodzić wzdłuż brzegu stołu.
       - Chciałem zapytać, jak długo jeszcze mam czekać?
       - O tym się dowiecie.
       - Gdyby to miało trwać jeszcze długo - rzekł Kowalski przyglądając się bez żenady dziewczynie o wielkich oczach - mógłbym pojechać do kantyny żołnierskiej na jednego.
       - Jedźcie sobie, człowieku, z Bogiem do kantyny. Ale pić tam nie będziecie. Najwyżej herbatę.
       Kowalski uznał, że palec Lizy, którym wodziła po- stole, jest godny uwagi. Powiedział posłusznie: - Tak jest! - I pomyślał sobie: A więc herbata - wedle rozkazu! - Herbata z rumem.
       Względnie rum z herbatą. I dodał dobrodusznie: - Jak pan tu skończy, może mnie pan stamtąd zabrać.
       - Co wy sobie właściwie myślicie? - wybuchnął kapitan Witterer, i na jego kanciastej twarzy robota zarysowały się mocno szczęki. Kowalski uznał i tę reakcję za interesującą i pozostawił swemu kapitanowi dość czasu na znalezienie nowych słów.
       - Przecież to takie proste - powiedziała Liza bardzo uprzejmie. - O piątej mamy próbę orientacyjną. Pozostaje nam więc godzina czasu. Czy nie byłoby praktycznie, panie kapitanie, gdyby kierowca przyjechał tu po pana kwadrans przed piątą?
       Kowalski zarejestrował sobie: Zbyt daleko jeszcze z nią nie zaszedł. Są jeszcze ciągle ze sobą na pan i pani. Ale to może się prędko zmienić, zwłaszcza w takich czasach jak obecne. Ta mała również wejdzie na złą drogę. Właściwie szkoda takiego ładnego dzieciaka, ale na wojnie...
       - Chcecie tu przezimować, co? - zapytał ironicznie Witterer w poczuciu swej bezgranicznej wyższości.
       Kowalski był bliski powiedzenia: "dlaczego nie". Ale na czas przyhamował, złożył coś w rodzaju ukłonu i odmaszerował.
       Pojechał do kantyny, wszedł do znanej na froncie szopy jak do poczekalni. Minąwszy wielką izbę, w której stały długie stoły, udał się do następnej izby.
       Siedział tu, jak zwykle rozparty, kolega Soeft. Przed chwilą ubił z siostrą Betty intratny interes i na tę intencję wypili po jednym.
       - Łobuz z pana - powiedziała rezolutna siostra Betty. - Ponieważ chodzi tu jednak o kantynę żołnierską, jest mi obojętne, kto nam dostarcza najlepszych rzeczy. Żołnierzom moim zawsze mogą się przydać.
       Kowalski usiadł obok nich. Rozparł się szeroko łokciami na świeżo wyszorowanych deskach stołu, oparł głowę na ręce i uśmiechnął się czarująco.
       - Czy z pana także taki ptaszek? - zapytała siostra Betty.
       - Skądże znowu - odrzekł potulnie Kowalski. - Od czasu do czasu popijam tylko na jego koszt, co mu przynosi zaszczyt.
       Siostra roześmiała się, potrząsnęła głową i odeszła. Z tyłu wyglądała jeszcze potężniej niż z przodu.
       - Jak moja matka - powiedział Soeft i spojrzał w jej kierunku z zadziwiającą u niego tkliwością. - Zupełnie taka sama jak moja matka. Kiedy mnie poklepie po ramieniu, człowieku, jest to dla mnie tyle warte, co ciężarówka z konserwami mięsnymi.
       - Może potrzebujesz chustki do nosa? - zapytał Kowalski daleki od rozczulenia. - Nie licz na to, że ją mam.
       Soeft stał się znowu mężczyzną, co mu zresztą nie przyszło zbyt trudno. - No? - zapytał i oblizał wargi. - Jakże tam, chrabąszczyki?
       - Cudo! - odpowiedział Kowalski uroczystym tonem. - Istne cudo.
       - Czy za wiele ci obiecywałem?
       - Jedna - powiedział Kowalski rozmarzony, skrobiąc się
       gwałtownie w brodę - okropnie leciała na mnie. Po prostu nie chciała mnie puścić. Co za oczy! I w ogóle wszystko. A głos, człowieku! Tylko rozbierać.
       - Majaczysz - stwierdził Soeft z przekonaniem. - Znam te panie. Takie znów one nie są. Jedno moje spojrzenie wystarczyło, żeby się zorientować. A taka mizerna płotka jak ty w ogóle nie ma szans w wyścigu.
       - Kiedy ci mówię, Soeft, że na mnie leci, to leci! Zrozumiano?
       - Słuchaj się mnie, ty matołku, bo ja znam obowiązujący w tej chwili cennik i wiem, co to popyt i podaż.
       - Gówno wiesz, ty kramarska duszo!
       - Kowalski, kretynie! - ciągnął dalej Soeft niewzruszony - nie będziesz chyba żeglował pod wiatr. Ta jedna, która gra na fortepianie, jest jeszcze względnie przyzwoita. Ta chce, żeby się z nią ożenić, nim wlezie z kimś do łóżka. W każdym razie wiem dokładnie, że ceny są tu diablo wysokie. I nie zrobi tego z niższą rangą niż oficer sztabowy, i to także tylko wtedy, jeżeli w życiu cywilnym ten oficer jest dyrektorem generalnym. Tego możesz być pewien. Bombardiera nie dopuści nawet do dziurki od klucza.
       - No, to jeszcze zobaczymy!
       - Biedny wariacie - ciągnął Soeft z poczuciem wyższości. - A u innych, na przykład u tej wymalowanej Violi, takie typy jak ty wcale nie wchodzą w rachubę. Ta mała, która kręci tyłkiem przed zebranymi żołnierzami, to lepsza kurewka z oficerskiego burdelu. Jeżeli ktoś ma w dodatku taką małpią gębę jak ty, to musi być przynajmniej majorem, żeby się u niej znaleźć na liście. Tak! A ta trzecia... Ta trzecia, mój przyjacielu...
       - Nie obchodzi mnie. To nie mój typ. Ta żąda duszy, a ja przecież zostawiłem moją duszę w magazynie odzieżowym, kiedy mi wydawali ten mundur. Mimo to nie chciałbym, żeby ją miał Witterer.
       - Będzie sobie dużo robił z tego, czy mu udzielasz swego błogosławieństwa, czy nie. A może myślisz, że się przedtem zamelduje i powie: "Proszę pana bombardiera o pozwolenie na przystąpienie do wolnych ćwiczeń".
       - W każdym razie można mu pokrzyżować szyki, Soeft.
       - To oczywiście da się zrobić - powiedział kapral wpadając w zadumę. Był zawsze zwolennikiem trudności, obojętne jakich, oczywiście o ile miały dotyczyć innych. Przeważnie dawały korzyści. Przede wszystkim odwracały uwagę, później zaś można było pomagać przy ich usuwaniu, co automatycznie pociągało za sobą wdzięczność. A wdzięczność można było zawsze wykorzystać.
       Soeft wyjął ze skórzanej papierośnicy jedno ze swych generalskich cygar. Kowalski nie proszony wyciągnął rękę. Podali sobie wzajem ogień i zaczęli gwałtownie palić.
       - Wedelmannowi - powiedział Kowalski otoczony kłębami dymu - nie żałowałbym tej małej.
       - Wedelmann nie będzie już miał chyba czasu, aby się nią zająć - rzucił Soeft, również osnuty szaroniebieskim dymem pełznącym aż pod zbutwiały pułap. - Zostanie zapewne oficerem ogniowym i prawie bez przerwy będzie musiał przebywać na stanowisku. Nowy dowódca nie wygląda na duszpasterza.
       - Soeft, człowieku - Kowalski nieco zasępiony sięgnął po kieliszek wódki stojący przed Soeftem i wypił go do dna. - Jak sobie o tym pomyślę: Wedelmann bił się tu razem z nami przez lata i żadnej babie nie zajrzał za bluzkę. Nawet we Francji! A ten Witterer jest tu zaledwie dzień i już się zabiera do tej cukrowanej lalki.
       - Takie jest życie - powiedział filozoficznie Soeft. - Co się zaś tyczy Wedelmanna, to Soeft pomyślał już o nim, skieruję jego uwagę na Nataszę.
       - Cóż to za Natasza, ty kuplerze? Chyba nie któraś z waszych dziewcząt kuchennych? Przy twoim ordynarnym smaku... Wedelmann to wprawdzie dureń, ale fajny chłop.
       - Zobaczysz jeszcze, ty szoferze, i gały wybałuszysz. W moich oczach Natasza to zaopatrzenie ekstra!
       - Mnie nie tak łatwo coś wyprowadza z równowagi, Soeft, wiesz o tym. Niełatwo mną wstrząsnąć.
       - Zaraz to zobaczymy - powiedział Soeft z uśmiechem i spojrzał wyczekująco na drzwi.
       Wszedł jak zwykle sprężystym krokiem kapitan Witterer. Wyglądał jak anioł zemsty. Twarz mu pałała, widocznie gotowała się w nim złość. Stanął przed Kowalskim i powiedział z groźnym spokojem: - Co wy sobie właściwie myślicie? Na co sobie pozwalacie? Czekam na was na tym mrozie bite pół godziny, a wy tu chlejecie! Mieliście przyjechać po mnie kwadrans przed piątą. A teraz jest już pół do szóstej.
       Kowalski wyciągnął swój zegarek i powiedział: - Istotnie.
       
       Ju-52 - ogólnie nazywany "ciotką Ju" - olbrzymi blaszany ptak, pomalowany farbą ochronną, wylądował po wielogodzinnym locie z lunatyczną pewnością siebie. Opadając na ziemię chwiał się nieco. W pewnej chwili miękko osiadł, potoczył się i zatrzymał.
       Stacja krańcowa - ojczyzna! - zawołał podnieconym głosem jakiś żołnierz. - Wszyscy wysiadać!
       Kapral Vierbein zapiął przepisowo swój płaszcz, W ruchach jego było pewne ociąganie się i wahanie, jak by się zastanawiał, czy ma zrobić następny krok. Zamyślony przewiesił przez ramię karabin i sięgnął po swój plecak.
       Vierbein stał i czekał nie wiadomo na co. Dał się wyprzedzić wszystkim żołnierzom, którzy razem z nim przylecieli. Tłoczyli się i popychali ku wyjściu. Dopiero na samym końcu Vierbein zszedł po schodkach i krokiem niemal uroczystym wyszedł na pole startowe.
       Rozglądał się jak wędrowiec, który stanął na nieznanym wzgórzu. Zapadał mrok. Port lotniczy tonął w szaroniebieskim świetle wieczora. Gasnące słońce usiłowało raz jeszcze pokryć horyzont purpurowymi pręgami. Ale blask jego był już pozbawiony mocy.
       Z wieczornych cieniów wychyliła się ciężarówka, wypełzła zza baraków i kołysząc się ruszyła w stronę "ciotki Ju". Chybotała się, trzeszczała, wypluwała coś z siebie. Zabrała kilka skrzyń i worków. Potem, zataczając się na boki jak pijana, znikła z oczu.
       Głośnik trzeszczał blaszanym głosem; głos ten słychać było na całym lotnisku. "Nowo przybyli żołnierze zameldują się w komendanturze. Załoga samolotu zamelduje się u oficera dyżurnego. Uwaga - opróżnić pole startowe!"
       Kapral Vierbein zapiął mocno swój naładowany plecak. Mówił sobie: "Teraz jestem w domu. Po przeszło roku!"
       Wiedział z książek, że to wielka chwila. Ale, rzecz dziwna, piersi jego nie przepełniało żadne podniosłe ani też - wspaniałe uczucie. Wprost przeciwnie, był ogarnięty jakimś dziwnym niepokojem. Niepokój objął z początku serce, potem przerzucił się na okolice żołądka. Jest, przyleciał - i co dalej?
       Podreptał za innymi, w komendanturze lotniska okazał sierżantowi swe papiery. Obejrzano je, uznano, że są "w porządku", opatrzono pieczątką, zarejestrowano. Vierbein poprosił o osobiste widzenie się z komendantem; ma dla niego list. Doskonała forma, w jakiej tę prośbę wyraził, wywołała pewną sensację.
       Sierżant, który przyjmował przybyłych żołnierzy, należał do poczciwców. W zasadzie gotów był spełnić każde życzenie, byle tylko nie wynikły z tego jakieś komplikacje. Skierował Vierbeina do kancelarii, skąd jakiś pisarczyk, zachowujący się jak lew, odesłał go do adiutanta; adiutant zameldował go komendantowi.
       Komendant lotniska, starszy pan z łysiną, lśniącą jeszcze bardziej niż jego okulary, starał się nie bez powodzenia stworzyć dokoła siebie atmosferę ojcowskiej przychylności. Wziął list wręczony mu przez Vierbeina, rzucił okiem na nadawcę, poprosił kaprala, aby usiadł, i zaczął czytać. Lektura ta bawiła go widocznie; roześmiał się bowiem kilkakrotnie, gładząc przy tym ręką swoją łysą pałę.
       Potem powiedział: - Zanim odlecicie z powrotem, zameldujcie się jeszcze u mnie. Weźmiecie ze sobą dwie paczki, jedną dla komendanta lotniska na froncie, drugą dla pułkownika Luschkego.
       - Tak jest, panie majorze. - Głos Vierbeina był pełen respektu. Widział teraz, że ten lot do ojczyzny zawdzięczał potrójnej przyjaźni łączącej starszych oficerów. Dane mu było prześliznąć się jednym z tych słynnych tajemnych kanałów, co to zaopatrują szybko i pewnie, a nie tak jak owe przepełnione i oblężone koryta ze swoimi kompetencyjnymi zaporami.
       - Gdybyście, kapralu Vierbein, mieli jakieś trudności, zwróćcie się, proszę, wprost do mnie. Jeżeli nawet nie będę mógł pomóc wam bezpośrednio, skontaktuję się z pułkownikiem Luschke i poinformuję go szczegółowo w ciągu dwunastu godzin. Mój adiutant powie wam, jak możecie nas osiągnąć telefonicznie. - Tak jest, panie majorze. Bardzo dziękuję.
       - To przecież zrozumiałe samo przez się - powiedział komendant i spojrzał na zegarek. - Wyobrażam sobie, że dziś jeszcze chcielibyście wylądować w swym rodzinnym miasteczku. To się da zrobić. Macie jeszcze trzydzieści dwa kilometry do przebycia, prawda? Jeżeli nie ma dobrego połączenia kolejowego, złapiemy na, pewno jakąś ciężarówkę, która was zabierze. A jeśli i to się nie uda, postaram się dla was o jakiś pojazd specjalny.
       Po tej rozmowie kapral Vierbein zatrzymał się jeszcze przez dobrą godzinę w baraku kantyny, przystrojonym barwnymi kiedyś, dziś zapylonymi, czarno-szarymi girlandami z papieru. Siedział spokojnie i skromnie w kącie, otoczony dymem żołnierskich papierosów. Żołnierze hałasowali, raz po raz wybuchali śmiechem, ale nie było w ich zachowaniu się serdeczności. Równocześnie ryczał bez przerwy głośnik radiowy.
       Potem zjawił się kierowca w gumowym płaszczu. Rozejrzawszy się dokoła podszedł do Vierbeina i oświadczył, że ma rozkaz go. zabrać. Był to bombardier, młodziutkie, ciekawe, usłużne stworzenie, o nieco zuchwałej, jeszcze dziecinnej twarzy. Zaniósł do przyczepki swego motocykla, stojącego przed barakiem, plecak Vierbeina.
       - Prosto z Rosji, panie kapralu?
       - Prosto - odparł uprzejmie Vierbein.
       - Miewał już pan styczność z nieprzyjacielem?
       - Miewałem.
       - To musi być niezłe gówno, co?
       - Zależy, jak się na to patrzy.
       Vierbein ustawił starannie swój plecak, upewniwszy się przedtem, że butelki Wedelmanna znajdują się w stanie nienaruszonym. Wsiadł do przyczepki, umieścił karabin między nogami i okrył się brezentem. - Możemy jechać! - powiedział.
       Bombardier dał gazu, włączył bieg, silnik zawarczał. Bombardier, chcąc pokazać, jak doskonałym jest kierowcą, wziął z miejsca ostre tempo.
       Myślał sobie przy tym: Jakiś tam kapral, zapewne zadekowany na tyłach, taki ze specjalną protegą; pewnie nic nie przeżył, rozjeżdża sobie po różnych miejscach i załatwia sprawunki. Stąd ten specjalny pojazd. Jeszcze jeden z Rosji. Zwiększył znowu tempo.
       - Wcale nie musicie jechać tak prędko - powiedział Vierbein.
       - Pan to nazywa prędko? - zapytał bombardier protekcjonalnie. Typowe tyły - myślał z pogardą - powolny, ostrożny, bez rozmachu.
       Mimo to zwolnił nieco tempo. Doświadczenie mówiło mu, że wywoływanie niezadowolenia u beniaminków komendanta nie jest wskazane. Mogłoby to mieć fatalne skutki. Dopiero dwa tygodnie temu przeniesiono jednego kolegę, i to wprost do Rosji, niemal w pobliże frontu, tylko dlatego, że rzekomo odmówił wydania benzyny do zapalniczki.
       Vierbein żadnych tego rodzaju refleksji nie przeczuwał. Siedział oparty, a jednak sztywny w swej przyczepce. Ostry pęd powietrza studził mu twarz, która zaczęła płonąć. Całe ciało było jakby w gorączce. Teraz, kiedy się zbliżał do celu, krew zaczęła w nim kipieć pod wpływem napięcia.
       - Jeszcze jakieś marne dwanaście kilometrów - powiedział bombardier. - Odwalimy to najwyżej w dwadzieścia minut.
       Vierbein skinął machinalnie głową. Nie chciał teraz rozmawiać. Ale jego dobroduszność nie pozwalała mu powiedzieć tego kierowcy.
       Znał dokładnie szosę, po której pędzili. Znał jej bruk, rowy po obu stronach, drzewa przydrożne, drogi polne, z których jedna prowadziła do ustronnego jeziora leśnego. Często przemierzał tę szosę podczas marszów pieszych, wędrował po niej podczas wypraw niedzielnych i wieczornych spacerów - ostatnio razem z Herbertem Aschem, z jego żoną Elżbietą i z Ingrid. Z Ingrid Asch. Z jego Ingrid!
       Był to dzień jakby utkany z jedwabiu. Pełen słońca i szczęścia. Dzień między kampaniami wojennymi we Francji i w Rosji. Wojna jak gdyby gdzieś się schowała. Vierbein usiłował prędko o tym wszystkim zapomnieć.
       Z ciemności powoli wyrastało przed nimi miasto. Domy stawały się wyższe i szersze. Ale nie było w nich światła. Jakiś potężny kompleks budynków nie pozwalał spojrzeć na wieczorne niebo.
       - Przecież to chyba jeszcze nie koszary? - zapytał Vierbein.
       - To nowe zakłady paliw syntetycznych - powiedział bombardier. I dodał nie bez dumy: - Zbudowaliśmy to, można powiedzieć, w ciągu jednej nocy. Te budy dookoła to robotnicze baraki.
       Bombardier jeszcze bardziej zwolnił bieg. Mnóstwo bud drewnianych, baraków z blachy falistej i jednopiętrowych domków z płyt kamiennych leżało przy szosie. Z ciemności dochodził zdławiony zgiełk.
       - Jest pan zdumiony, co? Wszystko w ciągu jednej nocy! Wyrwane po prostu z ziemi!
       Potem wyłoniły się przed nimi, jak by ktoś nagle szarpnął kurtynę, ogromne koszary. Vierbein doznał nagle wrażenia, że koszary toną w powodzi jaskrawego światła. Znał tu każdy blok, każdą halę i jezdnię, każde okno i drzwi, znał każdy kamień.
       - Czy mam pana kaprala zawieźć do koszar?
       - Nie - odpowiedział Vierbein gorączkowo. Rozpaliły mu się policzki. Uchwycił się mocnym ruchem rąk nakrycia z brezentu.
       - Dokąd więc pan kapral ma zamiar się udać?
       - Proszę podjechać do centrum miasta, na rynek. Wiecie, gdzie jest kawiarnia Ascha? Doskonale - tam się zatrzymajcie.
       Kierowca dał znowu gazu. Podskakujące światło reflektora musnęło kilku ludzi, ale po chwili już ich zgubiło. Nowi ludzie wynurzyli się jak cienie i znowu znikli w ciemności. Miasto leżało jak martwe. Huk silnika bił w mury domów, które zdawały się go wchłaniać. Bez echa. Małe miasto tonęło w całkowitych ciemnościach.
       Motocykl zatrzymał się przed kawiarnią Ascha. Vierbein wysiadł. Wziął plecak, karabin, hełm, maskę przeciwgazową. Potem pożegnał się z bombardierem. Ten uścisnął przelotnie dłoń kaprala, zapuścił silnik i z hukiem odjechał.
       Ciemny rynek przyczaił się dokoła Vierbeina. Kapral miał wrażenie, że wszystko tu zrobiło się mniejsze, ciaśniejsze, bardziej ponure. Stał niemal nieruchomo, trzymając w ręku plecak, broń i maskę. Rozglądał się dokoła nieco bezradnie. Od miesięcy nie czuł się taki samotny jak w ciągu tych kilku minut.
       Powiedział sobie: "Czego ja tui właściwie chcę? Powinienem był pójść do koszar i zameldować się tam". Ale po chwili dodał: "Tu mieszka właściciel kawiarni Asch, ojciec mego jedynego przyjaciela; mieszka tutaj również Ingrid Asch, którą kocham i chcę poślubić. Tu jestem w domu!"
       Wolno, ciężkim krokiem tragarza ruszył kapral Vierbein w stronę kawiarni Ascha. Pchnął drzwi ramieniem, odsunął na bok. wiszące za nimi koce. Powitała go jasność i zgiełk. Vierbein przystanął na chwilę ogłuszony i oślepiony. Wszystko wyglądało inaczej, zupełnie inaczej, niż to sobie wyobrażał. Zmieniła się również kawiarnia Ascha. Wydawało się, że wspomnienia go oszukały - lokal z przytulnymi kącikami, w których rozmawiano półgłosem, uległ zmianie. Było o wicie pełniej, niż bywało dawniej, i o wiele gwarniej. Kłęby dymu unosiły się nad stołami. Pachniało skwaśniałym piwem. Głośnik nastawiony na cały regulator wchłaniał w orbitę swego hałasu wszystkie rozmowy.
       Nikt nie zwracał na Vierbeina uwagi, kelnerzy krzątali się po obszernym lokalu. Przy bufecie pracowały jak automaty dwie nie znane Vierbeinowi istoty rodzaju żeńskiego. Ascha nigdzie nie było widać. Ingrid również. Ani jednej znajomej twarzy.
       Grupa świeżo przybyłych gości wdarła się przez drzwi, odsuwając Vierbeina na bok. Vierbein pozwolił się popychać; w pewnej chwili natknął się na puste krzesło stojące przy wejściu i usiadł na nim.
       Dopiero po kilku minutach podniósł się. Umieścił plecak w kącie, powiesił część swego wyposażenia na haku, zdjął płaszcz. Potem usiadł znowu i cierpliwie, trochę bezradnie, czekał, co będzie dalej.
       Ludzie, do których stołu się przysiadł, zaczęli mu się przyglądać. Wzrok ich pociągały liczne odznaczenia, a wśród nich przede wszystkim Krzyż Żelazny I klasy. Były to ciągle jeszcze czasy bohaterów.
       - No, jakże tam na froncie? - zapytał jeden z siedzących przy stoliku i w jego zapitym głosie zabrzmiała ciekawość.
       - Dobrze, jak zawsze - odparł spiesznie Vierbein. Podniósł się. Nie miał wielkich zdolności, aby produkować się jako obrońca ojczyzny.
       Podszedł szybkim krokiem do bufetu. Widział teraz obie kelnerki wyraźniej, ale nie znał ich. Bo i one, jak tyle innych w ostatnim roku, zostały zmienione. Liczne twarze stawały się coraz bardziej do siebie podobne.
       - Czy mogę mówić z panem Aschem? - zapytał.
       - Nie ma - odpowiedziała jedna z dziewcząt nie podnosząc wzroku i pewnymi ruchami rąk dalej napełniała kufle piwem.
       - A panna Ingrid?
       - I jej nie ma - odparła dziewczyna. Potem zaś, rzuciwszy przelotne spojrzenie na jego Krzyż Żelazny I klasy, dodała: - Chce pan kieliszek wódki? Mogę panu nalać. Mam wobec żołnierzy frontowych pełnomocnictwa w tym względzie.
       - Dziękuję - powiedział Vierbein i odwrócił się. Patrzył z bezradną miną na przepełniony lokal, na dym, na głowy i ręce. Widział kłęby dymu i szklanki, słyszał zgiełk. Potem zauważył za przegródką kasy kasjera Antoniego. Podszedł do niego uszczęśliwiony, że nareszcie spotkał człowieka, który go zna. Ale Antoni nie od razu go poznał. Vierbein, zbity z tropu, zaczął dopomagać jego pamięci.
       - Ależ oczywiście, to pan Vierbein - zawołał wreszcie Antoni ucieszony. - Schudł pan i przybladł. Stał się pan, można by rzec, bardziej męski. Tak, to skutek wojny. Znamy się na tym. Ostatecznie samemu służyło się kiedyś. Kiedy pan przybył? Czego się pan napije?
       - Gdzie jest pan Asch?
       - Nie wiadomo gdzie. W kawiarni prawie nie bywa, nie jest to już potrzebne. Zakład idzie sam.
       - A panna Ingrid?
       - Gdzieś wędruje. Jest prawdopodobnie na jakiejś imprezie. Albo w lazarecie. Wszystko dla naszych żołnierzy, dla ostatecznego zwycięstwa i tak dalej. Pan rozumie?
       - Oczywiście - odparł Vierbein. - Oczywiście rozumiem. Zaczekam więc.
       - Niech pan tak zrobi! - powiedział Antoni. - I proszę wypić to, na co pan ma ochotę. Oczywiście na koszt firmy. To dla pana Ascha sprawa honoru.
       - Dobrze - odpowiedział Vierbein i wrócił do swego stołu. Ostrożnie przyjrzał się nieco bliżej ludziom, z którymi siedział.
       Uśmiechnął się uprzejmie do siedzącej przy stole czwórki. Obie dziewczyny uśmiechnęły się również, siedząca obok niego nawet bardzo serdecznie. Mężczyźni skinęli tylko głowami.
       Dwaj młodzi ludzie wyglądali na wysoko opłacanych robotników-specjalistów. Mieli stwardniałe ręce, ale byli dobrze ubrani. I pili wino. Próbowali wciągnąć Vierbeina do rozmowy. Ale ten odzywał się lakonicznie, ponieważ mówili o sprawach wojskowych.
       Wreszcie siedząca obok niego uprzejma dziewczyna stała się jeszcze bardziej uprzejma. Uśmiechała się do niego bez żenady, przyglądała mu się szeroko otwartymi oczami, w pewnej chwili przysunęła do niego pod stołem swą nogę. To intensywne zainteresowanie się frontowym żołnierzem nie uszło uwagi towarzyszącego jej młodego człowieka. Zakłopotany Vierbein podniósł się znowu i schronił pod opiekuńcze skrzydła kasjera Antoniego. - Czy ma pan pojęcie, panie Antoni, gdzie może się teraz znajdować pan Asch?
       - Trudno mi to powiedzieć. Właściwie powinien zaraz nadejść, bo już za chwilę dziesiąta. A może jest u swego najserdeczniejszego przyjaciela, majstra Freitaga. Zwykle wraca od niego dość późno.
       Vierbein podziękował za informację. Poprosił Antoniego, by przechował jego broń i wyposażenie, co Antoni obiecał uczynić. - Dla naszych żołnierzy robimy przecież wszystko - zapewniał. - Ostatecznie człowiek sam kiedyś służył.
       - Spróbuję znaleźć pana Ascha - powiedział Vierbein i wyszedł.
       Znalazłszy się na drodze odetchnął głęboko. Miał wrażenie, że powietrze, którym teraz oddychał, było dobre. "Tak, to rodzime powietrze" - powiedział sobie.
       Puścił się w nocną "wędrówkę po swym dawnym mieście garnizonowym. Kroki jego odbijały się echem od ścian domów. Podobało mu się to - nie czuł się samotny.
       Spotykał niewielu ludzi, przeważnie żołnierzy, niemal wyłącznie szarże. Niektórzy szli z dziewczętami. Innym zdawał się wystarczać alkohol. Byli to artylerzyści i piechurzy, jak za pokojowych czasów. Z dawnych dywizjonów i batalionów powstały dywizjony i bataliony zapasowe.
       Dołączały się do tego pułki robotników, sztaby inżynierów i urzędników. Koszary przybrały rozmiary obozu wojskowego. Ale ojczyzna mimo toczącej się wojny znała jeszcze regularny sen.
       Miasto miało wygląd zmęczony i na pozór spokojny. Zawsze było nieco zaspane, teraz, kiedy spadło na nie zaciemnienie, miało się wrażenie, że sen jego stał się ołowiany i ciężki. Fasady domów patrzyły na Vierbeina martwymi oczami okien.
       Było mu zimno, przyśpieszył kroku. Minął "Bismarckshöhe"; i stamtąd płynął przez zaciemnione okna stłumiony gwar.; Po chwili zarysowały się przed nim ogromne, groźne koszary. Stały tu jak zwierzę na czatach. Skręcił prędko na lewo, ku kolonii ogródków, w której stał domek majstra Freitaga.
       Po krótkim wahaniu minął furtkę ogrodową i nieśmiało zapukał.
       Otworzono mu po chwili. W drzwiach stał majster Freitag; miał na sobie tylko spodnie i koszulę. W świetle lampy mały, zgarbiony człowieczek wydawał się wyższy.
       - Dobry wieczór, panie Freitag - powiedział Vierbein. - Czy jest u pana pan Asch?
       Majster patrzył z natężeniem w ciemność. Pochylił się naprzód, jak gdyby uważnie nasłuchując. - Nie ma go tutaj - powiedział. - Ale czy mnie słuch nie myli? Głos ten wydaje mi się przecież znajomy. Czy to może pan, panie Vierbein?
       - Tak jest. Ale nie chciałem przeszkadzać...
       - Niechże pan wejdzie, człowieku! Niech pan wejdzie! - zawołał serdecznie majster Freitag i otworzył szeroko drzwi.
       Potem odwrócił się i zawołał w stronę drzwi: - Chodźcie tu wszyscy! Mamy gościa! Pan Vierbein jest tutaj!
       - Ależ ja chciałem tylko... - Niezwykła serdeczność, z jaką go tu przyjęto, wprawiła go w zakłopotanie.
       Ale ojciec Freitag ujął ręce Vierbeina i wypuścił je dopiero wtedy, gdy znaleźli się w pokoju. Potem upewnił się szybko, czy zasłony zaciemniające zostały zasunięte, i wtedy zapalił wszystkie lampy.
       Przyglądając się serdecznie Vierbeinowi zapytał:
       - Kiedy pan przyjechał?
       - Dopiero co przybyłem - odparł Vierbein. - Samolotem. Jeszcze wczorajszej nocy spałem w baterii.
       - A jakże jemu się wiedzie?
       - Jeżeli ma pan na myśli swego zięcia, to Herbertowi Aschowi powodzi się dobrze.
       - To świetnie! - zawołał Freitag z ulgą. - To mnie cieszy. Ze względu na moją Elżbietę,
       Zjawiła się pani Freitag z macierzyńskim uśmiechem na ustach. Potem weszła Elżbieta, trochę poruszona, trochę jeszcze zaspana. Majster zakomunikował od razu, że Herbertowi dobrze się powodzi. - Tak, wszystko u niego w porządku! A pan Vierbein, pomyślcie tylko, był jeszcze wczoraj wieczorem, dwadzieścia cztery godziny temu, razem z nim.
       - Dziękuję - powiedziała Elżbieta i uścisnęła Vierbeinowi rękę.
       Potem musiał opowiadać. I jeść. I pić. I obejrzeć dziecko Elżbiety, dziecko swego przyjaciela Herberta Ascha. Zobaczył w pokoju Elżbiety różowe niemowlę pogrążone w głębokim śnie. Przyglądał mu się długo, by potem dokładnie opowiedzieć przyjacielowi, jak jego dziecko wygląda.
       Pożegnał się tuż przed północą. Oczywiście musiał przyrzec, że przyjdzie jeszcze, i to nie raz. Majster Freitag odprowadził go prawie do kawiarni Ascha.
       Kasjer Antoni wyprawiał właśnie ostatnich gości. Robił obliczenia, sprawdzał stan kasy. - Bardzo mi przykro - powiedział do Vierbeina - ale pana Ascha ciągle jeszcze nie ma. Panna Ingrid także jeszcze nie przyszła.
       - Nie szkodzi - powiedział Vierbein usiłując ukryć swe wielkie rozczarowanie. - Poczekam do jutra.
       - Przykro mi - odparł Antoni. - Ale tak już jest. Wojna przewraca wszystko do góry nogami. Orientuję się w tym, bo sam przecież służyłem. Co pan zamierza teraz zrobić?
       - Przecież to zupełnie proste - powiedział Vierbein. Włożył płaszcz, zapiął pas, przewiesił sobie maskę przeciwgazową, wziął w rękę karabin, przerzucił plecak przez ramię. - To rzeczywiście zupełnie proste - powtórzył. - Przenocuję naturalnie w koszarach.
       
       Jedno z pierwszych zarządzeń, które wydał nowy dowódca baterii, kapitan Witterer, brzmiało: "Nie chcę tego draba więcej widzieć!"
       "Drabem" tym był bombardier Kowalski, który nie mrugnąwszy nawet powieką przekazał w inne ręce samochód terenowy dowódcy, a sam przesiadł się na ośmiotonówkę marki "Henschel". Szef próbował przeszkodzić temu w sposób taktowny, wskazując na to, że cały zespół baterii jest już ze sobą zgrany. Na próżno. Witterer pozostał niewzruszony.
       W dwie godziny później nowo mianowany kierowca zarzucił wóz na zamarzniętym odcinku szosy i posterował prosto na jedyne drzewo, które stało w okolicy. Doszło do gwałtownego zderzenia. Potem przyszło zderzenie jeszcze gwałtowniejsze, kiedy kapitan Witterer grzmotnął łbem o przednią szybę. Ryczał jak dwa lwy.
       Nowo mianowanemu kierowcy, który, moralnie całkowicie złamany, stał nad szczątkami wozu, zagroził postawieniem przed sąd polowy. Ponadto oświadczył mu, że jest całkowicie niezdolny do przewożenia w przyszłości ludzi, a cóż dopiero przełożonych. - Najwyżej amunicję! - ryczał Witterer. Przybywszy na zapasowe stanowisko przodków zmył głowę szefowi. - Kierowcy waszej baterii to same niewypały.
       Oczywiście szef nie zaprzeczył swemu dowódcy, ale miał tyle siły charakteru, żeby przynajmniej nie potakiwać. - Od czterech miesięcy - powiedział - był to pierwszy wypadek.
       - W ostatnich czterech miesiącach bateria była tu przygwożdżona, to tłumaczy wszystko.
       - Tak jest, panie kapitanie.
       - W każdym razie, starszy ogniomistrzu Bock, stara to zasada, że najlepszy kierowca baterii winien być zawsze kierowcą jej dowódcy. Zajmijcie się więc tym, żeby mi przydzielono najlepszego.
       - Powszechnie uznanym za najlepszego kierowcę baterii jest bombardier Kowalski, panie kapitanie.
       - Tego draba trzymajcie z daleka ode mnie.
       Szef pomyślał: I ja chcę tego samego - tylko nie mieć tego Kowalskiego na karku. Po prostu nie mogę go zostawić przy taborach, zwłaszcza w obrębie działalności Soefta. Niezależnie od tego nie ulega wątpliwości, że Kowalski to naprawdę najlepszy kierowca.
       - Ten Kowalski, panie kapitanie, ma przy kierownicy coś w rodzaju szóstego zmysłu. Jest po prostu nieoceniony. Nigdy nie dopuszcza do wypadku, potrafi naprawić każde uszkodzenie, żaden teren nie sprawia mu trudności. Nie wie również, co to zmęczenie. Przy posuwaniu się naprzód i w walce można zdać się na niego całkowicie.
       - Tak? - zapytał Witterer z zainteresowaniem. - Naprawdę? Ale manier ten chłop nie ma żadnych.
       - Nabierze ich z pewnością znowu, panie kapitanie. W ostatnich czasach zdziczał trochę.
       - Możliwe - powiedział Witterer w zamyśleniu. I po krótkiej chwili dodał: - To się chyba odnosi do całej baterii, co?
       Szef pozwolił sobie na to, by obudzić podejrzenie, że zbyt wolno reaguje. Przypuszczał, że był to wyraźny przytyk do Wedelmanna oraz niedwuznaczna zachęta do potwierdzenia tych słów. Ale Wedelmann - temu nie można było zaprzeczyć - był przełożonym, z którym dało się mówić. Równocześnie należało wziąć pod uwagę, że Witterer jest nowym dowódcą baterii, z którym trzeba się liczyć.
       - Pan porucznik Wedelmann - powiedział Bock wymijająco - miał swoje własne metody.
       - A ja mam swoje! - oświadczył Witterer energicznie. - I teraz te są miarodajne. Kto się do nich nie zastosuje, temu nie zazdroszczę.
       - Ależ oczywiście, panie kapitanie - odparł Bock, pełen podziwu dla tempa tego "nowego". I zapytał sam siebie: "Kiedyż ten wreszcie przyhamuje?" Potem z ostrożnością nabytą w ciągu dwóch lat wojny zadał sobie pytanie, kto by najbardziej nadał się do tego, by pomóc Wittererowi przyhamować.
       Witterer, siedzący na krześle wysłanym kocem, na którym zwykle siadywał tylko starszy ogniomistrz, kazał sobie podać opracowany wedle jego wskazówek dokument przekazania baterii. Przeczytał uważnie cztery bite strony. Potem kiwnął głową. - W porządku, starszy ogniomistrzu. Sporządzić oryginał i trzy kopie. O ile to możliwe, jeszcze dzisiaj. - Tak jest, panie kapitanie. A bombardier Kowalski?
       - Może mnie znowu wozić. Ale uprzedźcie go, że jeszcze jeden wybryk, a każę go przenieść.
       - Pan pułkownik Luschke zapytywał już nieraz, czy nie mógłby dostać Kowalskiego dla sztabu pułku.
       - Pan pułkownik Luschke bardzo się trzecią baterią interesuje, co?
       - Można powiedzieć, za tak, panie kapitanie.
       - Osobiste stosunki między pułkownikiem Luschke a porucznikiem Wedelmannem?
       - Zdaje się, panie kapitanie. W każdym razie sukcesy naszej baterii przyniosły pułkowi dużo uznania.
       - To nie powinno przecież ulec zmianie, starszy ogniomistrzu.
       - Oczywiście, że nie.
       - I nie zmieni się też - oświadczył Witterer z przekonaniem. - Będziemy się starać, by przynajmniej wszystko pozostało tak, jak było. Czy zostałem zrozumiany?
       - Tak jest, panie kapitanie! - zawołał Bock służbiście i pokornie, myśląc przy tym: W dodatku chce być bohaterem! Kto wie, na czyj koszt!
       Kapitan Witterer podpisał projekt aktu przekazania baterii. Jego młodzieńcza jeszcze, energiczna twarz była nieruchoma. W głosie jego dźwięczało coś sztucznego, w oczach czaiło się zdecydowanie właściwe dowódcom.
       - Kiedy mieliście ostatni alarm ćwiczebny?
       - Alarm ćwiczebny?
       - Tak.
       - Nie wiem. Coś takiego... W każdym razie na stanowisku ogniowym...
       - Tak, starszy ogniomistrzu, tak właśnie przypuszczałem. Wydaje się, że bateria odbywa długi sen zimowy. A to jest niebezpieczne. Odbija się to na jej gotowości bojowej. Nie uważa pan?
       - Tak jest - odparł wolno szef.
       - Co na przykład robicie, kiedy zjawiają się samoloty nurkujące?
       - Nie zjawiają się tutaj, panie kapitanie. A gdyby się nawet miały zjawić, to  "kryj się!"
       Witterer potrząsnął głową na znak niezadowolenia. Ale w jego jasnych oczach pojawił się wyraz triumfu. Trafił od razu w słaby punkt tych nygusów.
       - Tak, to do was podobne! - powiedział. - Słyszeliście już kiedyś o obronie przeciwlotniczej? Z użyciem karabinów i cekaemów? A co by było, gdyby tu wylądowali spadochroniarze? Gdyby przebiły się oddziały partyzanckie? Gdyby Sowiety rozpoczęły niespodziewanie ofensywę i bylibyśmy zmuszeni do zmiany stanowisk? Co wtedy?
       - Oczywiście pozostajemy stale w gotowości alarmowej, panie kapitanie. To jasne. Ale planów na taki wypadek nie opracowaliśmy,
       - Spodziewałem się czegoś podobnego - powiedział Witterer z zadowolonym uśmiechem, choć miał zamiar uśmiechnąć się gniewnie. - Wpiszcie więc do aktu przekazania punkt 23: "Brak specjalnych planów na wypadek alarmu".
       Starszy ogniomistrz Bock wpisał to. Zrobił to wprawdzie wbrew woli, ale sumiennie. "Krytyka nie przystoi mi", powiedział sobie sugestywnie. Powtórzył to w duchu kilkakrotnie. Oczywiście rozumiał przez to krytykę wypowiedzianą. To, co myślał, było jego sprawą.
       - Żebym tylko nie zapomniał - powiedział po chwili kapitan Witterer wysuwając swój energiczny podbródek. - Przedłóżcie mi akta personalne ogniomistrza Ascha.
       Szef zanotował: "Asch, akta personalne - dowódcy". I pomyślał: Człowieku, nie zechcesz chyba... - Ale wyglądał tak, jak by w ogóle nic nie myślał, przynajmniej w tej chwili.
       - Co to właściwie za człowiek ten Asch?
       - Jest tu używany do zleceń specjalnych.
       - Wiem już o tym. Do zleceń specjalnych przy poruczniku Wedelmannie. Należy to niezawodnie do przeszłości; porucznik Wedelmann nie potrzebuje już przecież nikogo do zleceń specjalnych. Jak można by inaczej zużytkować ogniomistrza?
       - Asch byłby z pewnością dobrym oficerem ogniowym - powiedział ostrożnie Bock.
       - Może kiedyś później, zapewne o wiele później. Na razie stanowisko to do chwili opuszczenia baterii obejmie porucznik Wedelmann.
       Starszy ogniomistrz miał niemały kłopot z tym, by ukryć bodaj częściowo, jak bardzo go to zaskoczyło. Notatnik wypadł mu z ręki, patrzył nieruchomo na dowódcę. Był to, Bóg świadkiem, mocny kawał; przecież to wyraźna degradacja. Człowiek, który przeszło rok dowodził baterią, i jak dowodził, miał teraz w ostatnich dniach... Tak, to mocne uderzenie!
       - A co by było, starszy ogniomistrzu Bock, gdybyśmy ogniomistrzowi Aschowi dali pluton amunicyjny?
       - Ogniomistrz Asch nadaje się świetnie do zleceń specjalnych - powiedział szef wysoce niepewnie, lekko przerażony na myśl o tym, że Asch mógłby pełnić służbę w rejonie taborów, a więc w bezpośredniej z nim bliskości. - Sprosta każdej sytuacji, a zwłaszcza na stanowisku ogniowym jest po prostu nieodzowny. Nie ma prawie funkcji, której by nie opanował. Można go użyć wszędzie.
       - Również jako szefa baterii? - zapytał Witterer łagodnie. Bock zamilkł. Strzał był arcycelny. Po chwili powiedział śmiało: - Gdybym ja miał odpaść, wtedy - tak!
       - Więc dobrze - ciągnął uparcie Witterer - jeżeli ten człowiek jest tak wielostronnie uzdolniony, to potrafi również sprostać zadaniom dowódcy plutonu amunicyjnego.
       - A komu w takim wypadku przypadłyby funkcje specjalne?
       - Proszę zająć się tym, starszy ogniomistrzu, by się u mnie zameldował kapral Krause. Jak najprędzej. Proszę mi również wyszukać jego akta personalne.
       - Czy może kapral Krause miałby...
       - Decyzję w tym względzie proszę łaskawie pozostawić mnie. Starszy ogniomistrz Bock, lekko uderzony, ale nie uszkodzony poważnie, poszedł szukać pociechy u Soefta i jego towarów kolonialnych. Zjawił się Krause. Węszył swoją szansę. Krause był człowiekiem z energią i ambicjami. Na razie pierś jego była wolna od wszelkich odznaczeń. A przecież dostał się do baterii w najgorętszym i najcięższym okresie; mimo to nie udało mu się zabłysnąć osobiście. Zawiniła tu jego mało sprawna obsługa działa, brak pomyślnej okazji, wreszcie antypatia, którą budził u różnych kolegów i przełożonych. Krótko mówiąc, klimat w baterii nie był dla Krausego korzystny. Przynajmniej do tej chwili!
       Krause, chudy, średniego wzrostu, o ruchliwych oczach psa myśliwskiego, zameldował się zgodnie z przepisami u nowego dowódcy baterii. Już to zjednało mu sympatię Witterera. Poza tym mundur jego był starannie wyczyszczony. Fryzura mogła w danych warunkach uchodzić za godną uwagi. Jego włosy, jeszcze wilgotne, uczesane ze ściśle odmierzonym przedziałkiem, wyglądały jak pokryte lakierem.
       Widok ten ucieszył Witterera. Lubił poprawność jako dowód respektu i widocznej gotowości, jako przejaw nastawienia wewnętrznego w stosunku do przełożonych. Był święcie przekonany, że szczególnie ubiór świadczy b człowieku. A właśnie ten punkt był w baterii tak zaniedbany, że włosy stawały człowiekowi dęba. Witterer nie bawił się długo w ogólnikowa zwroty i pytania. Już po kilku minutach przystąpił do sedna sprawy. - Co myślicie o ogniomistrzu Aschu?
       - Znakomity żołnierz - powiedział Krause bez namysłu. I nie okazał najmniejszego zdziwienia, że żąda się tu od niego niedwuznacznie oceny jednego z jego przełożonych. - Tylko trochę trudny w obejściu.
       - Trudny - dla kogo?
       - Dla wszystkich. Zależnie od sytuacji. Można by określić jego sposób bycia jako daleki od umiejętności przystosowywania się.
       Krause udzielał tych subiektywnych informacji z całą swobodą, nie ociągając się zbytnio, bo się na nie wewnętrznie przygotował. Wieść o dość gwałtownym starciu między ogniomistrzem Aschem i kapitanem Wittererem rozeszła się szybko. W baterii śmiano się z tego przez cały wieczór. Przy trzecim dziale dwaj podpici żołnierze zabawiali się ku ogólnej uciesze w "Ascha i Witterera". Ten solowy numer powtarzali później wszędzie na stanowisku ogniowym.
       - Wiadomo wam chyba, Krause, że ogniomistrz Asch nie należy do waszych przyjaciół?
       - Owszem, panie kapitanie, wiadomo. Ubolewam nad tym, gdyż ogniomistrz Asch to naprawdę doskonały żołnierz. Z drugiej strony uważam to za zrozumiałe, bo mamy całkowicie różne usposobienie. Ponadto jestem kandydatem do stopnia oficerskiego.
       Witterer udał wszechwiedzącego i skinął głową. Dał wyraźnie do zrozumienia, jak świetnie opanowuje swój zawód. Krause poszedł na to z całą powagą. Zaczynali się sobie podobać.
       Witterer zadał Krausemu kilka pytań dotyczących pochodzenia, wykształcenia i zawodu w cywilu. Krause odpowiedział ku zadowoleniu kapitana dokładnie i wyczerpująco. Witterer uświadamiał sobie coraz wyraźniej, że ten Krause to intelektualista z wyższym wykształceniem, pochodzący z dobrej rodziny. Kandydat na stopień oficerski! Zapewne dlatego - to bardzo znamienne! - jest w tej całkowicie zaświnionej baterii źle traktowany. Witterer czuł teraz, że ten człowiek może mu się bardzo przydać.
       - Kapralu, czy chcielibyście wykonywać przy mnie zlecenia specjalne?
       - Tak jest, panie kapitanie - powiedział Krause zdyscyplinowanym tonem spiskowca. Udawał, że stara się ukryć wszelką reakcję osobistą, brakowało mu jednak owej niezbędnej zimnej krwi, by nie ujawnić szczerej radości z powodu propozycji przynoszącej mu zaszczyt.
       - Wrócę jeszcze do tego - oświadczył Witterer, kiwnął raz jeszcze wszechwiedząco głową i przychylnym ruchem ręki zwolnił wielce obiecującego podoficera.
       Wkrótce potem kapitan Witterer kazał Kowalskiemu zawieźć się na główne stanowisko przodków do porucznika Wedelmanna. Kowalski uśmiechnął się pojednawczo i rozwinął takie tempo, że wóz zaczął jęczeć we wszystkich stawach; błotniki dygotały, zachodziła obawa, że rozwali się silnik. Ale Witterer nie mógł nie przyznać, acz z niechęcią, że Kowalski jedzie zdumiewająco pewnie.
       Wedelmann znajdował się, jak prawie zawsze, przy swoich działach i ogniomistrz Asch musiał pójść po niego. Tymczasem kapitan Witterer rozłożył na niezgrabnym stole dokumenty dotyczące przekazania mu dowództwa baterii. Składały się z oryginału i trzech kopii, stosownie do przepisów były wszystkie sporządzone na białym, grubym papierze. Kiedy Wedelmann się zjawił, przywitał go krótko, jeszcze po koleżeńsku, ale nie bez pewnej rezerwy, jaka przystoi przełożonym. Potem odesłał Ascha. - Proszę o pański podpis.
       Wedelmann podpisał bez czytania, potem złożył razem poszczególne kartki.
       - Zgadza się pan ze wszystkim? - zapytał Witterer zaskoczony. - Bez komentarzy?
       - Przecież to i tak tylko strzępek papieru - powiedział Wedelmann z całym spokojem.
       - Jak pan uważa, panie poruczniku.
       Kapitan Witterer starannie złożył podpisane, a więc prawomocne dokumenty i jeden egzemplarz włożył do swojego portfelu. - Jeden odpis należy do pana.
       - Może mi się kiedyś przydać - powiedział Wedelmann; wziął cztery gęsto zapisane kartki i wsunął je do tylnej kieszeni spodni.
       - W ten sposób - powiedział kapitan Witterer nie bez odrobiny namaszczenia, bo lubił, jak przystało na żołnierza, ceremoniał wojskowy - w ten sposób przejąłem więc trzecią baterię pułku Luschkego.
       Wyciągnął rękę, ujął dłoń Wedelmanna, uścisnął ją mocno, po męsku. Była to dla niego wielka chwila.
       - I co teraz? - zapytał Wedelmann.
       - Tak, co teraz - powiedział Witterer udając, że dopiero teraz, w tym momencie, mózg jego formułuje rozkazy. Dawał do zrozumienia: myślę intensywnie, rozważam. W rzeczywistości rozmyślał już od szeregu godzin nad tym, co teraz powie Wedelmannowi.
       - Pułkownik Luschke życzy sobie, żeby pan porucznik na razie został parę dni w obrębie baterii. Pański dalszy przydział nie został zapewne jeszcze zdecydowany. W każdym razie jest to ze strony pułkownika Luschkego w pewnej mierze wielkodusznością, że, choć nie jest mi to potrzebne, nie pozbawia mnie pańskiej asysty. Sądzę, że najlepiej będzie, jeżeli teraz obejmie pan stanowisko oficera ogniowego.
       - Przecież mamy takiego oficera.
       - W takim razie aż do odwołania będzie podlegał panu.
       - Czy to rozkaz?
       - Tak, rozkaz. Ale, ale skoro już o tym mowa: nie jest już panu potrzebny nikt do zleceń specjalnych. I ja również nikogo nie potrzebuję. Ogniomistrz Asch zostanie więc z tej funkcji zwolniony i obejmie pluton amunicyjny.
       Po tych słowach Witterer wyszedł sprężystym krokiem. Wedelmann stał jak oniemiały. Wszedł ogniomistrz i zapytał: - No cóż, słoń jest już w składzie porcelany?
       - W samym środku - odpowiedział Wedelmann próbując się uśmiechnąć.
       - Niewiele już mamy porcelany - powiedział Asch. Mrugnął w kierunku Wedelmanna, ale ten nie patrzył na niego. Podszedł do brudnego okna chałupy i wyglądał przez nie z miną chłopa, który musi przypatrywać się, jak grad niszczy mu plony.
       Bombardier Kowalski wsunął się bez żenady do chaty, jakby wchodził do knajpy. Wedelmann odwrócił się. Kowalski wyskandował radosne, typowo cywilne powitanie. Wyciągnął spod pachy jakąś paczkę i położył ją przed Wedelmannem na stole. Uśmiechał się przy tym znacząco.
       - Co to ma znaczyć, Kowalski?
       - Od kaprala Soefta - z serdecznym pozdrowieniem.
       - Żarcie?
       - Możliwe, panie poruczniku. Ale nie dla pana porucznika wprost. Dla pewnej damy!
       - Powtórzcie to jeszcze raz, Kowalski!
       - Podobno to piękne dziecko mieszka w tej wsi. Dom numer siedemnaście. Taka figura, panie poruczniku! Gwarantowane. Urocze stworzenie nazywa się Natasza. Soeft uważa, że powinien ją sobie pan porucznik obejrzeć. Opłaci się.
       - Za kogo wy mnie właściwie bierzecie, Kowalski?
       - Za kogoś, kto nareszcie ma teraz czas, panie poruczniku. Bo za cóż poza tym? Ten czas powinien pan porucznik wykorzystać.
       - Kowalski - powiedział Asch - jeżeli się prędko stąd nie ulotnisz, twój kapitan rozszarpie cię na kawałki.
       - Nie ma obawy - odparł Kowalski machnąwszy ręką. - Może poczekać. I tak musi się tego powoli nauczyć.
       Na dworze Witterer wołał swego kierowcę. Kowalski zdawał się tym delektować.
       - Zupełnie przydatny organ głosu, co? - powiedział z uśmiechem. - Dobry głos to połowa żołnierza, ale tylko na koszarowym dziedzińcu. Trzeba mu będzie chyba dopiero wytłumaczyć, co jest potrzebne tutaj.
       Po tych słowach skierował się ku wyjściu. Zanim jednak wyszedł, powtórzył raz jeszcze: - Taka figura, gwarantowane!
       Zawiniątko przeznaczone dla "pięknego dziecka", które mieszkało w tej samej wsi, w domu numer 17, leżało na środku stołu. Wedelmann i Asch przyglądali mu się w zamyśleniu.
       - Na co sobie ten Soeft pozwala - powiedział powoli porucznik. I dodał: - Ale czas miałbym teraz. - Uśmiechnął się z pewnym zakłopotaniem, bo fakt, że ma czas, i to w dodatku na takie rzeczy, wydawał mu się hańbą.
       - Oto płaszcz pana porucznika.
       - Zaraz - powiedział Wedelmann, który nagle stał się bardzo przedsiębiorczy. - Zaraz. Chciałbym tylko jeszcze pomówić z pułkownikiem Luschkem przez telefon.
       
       Ogniomistrz Asch należał do ludzi nie lubiących komplikacji. Wolał zawsze prostą drogę, gdyż była nie tylko najbardziej przejrzysta, ale zazwyczaj najskuteczniejsza. Wymagało to jednak dużego wysiłku nerwów; prawie zawsze, kiedy Asch w czymś uczestniczył, wysiłek ten spadał na barki innych.
       Dla Ascha nie wszystkie rozkazy były święte. Pozwalał sobie na luksus samodzielnego myślenia. A kiedy chciał, umiał się zdobyć na tak twardy i tępy upór, jaki zazwyczaj był jedynie przywilejem bombardierów.
       Nie dosłyszał więc ogniomistrz Asch rozkazu nowego dowódcy baterii, w myśl którego miał objąć pluton amunicyjny. Na razie nie objął go. Nie przestał też wykonywać swoich funkcji. Czekał.
       Rozciągnął się jak długi w chałupie i gapiąc się na niski, zadymiony pułap z belek myślał o swojej młodej żonie Elżbiecie i o dziecku, którego jeszcze nigdy nie widział. Uśmiechał się, bo trudno mu było wyobrazić sobie siebie jako ojca. Lampa naftowa rzucała mdłe, łagodne światło i wywoływała w nim zmęczenie. Nie mógł jednak zasnąć.
       Po jakimś czasie wpadł do chałupy z hałasem porucznik Wedelmann. Przekonany, że wyciągnięty na słomie Asch śpi, Wedelmann starał się stąpać jak najciszej. Przykręcił nieco knot lampy i zaczął się rozbierać.
       Zdjął płaszcz i położył go na słomie obok Ascha. Potem klnąc pod nosem zdjął buty; aby dokonać tego zabiegu, musiał każdy but z osobna wcisnąć między nogę od stołu i ławkę. Zwinął kurtkę mundurową na kształt jaśka i umieścił ją pieczołowicie na słomie. Proces rozbierania był skończony.
       Zapalił latarkę kieszonkową i zgasił dmuchnięciem lampę naftową. Potem położył się obok Ascha. Zawinął się starannie w swoje dwa koce i przykrył ponadto płaszczem. Słoma zaszeleściła głośno. Zapadła całkowita ciemność. Porucznik oddychał głęboko i regularnie. Ale nie spał. Nasłuchiwał w ciemnościach. Asch poruszył ramieniem. I on wciąż jeszcze nie spał.
       - Dziwne - powiedział Asch - są teraz noce, w które próbuję spojrzeć.
       - Wkrótce przyjdzie wiosna - powiedział porucznik. - Już ją czuję we wszystkich kościach. I przeczuwam, że przyjdzie wiele nocy, podczas których znowu oka nie zmrużymy.
       Asch milczał. Wedelmann uczestniczył w tej wojnie z przekonania, dla Ascha była ona raczej złem nieuniknionym. Wedelmann utożsamiał narodowy socjalizm z Niemcami i uważał Hitlera za człowieka honoru. Asch widział, jak sprawy wyglądają naprawdę, i rozmyślał, co z tego może wyniknąć. Pierwszy wierzył, że świat musi być zmieniony, drugi dbał tylko o utrzymanie istnień ludzkich przy życiu.
       Wedelmann długo szukał papierosa. Znalazł go wreszcie w kieszeni bluzy. Papieros był pognieciony. Wedelmann wyprostował go po ciemku, rozprowadzając równomiernie zawarty w nim tytoń. Asch dał mu ognia.
       Porucznik zaciągnął się kilkakrotnie, po czym podał papierosa swemu ogniomistrzowi. Zaciągnąwszy się Asch zwrócił go Wedelmannowi. Słodkawy dym wyparł mdłą, duszącą woń, którą przesiąknięta była ciasna izba.
       - Dziwna dziewczyna - powiedział Wedelmann po dłuższym milczeniu.
       - Jakaś protegowana Soefta?
       - Nie jakaś, Asch. Coś naprawdę niezwykłego. Paczka, którą jej przyniosłem, zawierała żywność. Była to zapłata za pranie. To normalne i typowe dla Soefta.
       - Soeft jest urodzonym handlarzem, panie poruczniku. Wszystko ma u niego swoją cenę. Nic nie podaruje.
       - Może - powiedział Wedelmann zamyślony. Zaciągnął się gwałtownie raz jeszcze i szerokim łukiem rzucił papierosa w stronę pieca. Zabłysło kilka iskier. Potem znowu otoczyła ich ciemność.
       - Dla naszego Soefta - powiedział Asch - wojna nie jest niczym innym jak tylko wyjątkowym interesem. Będzie robić wszystko, co się opłaca. Czasami mam wrażenie, że nie istnieją dla niego fronty, lecz są tylko place, na których się handluje, że nie ma przeciwników, są tylko rozmaici partnerzy w interesach.
       - Ta dziewczyna, Asch, jest wyjątkowa. Studentka, zagnana tutaj przez działania wojenne. Na imię jej Natalia, nazywają ją Nataszą. Mówi dosyć dobrze po niemiecku.
       - Pan porucznik rozmawiał z nią długo.
       - Sprawiało mi to przyjemność. To kobieta, ogniomistrzu Asch. Już od miesięcy nie rozmawiałem z kobietą.
       - Dama prawdopodobnie bardzo uprzejma?
       - Ależ nie!
       - Czy była odpychająca?
       - Również nie. Rozumieliśmy się dosyć dobrze, oto wszystko.
       - A kiedyż pan porucznik zamyśla kontynuować to wzajemne zrozumienie?
       - Zawsze jesteście podejrzliwi, ogniomistrzu Asch. Naprawdę tylko miło spędziłem czas i niczego więcej nie chcę. Nie jest to poza tym osoba, z którą można by...
       - Z którą można by co?
       - Może będziemy się teraz starali nareszcie zasnąć, Asch?
       - Dobrze. Spoczywajmy więc na naszych laurach.
       - Dobranoc, dowódco kolumny amunicyjnej.
       - Dobranoc, oficerze ogniowy.
       Roześmieli się, potem próbowali zasnąć. Trwało jeszcze dość długo, zanim zamknęły się im oczy.
       Spali do późnego rana - mieli teraz czas na to. Kiedy się wreszcie podnieśli, ogniomistrz Asch był znowu podoficerem do zleceń specjalnych, a porucznik Wedelmann nie był już oficerem ogniowym.
       Pułkownik Luschke po raz pierwszy dał kapitanowi Wittererowi przez telefon tęgiego łupnia. Dla Witterera ta rozróbka na odległość była czymś zupełnie nowym. Łagodny, syczący, niepokojąco natarczywy głos dowódcy pułku wysadził z siodła nawet kapitana Witterera, którego rozpierała taka pewność siebie.
       - Lubię ludzi z inicjatywą - powiedział pułkownik Luschke - jeszcze bardziej szanuję ludzi z rozumem. Energia to rzecz piękna i godna uznania. Ale wszystko musi odbywać się systematycznie i planowo.
       Na to Witterer, pełen zachwytu dla swej osoby: - Moja metoda, panie pułkowniku, zupełnie moja metoda.
       - Dla metod pańskich, panie kapitanie - powiedział dalej pułkownik Luschke - jestem z całym uznaniem. Proszę jednak nigdy nie zapominać, że istnieje jeszcze pański dowódca, który również, jeżeli nie ma pan nic przeciwko temu, posiada swoje metody. Dowódca ten, co pana może zaskoczy, zna trzecią baterię dość dobrze.
       - Ależ to samo przez się zrozumiałe, panie pułkowniku.
       - Znam nawet trzecią baterię trochę lepiej niż pan w tej chwili, panie kapitanie." Nie ma to nic wspólnego z ewentualnymi zdolnościami, jest jedynie sprawą doświadczenia. A jeśli chodzi o trzecią baterię, drogi panie kapitanie Witterer, brak panu jeszcze doświadczenia, chyba że jest pan geniuszem, w co na razie uwierzyć nie mogę. Musi więc pan przyswoić sobie to doświadczenie. Potrzeba na to pewnego określonego czasu. Żeby panu to ułatwić, pozostawiłem tam jeszcze porucznika Wedelmanna. Wedelmann będzie pracował nie jako pański podwładny, lecz razem z panem.
       - Tak jest, panie pułkowniku,
       - Na razie, dopóki jest tam porucznik Wedelmann, nie życzę sobie w trzeciej baterii żadnych zmian personalnych. Dotyczy to również funkcji do zleceń specjalnych. Czy zostałem zrozumiany?
       - Tak jest, panie pułkowniku - odparł mocno skonsternowany Witterer. Zorientowawszy się, że pułkownik zakończył rozmowę, rzucił słuchawkę na widełki. Rozejrzał się pogardliwie dokoła; ze wzroku jego można było wyczytać wyraźnie, że myśli: "Co to za świństwo!"
       Wezwał do siebie starszego ogniomistrza Bocka, którego telefonista zdążył już poinformować co do formy i treści tej budującej rozmowy telefonicznej. Bock zacierał ręce nie tylko z zimna i radośnie podążył do pomieszczenia dowódcy baterii.
       - Starszy ogniomistrzu - powiedział Witterer zgrywając się znowu na geniusza improwizacji wojennej - po gruntownym namyśle postanowiłem, że będziemy działać metodycznie. Oczywiście wszystkie moje zarządzenia pozostają w mocy, to rzecz zrozumiała. Pragnę tylko, by to było zrobione rozsądnie, etapami.
       - Tak jest, panie kapitanie - powiedział Bock pełen oczekiwania, co nastąpi dalej.
       - Kapral Krause jest w dalszym ciągu przewidziany do zleceń specjalnych.
       - W takim razie mamy teraz dwóch pełniących tę funkcję.
       - Zawsze tylko jednego, szefie. Odpowiada to, jak wam wiadomo, przepisowi. Kiedy ten drugi zapozna się z pracą, nastąpi przekazanie funkcji.
       - Rozumiem, panie kapitanie - zapewniał Bock - doskonale rozumiem. - W głębi duszy cieszył się z kapitalnie zawikłanej sytuacji, którą już sobie wyobrażał. Okrągła jego twarz promieniała. Dwóch do zleceń specjalnych na jednej kupie, i w dodatku takich dwóch - tak, moi państwo, to kąsek nie lada! Wittererowi niełatwo będzie go przełknąć.
       Ale Witterer wbrew przypuszczeniom starszego ogniomistrza wcale nie był w danym wypadku ślepy. Liczył się z możliwością różnych komplikacji. Nie na próżno miał za sobą liczne zwycięstwa w długoletnich walkach biurowych. Witterer wiedział doskonale, że musi tu zapobiec przedwczesnym starciom, i orientował się, że - jak tego dowiodła jego rozmowa z Luschkem - nie może sobie pozwolić na żadne ekstrawagancje.
       - Mam dla ogniomistrza Ascha specjalne zadanie - powiedział.
       Starszy ogniomistrz Bock cały zamienił się w słuch. Heca ta niesłychanie go bawiła. W miarę jak tamci tracić będą nerwy i siły, pozycja jego stawać się będzie coraz pewniejsza.
       - Ogniomistrz Asch ma zorganizować w pobliżu linii frontu występ gościnny zespołu rozrywkowego.
       - Ogniomistrz Asch? - zapytał Bock nie wierząc własnym uszom.
       - A któż by inny? Przecież to typowe zlecenie specjalne. A może nie dowierzacie Aschowi w tym względzie?
       - Dowierzać dowierzam, panie kapitanie. Ale nie można tego przecież załatwić w ciągu kilku godzin. Może to pochłonąć dłuższy okres czasu. Nie mielibyśmy tu wtedy nikogo do zleceń specjalnych.
       - Któż to wam powiedział! Ciągle jeszcze nie pojmujecie? Dopóki Asch będzie miał do czynienia z występami, a powinien zająć się tym gruntownie, zastąpi go tutaj kapral Krause.
       - Tak jest - powiedział nie bez respektu Bock, który zaczął się powoli orientować.
       - Asch przyjął swe nowe zlecenie jak każde inne. Nic nie mogło go już zaskoczyć. Stał się specjalistą od niezwykłych rozkazów.
       W tej zafajdanej wojnie prowadził już grupy szturmowe i czyścił latryny, opatrywał rannych i kopał groby, uruchamiał zdobyczne samochody i rozbijał nieprzyjacielskie czołgi, przeprowadzał rekwizycje na tyłach i kopał studnie, organizował warsztaty krawieckie i robił ze starych gazet namiastki futer. A teraz ma zorganizować występ gościnny zespołu rozrywkowego w pobliżu linii frontu. Dlaczego nie?
       Kazał sobie dać motocykl i pojechał do miasteczka przyfrontowego. Instrukcje Witterera były dosyć wyraźne: zorganizować występ zespołu rozlokowanego obecnie w szkole. W zespole tym znajduje się śpiewaczka, niejaka Liza Ebner. Wszystko było jasne.
       Asch poszedł prosto do celu. Znalazł bez trudu pomieszczenie Lizy Ebner. Wszedł do niego po krótkim pukaniu.
       W wielkich, naiwnych, a równocześnie łaknących oczach dziewczyny pojawił się wyraz przerażenia, nie była jeszcze bowiem całkowicie ubrana. - Proszę łaskawie zaczekać na korytarzu! - zawołała - aż skończę się ubierać.
       - Mam niewiele czasu - odpowiedział Asch, zdecydowany możliwie szybko załatwić otrzymane polecenie.
       - Manier też pan nie ma.
       - Nie mogę sobie na ten luksus pozwolić, proszę pani.
       - Czy nie widzi pan, że nie jestem jeszcze zupełnie ubrana?
       - Takich rzeczy nie widzę z zasady - powiedział Asch. - Poza tym, jeżeli to panią interesuje, jestem żonaty.
       - To mnie zupełnie nie interesuje! - zawołała rozgniewana Liza. - Niech się pan przynajmniej odwróci.
       - Tę grzeczność mogę pani wyświadczyć - powiedział Asch i odwrócił się.
       Dziewczyna za jego plecami zaszeleściła suknią. Czarnowłose dziewczę o ogromnych oczach nie posiadało się z gniewu, zdradzały to wyraźnie szybkie, nerwowe ruchy. Po chwili upuściła na podłogę pantofel, potem drugi.
       - Przychodzi pan od kapitana Witterera? - zapytała Liza.
       - Zgadła pani.
       - To wytworny pan. A może nie?
       - Nie mogę tego należycie ocenić. Stosunek mój do kapitana Witterera jest zapewne zupełnie inny niż stosunek pani.
       - To ze stosunkiem może sobie pan darować - powiedziała tupiąc nogą w podłogę, prawdopodobnie po to, by poprawić bucik. - O tym nie ma w ogóle mowy!
       Asch przyglądał się zniszczonym drzwiom, przed którymi stał. Ściana obok, pomalowana kiedyś na zielono, była spróchniała, tynk zaczynał odpadać. Buda - a w niej ta dziewczyna przybyła z kraju. Po co tu przyjechała?
       - Dlaczego właściwie znalazła się pani tutaj?
       - A pan?
       - Ja muszę!
       - A ja przyjechałam dobrowolnie.
       - I jest pani w dodatku z tego dumna, co?
       Liza Ebner, oburzona, parsknęła przez uroczy nosek:
       - Takiego egzemplarza jak pan mógł mi kapitan Witterer zaoszczędzić.
       - Nie sądzę, proszę pani. Egzemplarzy w moim rodzaju jest niemało. Jeszcze to pani zauważy. No, jest pani wreszcie gotowa?
       - Niech się pan nie odwraca. - To proszę mi dać krzesło.
       Po chwili wahania podsunęła mu stołek. Asch usiadł, w dalszym ciągu zwrócony twarzą w stronę zniszczonych drzwi, i czekał.
       Znowu zaszeleściła za jego plecami suknia. Potem przesunięto po szorstkiej powierzchni stołu jakiś twardy przedmiot, prawdopodobnie była to butelka. Po chwili Asch poczuł zapach ciężkich perfum. Wciągnął go głośno w nozdrza.
       - Naraża się pani na niepotrzebne koszty.
       - Tylko po to, aby nie czuć zapachu pana!
       - Ulotnię się stąd natychmiast po otrzymaniu kilku konkretnych informacji.
       - Jakich?
       - Kiedy, którego dnia i o której godzinie może pani przyjechać do nas ze swoją kompanią? Ile osób przyjedzie? Czy trzeba po was przysłać wóz, czy też macie własny środek lokomocji? Jak długo trwa przedstawienie? Jakie macie państwo życzenia specjalne?
       - Wszystko to nic a nic mnie nie obchodzi, mój panie. Musi pan to omówić z naszym impresariem. Jest nim nasz magik-czarnoksiężnik, który został ulokowany o piętro niżej, w kwaterze oficerskiej.
       Asch podniósł się. - Mogła mi to pani powiedzieć od razu, bez trzymania mnie godzinami pod ścianą! Żegnani!
       - Proszę zaczekać! Teraz może się pan odwrócić.
       Odwrócił się powoli i zdziwił się. Potem na jego zaciśniętych wargach pojawił się uśmiech uznania.
       Dziewczyna o wielkich oczach była ładna. Ale nie to było jedyną przyczyną jego zdumienia. W sukni, którą miała na sobie, gładkiej, ciemnoniebieskiej, lekko namarszczonej w biodrach, żywo przypominała mu Elżbietę. Elżbieta również lubiła się tak ubierać. Czy tej dziewczynie nie było w dodatku na imię Liza?
       - No i cóż?
       - Godne uwagi - powiedział szczerze Asch. - Pani mi żywo kogoś przypomina.
       - Kogo?
       - Kobietę, którą kocham.
       Liza Ebner spojrzała na niego szeroko otwartymi oczami. Potem powiedziała ze swobodą: - To nic nowego. Wszyscy tak mówicie. Złudzenie optyczne. Płynie to stąd, żeście zdążyli zapomnieć, jak wygląda kobieta.
       Asch skinął głową, choć słowa dziewczyny nie bardzo go przekonały. - Być może - powiedział. - Ale może być również inaczej.
       
       Koszary miały znowu swego Vierbeina. Ich przytłumiona ruchliwość wyrwała go ze snu. Leżał długo z otwartymi oczyma, zanim nadeszła dla niego pora wstawania.
       Wylądował w jednym z pokoi podoficerskich. Ubiegłej nocy, kiedy Vierbein zameldował się w dywizjonie zapasowym, oficer dyżurny skierował go tutaj.
       - Wyśpijcie się przede wszystkim porządnie, resztę załatwicie jutro.
       Dwaj kaprale, z którymi spał razem, uświadomili go niezwłocznie, że to ich kwatera. Jest tu tylko tolerowanym gościem.
       - A może masz być przeniesiony do dywizjonu zapasowego?
       - Zabieram tylko uzupełnienie. Ulotnię się stąd możliwie jak najprędzej.
       - To pięknie z twojej strony - odpowiedział jeden z kaprali.
       A drugi dodał: - Żebyś wiedział - my nie jesteśmy uzupełnieniem. My go tylko dostarczamy.
       Ci dwaj, u których Vierbein znalazł nocleg, nazywali się Bartsch i Ruhnau. Sami określali się jako "asy", "szturmowcy" lub "niezłomni", zależnie od tego, co im dogadzało. W mieście nazywano ich "braćmi sjamskimi tyłów", bo nie było czynności, której by nie dokonywali wspólnie. Wiedziano, że stale chodzili razem do ustępu; to, że razem rozkoszowali się kobietami, było faktem. Był to jednak tylko sojusz obronny, oparty na przyjaźni względnie na koleżeństwie. "Asy" były bowiem poza godzinami służbowymi bardzo przedsiębiorcze, odgrywały rolę "hulaków" i "degustatorów". Każdy z nich w pojedynkę mógł się łatwo znaleźć pod wozem, we dwójkę ubezpieczali się wzajemnie.
       - Jak długo tu zostajesz, Vierbein?
       - Kilka dni.
       - Wiele się w tej dziurze nie dzieje. Jeżeli masz butelkę wódki, możesz się kiedy do nas przyłączyć. Za dwie butelki gwarantujemy co najmniej jeden dobry numer.
       Kapral Vierbein udał się do umywalni. Bartsch i Ruhnau kazali przynieść sobie wody do swego pokoju. Kiedy Vierbein wrócił, dwaj kaprale znowu leżeli na łóżkach.
       - Była to wyczerpująca noc - powiedział jeden z nich.
       - A ta walka wstępna, człowieku! Ona, zdaje się wcale nie wiedziała, że wojna jest w pełnym biegu.
       Vierbein doprowadzał się do porządku, by się zameldować u szefa baterii dowodzenia. Próbował nadać swoim butom nieco blasku, ale to mu się nie udało. Trochę się przy tym zasapał.
       - Nie trzeba - powiedział Bartsch. - Najważniejsze, że twój Krzyż Żelazny błyszczy.
       Ruhnau dodał: - Mamy tu słabość do bohaterów.
       - Poza tym szef to matoł. Musisz tylko obchodzić się z, dowódcą jak z jajkiem. Wtedy możesz robić, co ci się żywnie podoba.
       - Nie obawiaj się, porucznik Schulz ma teraz pełne ręce roboty. Jest w tej chwili, można by rzec, duszą całej tej świńskiej gnojówki.
       - Kto taki?
       - Porucznik Schulz. Nie znasz go? Kiedyś był tu szefem baterii.
       - I nadal pozostał nim. Tylko że rządzi teraz całym dywizjonem zapasowym.
       Vierbein skinął głową. Znał Schulza, i to jeszcze jak! Schulz dawał mu kiedyś tak w dupę, że do dziś to czuł. Wedle wszelkich prawideł swojej sztuki. Ale Vierbein nie pamiętał mu tego. Przecież Schulz spełniał tylko swój obowiązek, często nawet coś więcej niż obowiązek.
       Kapral Vierbein wszedł do kancelarii baterii dowodzenia i zameldował się szefowi baterii. Ten przerzucił papiery Vierbeina i powiedział: - No tak! - Po kilku minutach dodał: - Jeżeli o mnie chodzi...
       Vierbein stał przed szefem baterii i czekał.
       - Możecie zostać w baterii dowodzenia aż do załatwienia tego, co wam zostało zlecone.
       - Czy jestem zwolniony od ogólnej służby, panie starszy ogniomistrzu?
       Szef zrobił wielkie oczy. - Co takiego? - zapytał ze zdumieniem. - Chyba się nie palicie do tego rodzaju zabawy, co?
       - Ależ nie, panie starszy ogniomistrzu.
       - No więc, mój drogi. Rób, co ci się podoba. Staraj się zdobyć ten cały kram, po który cię przysłano. Wszystko inne nic cię przecież nie obchodzi. Przed wyjazdem wstąp tu jeszcze. Poza tym urlop aż do pobudki.
       - Dziękuję.
       - Przecież to się rozumie samo przez się. Chcemy żyć! Może nie? No widzisz. A jeżeli będziesz czego potrzebował, przyjdź do mnie.
       Vierbein wziął papiery i pożegnał starszego ogniomistrza. Ten szef był dobrodusznym poczciwcem, tak się przynajmniej na pozór wydawało. Tylko żyć i innym pozwolić żyć! Miał poza tym pełne zrozumienie dla człowieka przybywającego z frontu.
       Kapral Vierbein zastanawiał się przez chwilę, czy nie pójść do kantyny i nie zadzwonić do Ascha. Postanowił zrobić to później. Przede wszystkim chciał to, co mu zlecono, możliwie jak najprędzej skierować na właściwą drogę.
       Udał się do sztabu dywizjonu, do tego samego budynku, w którym rezydował kiedyś Luschke jeszcze w stopniu majora. Poprosił o zameldowanie go adiutantowi. Po długim czekaniu wśród pachnących niemile akt i pisarzy, którzy z nudów prowadzili przez telefon długie rozmowy dotyczące spraw prywatnych, wpuszczono go wreszcie do pokoju adiutanta.
       Adiutant dywizjonu zapasowego, podporucznik rezerwy, w cywilu fabrykant likierów, robił wrażenie bardzo zaaferowanego i oświadczył od razu, że ma mało czasu. - Bardzo mało czasu, kapralu.
       Vierbein zreferował żądania pułku: - Radiostacje z wyszkoloną obsługą. Zapotrzebowanie pułkownika Luschke potwierdzone przez dowództwo armii.
       - Mamy - powiedział podporucznik. - Mamy to wszystko. Ale nie w tej chwili. W tej chwili panuje zupełny rozgardiasz. Dowódca żeni się w tych dniach.
       - Sprawa jest wyjątkowo pilna - zaznaczył Vierbein, który w pierwszej chwili nie umiał sobie wytłumaczyć, co wspólnego ma ślub dowódcy z żądaniem sprzętu i obsługi dla jego pułku.
       - U nas także, mój drogi - oświadczył adiutant, opierając swoje dwa cetnary o dobrze wyścieloną poręcz fotela.
       - Pan pułkownik Luschke był święcie przekonany, że nie będzie w tej sprawie żadnych trudności, panie podporuczniku.
       - Nie ma też trudności. Kto o tym mówi? Nam nikt nie może zarzucić, że robimy trudności, zwłaszcza frontowi. Nie, mój drogi! Przeciwnie, wprost przeciwnie. Tylko że będziecie musieli parę godzin zaczekać.
       - To się rozumie samo przez się, panie podporuczniku - powiedział Vierbein z ulgą.
       - No widzicie! Jeżeli pułk czekał pół roku, to wy chyba będziecie mogli poczekać pół dnia.
       - Tak jest, panie podporuczniku.
       - Nawet nie przeczuwacie, co się tu dzieje. Dowódca żeni się w tych dniach, ale o tym już wam mówiłem. Zwolnił się na parę dni, nie biorąc właściwie urlopu. Tyle tu roboty, że nie możemy sobie dać rady. Ale po południu będzie do dyspozycji jego zastępca, już po południu, i wtedy zabierzemy się przede wszystkim do waszej sprawy. Bądźcie więc w pogotowiu.
       - Będę czekał na wezwanie w baterii dowodzenia - Vierbein ruszył ku drzwiom; po drodze omal nie potknął się o dywan.
       - Jeszcze jedno - powiedział podporucznik łaskawie. - Gratuluję wam Krzyża Żelaznego.
       - Dziękuję - odparł Vierbein i oddalił się.
       Ledwie dotarł do baterii dowodzenia, polecono mu zjawić się natychmiast w kancelarii. Tak miły i uprzejmy przed chwilą szef był znacznie chłodniejszy i patrzył na Vierbeina, jak by go widział po raz pierwszy.
       - Macie zameldować się natychmiast u porucznika Schulza - powiedział szef. - Przeskrobaliście coś?
       - Chyba nie było do tego jeszcze żadnej okazji, panie starszy ogniomistrzu.
       - U was nigdy nic nie można wiedzieć dokładnie. Wystarczy, abyście pobyli godzinę w kraju, a już potraficie narobić takich idiotycznych głupstw, że aż strach. Niedawno był tu taki, który w ciągu dwudziestu minut zmasakrował pewnego żołnierza i prawie zgwałcił dziewczynę. Ale u nas tak nie można, u nas panuje porządek.
       - Na froncie również tak nie można. I tam panuje porządek, panie starszy ogniomistrzu.
       Szef, myślący jedynie o swoim spokojnym i wygodnym stanowisku, przełknął to bez trudu. Wstał i powiedział: - A więc zamelduję was.
       Podszedł do drzwi pokoju dowódcy i zapukał krótko i potulnie; przez kilka sekund nasłuchiwał, czy padnie słowo: "wejść!" Wreszcie słowo to padło. Zataczając niewielki łuk wsunął się do pokoju dowódcy.
       Podniósł się tam krótkotrwały wrzask i starszy ogniomistrz, znowu zataczając niewielki łuk, wysunął się z pokoju. - Zaczekajcie łaskawie! - ofuknął Vierbeina.
       Vierbein czekał. Znał aż zbyt dobrze tę formę łańcuszkowej reakcji. Był ostatnim ogniwem przełknął więc ryk starszego ogniomistrza posłusznie i bez zdziwienia. Wojna nauczyła go spokoju, przynajmniej pod tym względem.
       Pytał sam siebie, co teraz nastąpi. Przebiegał myślą każdą fazę ostatnich godzin, od lądowania aż do chwili obecnej. Czekał. Patrzył na głęboko pochylone plecy pisarza, obserwował szefa baterii, który zawzięcie wertował jakieś papiery, ale siedział gotów do skoku. "Zdaje się - mówił sobie Vierbein - że ten Schulz pozostał takim, jakim był: pcha się zawsze naprzód, w razie potrzeby posługując się..."
       Drzwi pokoju dowódcy otworzyły się gwałtownie, uderzając o ścianę. Stał w nich porucznik Schulz - barczysty, z ważną miną, jeszcze bardziej barczysty i ważny niż dawniej. Mundur jego był wspaniały. Wszyscy obecni stanęli na baczność. Jak za dawnych czasów głos jego brzmiał niby fanfara.
       - Ależ to nasz Vierbein! - zawołał. Kapral Vierbein potwierdził to spostrzeżenie.
       - Chodźcie no tu, mój biedaku.
       Vierbein zrobił kilka kroków, zatrzymał się i wyprężony zameldował głośno: - Kapral Vierbein, trzecia bateria pułku artylerii pułkownika Luschke, odkomenderowany do dywizjonu zapasowego artylerii w celu pobrania obsługi i sprzętu.
       Porucznik Schulz roześmiał się krótko, po męsku. - Moja szkoła! - zawołał. - Zupełnie moja szkoła! Co, Vierbein?
       - Tak jest, panie starszy ogniomistrzu.
       Zdawało się, że Schulz pęknie ze śmiechu. Rżał jak perszeron. Potem, walnąwszy Vierbeina po ramieniu, powiedział: - Ciągle jeszcze dawny duch, co? Dawny dobry duch! Starszy ogniomistrz! Ale tymczasem, mój drogi, człowiek wdrapał się o kilka stopni wyżej.
       - Tak jest, panie poruczniku - oświadczył Vierbein, ciągle jeszcze niesłychanie zaskoczony tak nieoczekiwanym wylewem przychylności.
       - Proszę spojrzeć na niego, szefie - powiedział Schulz. - Była to kiedyś największa pokraka w naszej baterii. A teraz - kapral! I to jaki! Ma już nawet Krzyż Żelazny I klasy.
       - Tak, to nie byle co, panie poruczniku - zawtórował szef udając podziw.
       - Za coście to dostali, Vierbein?
       - Zniszczyłem czołgi, panie poruczniku. Siedem sztuk.
       - Moja szkoła! - wykrzyknął Schulz. - Patrzcie, szefie! To była największa oferma. A teraz siedem czołgów! I kapral! Wejdźcie, Vierbein, do środka.
       Vierbein, ciągle jeszcze lekko zmieszany, wszedł za Schulzem do pokoju. Schulz opadł na masywny fotel i wskazał Vierbeinowi krzesło. Vierbein usiadł posłusznie.
       - Cygaro? - zapytał Schulz.
       - Dziękuję, nie palę, panie poruczniku.
       Schulz uśmiechnął się z wyższością. - Ciągle jeszcze dawny żółtodziób, co? No, nic nie szkodzi. Najważniejsze: potrafiliście dać dowód, że się z was tutaj zrobiło mężczyznę. - Porucznik zapalił cygaro, Vierbein milczał wyczekująco. Schulz zgasił zapałkę i rzucił za siebie. Potem rozparł się głębiej w fotelu.
       - Tak bardzo po męsku jeszcze wciąż nie wyglądacie - lustrował. Vierbeina Schulz. - Ale to piękności nie szkodzi. Krzyż Żelazny wiele kompensuje. No i oczywiście naszywki kaprala.
       Porucznik Schulz nie czekał, aż Vierbein potwierdzi jego poglądy. Uważał to za zbyteczne. Był przeświadczony, że Vierbein ma dla niego głęboki szacunek.
       - Chyba w najśmielszych marzeniach nie wyobrażaliście sobie, mój drogi, że będziecie jeszcze kiedyś tak siedzieli naprzeciw mnie.
       - Nie, panie poruczniku. Na pewno nie.
       - Wasz stary szef nie jest przecież żadnym potworem - powiedział Schulz i gładka jego twarz zalśniła przychylnością. - Muszę przyznać, że wasz widok bardzo mnie cieszy. Teraz dopiero widać, że nic nie idzie na marne. Przerobiliśmy was, Vierbein. Zrobiliśmy was tym, czym jesteście. Wasze sukcesy dowodzą, że mieliśmy rację.
       Vierbein milczał grzecznie.
       - Może nie?
       - Ależ tak, panie poruczniku. Na pewno.
       - Może pokażę się kiedyś z wami w kasynie oficerskim. Niech się zdumiewają nad wynikami mojej szkoły. A zdumiewać się będą, tego możecie być pewni! A potem opowiecie nam historię z tymi siedmioma czołgami.
       - Niewiele tu do opowiadania, panie poruczniku.
       - Tylko bez fałszywej skromności, mój drogi. Kiedy powiem: opowiadać, będziecie opowiadać, zrozumiano? Ze wszystkimi szykanami. - Głos jego brzmiał tak samo jak dawniej, przypominał trąbę jerychońską, miał w sobie coś niebezpiecznie życzliwego.
       - Tak jest, panie poruczniku - wyrecytował posłusznie Vierbein.
       - Tak - powiedział Schulz z zadowoleniem. - Najlepsi wybijają się na czoło. Spójrzcie na mnie! Gdy wojna się rozpoczęła, byłem kandydatem na oficera. Potem poszedłem do szkoły oficerskiej, którą ukończyłem z wyróżnieniem. Jakże mogło być inaczej! Zostałem podporucznikiem. W końcu wylądowałem znowu tutaj i otrzymałem baterię dowodzenia. Teraz wobec tego, że dowódca się żeni, zastępuję go. Praktycznie, Vierbein, jest to mój dywizjon.
       - Małżonka pana porucznika musi być bardzo dumna z tego - powiedział naiwnie Vierbein.
       Schulz z miejsca przyczepił się do tego: - Człowieku, co was obchodzi moja żona?
       - Myślałem tylko, panie poruczniku...
       - Moja żona w ogóle nie obchodzi was, Vierbein. Zapamiętajcie to sobie z łaski swojej. Jesteśmy tu na służbie. A tę prywatną gadaninę możecie sobie darować.
       - Tak jest, panie poruczniku.
       Nie przeczuwając tego wcale Vierbein dotknął najczulszego punktu, Przychylność Schulza pękła jak balon. Temat ten był dla niego tabu. Przypominanie mu o tym to wyraźna prowokacja. Miał bowiem z żoną istny krzyż pański - dziś bardziej niż dawniej. Kiedy rozmowa schodziła na ten temat, odczuwał ból w głębi duszy albo raczej tam, gdzie siedzibę tej duszy przeczuwał.
       Schulz zgasił cygaro. Otoczył ich mdły, gorzki zapach. - Czego wy tutaj właściwie chcecie, Vierbein? - zapytał.
       Kapral Vierbein zameldował. Powiedział wszystko, co już zakomunikował adiutantowi dywizjonu. Raz jeszcze podkreślił, że zlecenie jest pilne, oraz zwrócił uwagę na osobiste życzenie pułkownika Luschke, by sprawa została załatwiona bez tarć.
       - Ze względu na to - oświadczył Schulz z godnością - że zastępuję teraz dowódcę, sprawa będzie musiała zostać mi przedłożona do decyzji osobistej. Wtedy zobaczę.
       - Jeżeli mogę prosić pana porucznika...
       - Dopóki rzecz, którą się zajmę w zastępstwie dowódcy, nie zostanie załatwiona, należycie oczywiście automatycznie do baterii dowodzenia, której dowódcą jestem w dalszym ciągu. Zrozumiano?
       - Tak jest! - odpowiedział Vierbein posłusznie.
       - Wszystko w starym duchu! Zawsze pamiętajcie o tym: moja szkoła!
       
       Kapitan Witterer stał dobrze ukryty za drugim działem i patrzył badawczo w stronę wroga. Tuż za nim ulokował się kapral Krause, odkomenderowany na razie do zleceń specjalnych, i z gorliwą służbistością spoglądał na dowódcę baterii. Wartownik chodzący obok nich tam i z powrotem po otwartej przestrzeni nie zdradzał żadnego zainteresowania dla tego, co się obok niego działo.
       - Bardzo charakterystyczne - powiedział Witterer znacząco, odejmując od oczu lornetę.
       - Tak jest - zawtórował Krause, nie bardzo zdając sobie sprawę, co tu właściwie jest "charakterystyczne". Udawał jednak, że wie, co Witterer ma na myśli; nigdy to nie mogło zaszkodzić. Przełożeni są zawsze radzi, kiedy spotykają się ze zrozumieniem u podwładnych.
       Linie nieprzyjacielskie leżące na przeciwległych wzgórzach były widoczne. Zdaniem Witterera - prowokująco widoczne. Można było rozpoznać kilka okopów i rowów łączących. Nieprzyjaciel również oparł część swych stanowisk o zabudowania jakiejś wioski. Kilkunastu ludzi poruszało się tam bez lęku w otwartym terenie.
       - Po prostu nie do wiary - powiedział Witterer. - Istna wędrówka narodów! I to ma być wojna!
       - Należy dodać, że nieprzyjaciel nie ma tam wcale artylerii  - powiedział Krause zgrywając się na Mefista.
       Wartownik nie powiedział nic, ale myślał swoje. Coraz to próbował rozgrzać się uderzając nogą o nogę. Poza tym interesowało go jedynie to, że za jakieś pół godziny zostanie zmieniony. Przyjaciele od partyjki skata czekają już zapewne niecierpliwie na jego przybycie; pochlebiało mu to. Myślenie o czymś więcej uważał za zbyteczne.
       - Kiedy po raz ostatni prowadziliście stąd ogień? - zapytał kapitan Witterer wartownika.
       - Ogień? - odpowiedział tamten pytaniem; zabrzmiało to tak, jak gdyby nie rozumiał, co to takiego. - Do kogo?
       - Bałagan, świński chlew - mruknął Witterer.
       Krause potwierdził ochoczo: - Tak, wszystko jest tu zupełnie zaświnione.
       Witterer spojrzał nieufnie na działo, zauważył bowiem na lufie białe sylwetki czołgów, oznaczające liczbę zniszczonych wozów bojowych. Potem rzucił okiem na nagromadzoną obok działa amunicję, przykrytą brezentem. Po chwili skierował w stronę wroga spojrzenie jeszcze bardziej badawcze. Krause obserwował horyzont razem z nim.
       Witterer rozkazał: - Wszyscy dowódcy działonów do mnie! Powiedzmy, w ciągu godziny. Miejsce: główne stanowisko taborów, kwatera Wedelmanna.
       Krause powtórzył rozkaz dosłownie. Nie pomylił się ani razu. Witterer stwierdził ponownie, że ten Krause nadaje się jak nikt inny do zleceń specjalnych. Był rad, że i tym razem się nie pomylił.
       Krause popędził do telefonu, by wezwać wszystkich wymienionych lub ich zastępców. Tymczasem Witterer dokonywał inspekcji stanowiska ogniowego. Miał sposobność przekonać się, że wróg umożliwia mu tę inspekcję przeprowadzić w skali jak najszerszej. Żołnierze z obsługi dział i cekaemów, obserwatorzy, dalmierzyści i łącznościowcy od razu poczuli to na własnej skórze.
       Witterer obliczał właśnie amunicję przy czwartym dziale, kontrolował zapalniki i sprawdzał, czy pierścienie wodzące są lekko natłuszczone, jak nakazywał przepis, kiedy Krause zameldował: - Dowódcy działonów zostali zawiadomieni zgodnie z rozkazem.
       Kapitan podziękował, uwolnił obsługę dział od swojej obecności i rączym krokiem udał się do pomieszczenia porucznika Wedelmanna. Ten siedział przy swoim stole i ledwo spojrzał na wchodzącego Witterera. Miał przed sobą podręcznik do nauki języka rosyjskiego, notes i ołówek.
       - Na odwrót byłoby chyba słuszniej - powiedział Witterer wesoło. - Już czas, żeby się ludziska tutaj powoli zaczęli uczyć niemieckiego.
       - Ludziska tutaj - głos Wedelmanna brzmiał niezbyt uprzejmie - nie znajdują się przecież w Niemczech.
       Witterer uznał tę uwagę za żart i skwitował ją krótkim śmiechem. Kiedy okoliczności na to pozwalały, starał się zawsze o utrzymanie dobrego nastroju. - To oczywiście sprawa poglądów - dodał i raz jeszcze się roześmiał.
       Wedelmann był zanadto zdyscyplinowanym oficerem, by zaprzeczyć kapitanowi i w dodatku swemu dowódcy baterii. Tak samo jak dawniej wierzył jeszcze w potęgę dyscypliny i wartość posłuchu.
       Witterer polecił Krausemu, wykonującemu na razie jego zlecenia specjalne, pozostawić go sam na sam z Wedelmannem; nie chciał, by go teraz niepokojono. Dopiero kiedy wszyscy wezwani zbiorą się, należy mu o tym zameldować.
       Podczas gdy Krause stojąc przed chałupą przechwytywał podoficerów i kierował ich do następnej chałupy, posługując się dość zręcznie tonem, jakiego się zwykło używać przy wydawaniu rozkazów, Witterer wtajemniczał Wedelmanna w sytuację i informował go, jak ją widzi. Był zdecydowany nie dopuścić do tego, aby powstała jakakolwiek wątpliwość, że pogląd jego jest słuszny.
       - Drogi panie poruczniku Wedelmann - wywodził - wkrótce zastygłe fronty znowu się poruszą i wtedy nareszcie przejdziemy na nowo do wojny ruchowej.
       - Ma pan rację - powiedział Wedelmann starając się nie zabarwiać swych słów ironią. - To się może zdarzyć.
       - Uważa pan, że bateria jest gotowa?
       - A cóż jej pozostaje innego?
       - Więc dobrze, drogi poruczniku Wedelmann, niech pan sobie spokojnie uważa, że bateria jest gotowa. Zapytam więc jeszcze o jedno: czy jest również przygotowana?
       - Wydaje mi się, że jest na ogół przygotowana do wszystkiego.
       - Ale czy przygotowanie to było przeprowadzane systematycznie?
       - Bądź co bądź przez kilka miesięcy prowadziliśmy wojnę ze wszystkimi szykanami.
       - Przypuśćmy! Ale potem przyszedł kilkumiesięczny sen zimowy i wszystko zostało zapomniane.
       - Wedle mojej oceny staniemy na wysokości zadania w ciągu jednego dnia. Prawie dziewięćdziesiąt procent naszych żołnierzy ma zaprawę bojową.
       - Nawet tego można się oduczyć! Kto się oduczył wykonywać przepisowo zwroty, mógł się oduczyć i tego, jak się zadaje przeciwnikowi bobu. Czy nie jest to dla pana oczywiste?
       - W pewnej mierze tak - powiedział porucznik ostrożnie. - Nie należy jednak rozpętywać burzy. Front to nie plac ćwiczeń, przemocą nie da się tu nic zrobić. Przepisy nadają się często tylko na papier klozetowy.
       - Panie Wedelmann, wojna nie jest przecież dziecinną zabawką.
       - Komu pan to mówi? - zapytał porucznik z odrobiną rezygnacji.
       - Chodzi mi o rzecz następującą - powiedział Witterer akcentując każdą sylabę. - Liczę się z pańskim poparciem albo przynajmniej z pańską zgodą, jeżeli przystąpię teraz do tego, aby baterii przywrócić sprawność bojową.
       Zjawił się kapral Krause z meldunkiem, że wszyscy wezwani się zebrali. Wybębnił głośno ten swój krótki meldunek. Wedelmann był zdziwiony.
       - W takim razie rozpoczniemy - powiedział ochoczo Witterer. - Dawać ich tutaj!
       Krause zasalutował. Ale jeszcze nie wychodził. - Czy ogniomistrza Ascha również? - zapytał.
       - Jest tutaj? Myślałem, że organizuje występ artystów.
       - Już wrócił, panie kapitanie. Ma tam jechać dopiero jutro.
       - Jakie jest pańskie zdanie, panie poruczniku? - zapytał Witterer, dając wyraźnie do zrozumienia, że oczekuje odmowy.
       - Ogniomistrz Asch - oświadczył Wedelmann ze spokojem - jest wyznaczony w baterii do zleceń specjalnych. Przynajmniej jeszcze na razie. Wedle panujących zwyczajów powinien więc brać udział w odprawie.
       - Jeżeli jest pan tego zdania... - powiedział Witterer powoli nie mogąc zrozumieć, że porucznik tak łatwo zrezygnował z szansy dostosowania swych poglądów do zdania dowódcy.
       - Niezależnie od tego ogniomistrz Asch jest doświadczonym żołnierzem. Zawsze dobrze jest usłyszeć jego opinię.
       - Na co właściwie czekacie? - zapytał lekko rozdrażniony kapitan Krausego. - Może nareszcie zaczniemy.
       Dowódcy - działonów i cekaemów, drużyny łączności, amunicyjnej i żywnościowej, szef baterii i podoficer samochodowy oraz Asch i Krause, obaj wyznaczeni do zleceń specjalnych - wsunęli się do wąskiego pomieszczenia. Razem z nimi wlazł najspokojniej w świecie, jak by się to rozumiało samo przez się, bombardier Kowalski.
       Na znak dany przez Witterera zebrani spróbowali usiąść. Niektórzy, wśród nich oczywiście Soeft, zdobyli stołki, pozostali rzucili się na słomę pokrywającą większą część podłogi. Ciasna izba była teraz szczelnie wypełniona ludźmi. Szła od nich dojmująca woń potu i znoszonych łachów.
       - Otwórzcie okno, Krause - powiedział ogniomistrz Asch. Krause ociągał się przez chwilę, spoglądając pytająco na kapitana Witterera zagłębionego w swych notatkach.
       - Czy ostatnio źle słyszycie, kapralu Krause?- zapytał ogniomistrz Asch.
       Krause, mrucząc coś niewyraźnie, pchnął okno. Kowalski uśmiechnął się rozkosznie. Podoficerowie śledzili tę scenę nie bez zainteresowania.
       Kapitan Witterer podniósł wzrok. - Moi państwo - powiedział - zbyt długo już leniuchowaliśmy.
       - Kogo on właściwie przez to "my" ma na myśli? - zapytał półgłosem Kowalski.
       - Wkrótce zacznie się tu znowu taniec i do tego, zdecydowani na wszystko, musimy się przygotować.
       - Czy można zapalić? - zapytał Soeft w nagłym przypływie poczucia dyscypliny. Wielkie słowa nastrajały go zwykle nieco uroczyście, co naturalnie nie miało żadnych skutków praktycznych.
       - Oczywiście - powiedział Witterer. - Po co to głupie pytanie?
       Soeft wyciągnął swą skórzaną papierośnicę, jak zwykle wypełnioną po brzegi, i zaczął częstować obecnych. Zaproponował cygaro również kapitanowi Wittererowi, ale ten lakonicznie podziękował. Kowalski wypluł odgryziony koniec swego cygara.
       Rozległ się trzask zapałek. Po chwili przez małe okno popłynęły gęste kłęby dymu.
       - Chodzi więc teraz o to - powiedział Witterer energicznym tonem - żeby znowu postawić tu wszystko na nogi. I to w jak najkrótszym czasie. Dziś jeszcze zarządzę w baterii alarm ćwiczebny. Powtórzymy go jutro przed południem i tak parę razy, aż do uzyskania pogotowia marszowego. Z całym materiałem. Bez wyjątku.
       - Wykluczone - powiedział Soeft z przekonaniem. - W takim razie musiałbym przedtem rozwiązać mój kołchoz.
       - Co byście musieli? - zapytał Witterer, myśląc, że się przesłyszał. - Rozwiązać wasz kołchoz? Cóż to ma znaczyć?
       - Kapral Soeft - wyjaśnił Wedelmann - zorganizował dla baterii w ciągu zimy coś w rodzaju fermy. Dzięki temu byliśmy w dziedzinie wyżywienia prawie samowystarczalni.
       Soeft skinął głową nie bez dumy. Witterer patrzył na niego jak na czarodzieja. - O tym pomówimy jeszcze szczegółowo we właściwym czasie.
       - Chętnie, panie kapitanie - wyraził Soeft swą gotowość. Witterer, który jeszcze nie opanował całkowicie swego zdumienia, z trudem odnalazł przerwany wątek. - A więc alarm ćwiczebny, aż do pełnej gotowości marszowej. Powtórzymy go dwa, trzy razy, dopóki nie osiągniemy terminu półgodzinnego. To chyba będzie zupełnie wystarczające.
       Ogniomistrz Asch zamierzał wysunąć jakieś zastrzeżenie, ale siedzący naprzeciwko niego Wedelmann potrząsnął głową. Asch wzruszył ramionami i nie powiedział ani słowa.
       - Zajmijmy się teraz pytaniem, jakie jest normalne dzienne zużycie amunicji - powiedział Witterer.
       - Pan kapitan zechce wybaczyć - odezwał się Wedelmann tonem jak najbardziej poprawnym, świadomie dając podwładnym dobry przykład - ale określenie to jest u nas całkowicie nieznane.
       - Przecież obliczacie chyba pewną przeciętną dziennego zużycia materiałów.
       - Każde takie obliczenie - odpowiedział Wedelmann zachowując poprawny ton - byłoby niedokładne. Z pewnością ma pan na myśli normy zużycia materiałowego.
       - Nie czepiajmy się słów - zawołał Witterer z niezwykłą dla niego wielkodusznością: - Chcę wiedzieć, na jak długo starczy nam paliwa?
       - Na jakieś dwa tygodnie.
       - A amunicji?
       - Mniej więcej na miesiąc.
       - A żywności?
       - Na jakieś trzy, cztery miesiące - powiedział Soeft ze spokojem.
       Witterer znowu obrzucił Soefta zdumionym spojrzeniem. Po chwili wrócił do równowagi i powiedział: - Wedle moich informacji dowóz funkcjonował na ogół dobrze. Magazynowanie zapasów na okres dłuższy niż dwa tygodnie jest niepotrzebne. Mamy zatem, moi państwo, za dużo amunicji.
       Zebrani milczeli czekając, co będzie dalej. Wedelmann zdradzał niepokój. Asch wysunął podbródek.
       - Powietrze tutaj można by krajać nożem - powiedział po jakimś czasie starszy ogniomistrz Bock. - Poza tym jest mi za gorąco. - Po tych słowach zdjął płaszcz.
       Większość poszła za jego przykładem. Witterer zdjął również swój płaszcz. Lśniący od czystości, doskonale uszyty mundur raził przerażającym brakiem orderów i odznaczeń.
       - Na czym to stanęliśmy? - zapytał kapitan.
       - Na amunicji - wtrącił Krause. - Wedle obliczeń pana kapitana mamy jej za dużo na dwa tygodnie.
       - Lepiej za dużo niż za mało - odezwał się Wedelmann.
       - Moi państwo - powiedział Witterer - przekonałem się, że amunicja gnije. Po prostu gnije.
       - Magazynujemy ją w myśl przepisów, panie kapitanie - odparł wyzywająco spokojnie Asch.
       - Mamy tu celów pod dostatkiem. Właśnie niedawno przekonałem się o tym osobiście. Dlaczego nie ostrzeliwujemy ich? Przecież amunicji jest dosyć!
       - W dodatku - wtrącił Krause - przeciwnik nie posiada na naszym odcinku artylerii.
       Asch spojrzał na Wedelmanna. Ten uchylił się od jego spojrzenia. Zdawał się przyglądać swoim kościstym palcom, które trzymał na kolanach.
       - Panie kapitanie - powiedział Asch - od tygodni nie padł na naszym odcinku ani jeden strzał. Poza regularnym wstrzeliwaniem karabinów maszynowych i pojedynczymi strzałami do włóczących się psów.
       - Dowodzi to tylko, że się tu śpi głęboko - stwierdził Witterer. - I to po obu stronach.
       - O kilkaset metrów przed nami siedzi piechota. Częściowo w nędznych i błotnistych jamach. Kiedy następuje zmiana, żołnierze szukają schronienia w kilku pobliskich chałupach. Naprzeciw naszej piechoty, w polu obserwacji, rozlokowany jest w tych samych warunkach nieprzyjaciel. I on ma swoje chałupy. W tej sytuacji piechota nasza uważa walkę ogniową za nonsens.
       - Od kiedy to przyczynianie strat wrogowi jest nonsensem?
       - Nieprzyjaciel, panie kapitanie, może nas przyprawić o takie same straty.
       - O tym, że podobne rzeczy dzieją się na wojnie codziennie, ogniomistrz zapewne jeszcze nie słyszał?
       - Panie kapitanie - powiedział Asch - każde działanie bojowe musi przecież mieć sens. Albo jest się zmuszonym do obrony własnej pozycji, albo istnieje zamiar przepędzenia nieprzyjaciela z pozycji zajmowanych przez niego. Żadna z tych ewentualności nie zachodzi. W naszej sytuacji każde odosobnione działanie jest nonsensem. Piechota dokładnie to zrozumiała. Na przykład nie ostrzeliwuje rosyjskich żołnierzy niosących pożywienie, a Rosjanie nie ostrzeliwują naszych.
       - Czy mamy tu jeszcze właściwie wojnę - zapytał ironicznie Witterer - czy też bawimy się w grę "Człowieku, nie irytuj się"?
       - Unikamy niepotrzebnego, przelewu krwi, oto wszystko.
       - I przy tym zapominacie w swoim humanitaryzmie, że mamy nad nieprzyjacielem przewagę w artylerii.
       - To może w ciągu nocy ulec zmianie - odpowiedział Asch nie dając się zbić z tropu. - Gdybyśmy przeciwnikowi rozbili jego rowy i schrony, ściągnąłby swą artylerię i rozwaliłby nasze, Żołnierze musieliby siedzieć wyłącznie w swych jamach.
       - Ogniomistrzu Asch - powiedział Witterer ostro. - Brak wam odpowiedniego hartu. Poza tym wydaje się, że brak wam również ducha bojowego. Daje mi to dużo do myślenia. Przecież nie po to prowadzimy wojnę, żeby w spokoju spożywać posiłki. U nas strzela się ostro!
       - Moim zdaniem - wtrącił ze spokojem Wedelmann - nie należy podejmować żadnych działań samodzielnych bez porozumienia się z dowódcą piechoty naszego odcinka frontu.
       - Zaraz go odszukam - zapewnił Witterer. Spojrzał na swoich podwładnych, szczerze zmartwiony, że tak mało w nich bojowego ducha. I znowu powtórzył w myśli: Co za świński chlew! Przysiągł sobie, że to się musi zmienić.
       - A co się tyczy ogniomistrza Ascha...
       - Właśnie! Co się tyczy tego pana, to rad bym się dowiedzieć, jak dalece przygotował występy zespołu rozrywkowego.
       - W zasadzie wszystko jest przygotowane - odpowiedział Asch obojętnym tonem, - Trzeba jeszcze tylko wyjaśnić pewne szczegóły organizacyjne.
       - Wyjaśnijcie je więc, ogniomistrzu! I to możliwie jak najprędzej. Uważam, że szybkie i gruntowne wykonywanie poleceń służbowych to sprawa o wiele ważniejsza niż przemówienia dotyczące bardzo wątpliwych zwyczajów na froncie. Zapamiętajcie to sobie łaskawie.
       - Zapamiętam to sobie - powiedział Asch z wyzywającym spokojem. - Tak jest.
       
       Z paczuszką pod pachą szedł porucznik Wedelmann w kierunku domu, w którym mieszkała Natalia, zwana Nataszą. Kilku żołnierzy, których spotkał, uśmiechnęło się. U tych, którzy go znali, uśmiech ten był pełen serdecznego zrozumienia. Nieliczni pozostali mieszkańcy wsi udawali, że go nie widzą.
       Dotarłszy wreszcie do celu minął wejście podobne do chlewu, wszedł na górę po niemile trzeszczących schodach, pozbawionych poręczy, zrobił parę kroków po podłodze z chwiejących się desek i zapukał do wąskich drzwi.
       - Chwileczkę - odezwał się głos Nataszy. - Proszę trochę zaczekać. Zaraz będę gotowa. - Był to głos pełny, ciepły, o nieco gardłowym brzmieniu.
       - Chętnie - powiedział Wedelmann.
       Miał wrażenie, że słyszy, jak dziewczyna krząta się za drzwiami. Zdawało mu się, że przesuwa jakiś ciężki przedmiot, zapewne skrzynię. Potem doszedł do niego szelest rozdzieranego papieru.
       Ta gorliwość dziewczyny krzątającej się za drzwiami tak głośno, że słychać ją było nawet w na wpół walącej się sieni, wywołała na twarzy Wedelmanna uśmiech. Takie już są kobiety - myślał. - Wszędzie, na całym świecie! Porządkują, robią się na bóstwo; bliskość mężczyzny, obojętnie jakiego, alarmuje je automatycznie. Tak, kobiety są już takie, Wedelmann myślał o tym nieraz.
       Z tych rozmyślań wyrwało go spojrzenie pary ciekawych oczu spod bezładnej jasnej czupryny. Oczy te, które przyglądały mu się badawczo, należały do twarzy dziecka. Była to twarz dziewczynki wyglądającej na lat dziesięć.
       - No i co mi powiesz? - zapytał przyjaźnie Wedelmann.
       - Ty świński ryju - powiedziała dziewczynka po niemiecku, tonem niemniej przyjaznym.
       Wedelmann był zdumiony. - Co to znaczy? - zapytał. - Czego chcesz? Mówię ci "dzień dobry". - Powtórzył te słowa bardzo ciepło i serdecznie.
       - Dzień dobry, świński ryju - powiedziało dziecko z nie mniejszą serdecznością.
       Wedelmann, rozgniewany, potrząsnął gwałtownie głową. Co się tu dzieje - pytał sam siebie. Ale nie umiał na to pytanie odpowiedzieć. Taka jest Rosja - pomyślał. Potem znowu zapukał do wąskich drzwi.
       - Zaraz! - zawołała Natalia. - Proszę o trochę cierpliwości. A więc - mówił sobie - pragnie zrobić dobre wrażenie, nie chce, żebym ją zaskoczył. Te kobiety! Ale właściwie dlaczego to robi? Nie ma to praktycznego sensu, bo ostatecznie jest niedostępna. A swoje zamiary mógł Wedelmann określić jako uczciwe. Przecież w ciągu pierwszego kwadransa powiedziała mu wyraźnie, że może tu jedynie być mowa o czystej, raczej duchowej przyjaźni, przy czym słowo "przyjaźń" było określeniem raczej przesadnym. I mimo to, mimo to! Co ma właściwie na celu każąc mu tak długo czekać? Zdaniem Wedelmanna była to czysta kokieteria.
       Natalia otworzyła drzwi. Oddychała z trudem, oczy jej lśniły, pełna twarz była lekko zarumieniona. Włosy opadały trochę bezładnie na czoło.
       Wedelmann był nieco rozczarowany: a więc nie zrobiła się dla niego na bóstwo. Jeżeli jednak nie przygotowywała się na jego wizytę, to co robiła za drzwiami?
       Poprosiła go do swego pokoiku, a właściwie do swojej komórki. Znał tych parę sprzętów, które się tu znajdowały: łóżko, stół, na nim kilka książek i zeszytów, rozklekotane krzesło, piec. W kącie płaska skrzynia, przykryta czystym papierem gazetowym. Wszystko bardzo prymitywne, ale czyste. Przyjemnie czyste.
       - Niech pan usiądzie - powiedziała szkolną niemczyzną. - Proszę.
       Usiadł ostrożnie na łóżku. Już przy pierwszej wizycie Natalia wskazała mu to miejsce, motywując to tym, że krzesło może się pod nim załamać.
       - Napije się pan herbaty? - zapytała.
       Skinął głową i przyglądał się bacznie, jak się krząta koło stojącego na piecu kociołka. Miała szerokie ramiona, była dobrze zbudowana. Ale to - powiedział sobie lojalnie Wedelmann - nie powinno mnie interesować.
       - Miałam prawdziwy samowar... - rozpoczęła.
       - Wiem - powiedział Wedelmann. Był zadowolony, że może zająć swe myśli czymś, innym. - Wiem o tym. Miała pani prawdziwy samowar! Niemcy go zarekwirowali. Poza tym miała pani kilka filiżanek i szklanek. I to zarekwirowali Niemcy. Teraz ma pani tylko jedną szklankę i jedną filiżankę. Wiem o tym wszystkim.
       - Jest pan nie w humorze? - zapytała Natasza bacznie mu się przyglądając. - Jest pan zirytowany. Czy gniewa się pan na samego siebie? A może ma pan zmartwienie? Stało się coś?
       - Co się może stać świńskiemu ryjowi? - powiedział Wedelmann starając się uśmiechnąć.
       - Ach! - zawołała Natalia. - Spotkał pan naszą biedną małą.
       - Przyszła tu za mną.
       - Niech się pan na dziecko nie gniewa. Ktoś nauczył ją tych brzydkich słów.
       - Zapewne Niemcy.
       - Na pewno. Bo któż by inny? Dziecko nie wie, co mówi. Zna tylko te dwa niemieckie słowa. Mówi je każdemu Niemcowi. Niech się pan na biedną małą nie gniewa.
       - Zapewne Niemcy zabili jej rodziców!
       - Tak! - odparła Natasza. - Zgadł pan.
       Wedelmann wziął filiżankę, którą mu podała. Nie mówiąc ani słowa umieścił ją na swoich kolanach. Choć się przeciw temu bronił, spoglądał na dziewczynę z przyjemnością.
       Natalia była średniego wzrostu, dosyć pełna, miała jednak dobrą figurę. Ręce o długich palcach zdradzały z trudem opanowywaną nerwowość. W ciemnych oczach tliły się równocześnie tkliwość i chłód.
       - Pani nienawidzi nas wszystkich, prawda?
       Natalia potrząsnęła głową. - Nie to. Ale jakżeż mogę was kochać?
       - Nawet nie próbuje nas pani zrozumieć?
       - Dlaczego musicie być tutaj?
       - Dajmy temu spokój. Mówienie o tym jest bezcelowe. Rozmawiajmy o czymś innym.
       - Nie ma nic innego!
       Wedelmann odstawił ostrożnie filiżankę, wyciągnął z kieszeni płaszcza niedużą paczkę, ofiarowaną mu przez Soefta, i podał ją Natalii.
       Wahała się. Ręce jej zadrżały jeszcze bardziej nerwowo niż dotychczas. Potem powiedziała: - Nic za to nie dałam. Co mam w zamian zrobić?
       - Nic - odparł Wedelmann - zupełnie nic. - Czyż nie rozumiała, jak bardzo jest jej oddany, i to, zdaniem jego, zupełnie bezinteresownie. - Niechże pani to weźmie. Jako podarunek. To czekolada.
       Wyciągnęła rękę. - Tylko jako podarunek? Bez żadnego zobowiązania? - zapytała.
       - Ależ oczywiście! - zawołał Wedelmann szczerze przerażony jej nieufnością. - Przecież pani również mnie obdarowuje. Nie czuje pani tego?
       - Ja pana obdarowuję? Czymże to?
       - Swoją obecnością. Tym, że wolno mi być tutaj. U pani jestem w innym świecie. Zapominam, co się dzieje poza chatą, w której pani mieszka. Oddycham inaczej. Jestem innym człowiekiem. To wielki podarunek!
       Sięgnęła po filiżankę, którą odstawił, pochyliła się nad nim tak blisko, że poczuł na twarzy jej oddech, i podała mu filiżankę z powrotem ze słowem "dziękuję!"
       Wedelmann rozlał trochę herbaty podnosząc filiżankę do ust. Roześmiała się; uśmiechnął się również. Potem nagle oblała się pąsem, jak gdyby przestraszyła się samej siebie.
       Ktoś zapukał lekko i nieśmiało. Natalia wstała spiesznie, podeszła na palcach, do drzwi i otworzyła je ostrożnie. Wyjrzała na schody. Potem, z wyraźnym uczuciem ulgi, poznawszy przybysza, zamieniła z nim bardzo przyjaźnie kilka słów po rosyjsku i otworzyła drzwi na oścież.
       W drzwiach stała mała dziewczynka o ciekawych oczach, których nie odrywała od Wedelmanna. Natalia wciągnęła ją do pokoju.
       Mała, okryta czymś w rodzaju worka, bardzo zmieszana, przestępowała z nogi na nogę. Przycisnąwszy rączki do brzucha nie spuszczała oczu z Wedelmanna. Potem uśmiechnęła się ufnie i wzruszająco i powiedziała dziecinnie: - Świński ryju.
       - Dziecko lubi pana - odezwała się Natalia. - Słyszę to właśnie - odparł niepewnie Wedelmann.
       Natalia otworzyła paczuszkę, którą przyniósł Wedelmann, ułamała kawałek czekolady i podała go małej. Zachwycone tym dziecko wyciągnęło rękę, wzięło czekoladę z widocznym podnieceniem i wyjąkawszy kilka słów zaczęło ją chciwie zajadać.
       Natalia popchnęła ją łagodnie w stronę Wedelmanna mówiąc coś do niej po rosyjsku. Dwukrotnie powtórzyła po niemiecku "dziękuję".
       Dziecko wyciągnęło rączkę w stronę Wedelmanna i powiedziało grzecznie: - Dziękuję, świński ryju.
       Wedelmann drgnął, spojrzał na Natalię bezradnie i gniewnie zarazem. Natalia skinęła mu przyjaźnie głową. Ujął rączkę dziecka starając się zrobić to jak najdelikatniej.
       Po chwili uszczęśliwiony dzieciak wybiegł z komórki.
       - Czasami to wcale przyjemnie - powiedział Wedelmann z goryczą - być świńskim ryjem.
       - Proszę się nie gniewać. - Natalia ostrożnie położyła dłoń na jego ręku.
       Ręce, jego ujęły jej palce, potem sięgnęły do przegubów jej rąk i do ramienia.
       Wyrwała się gwałtownym ruchem. Filiżanka upadła na podłogę i stłukła się. - Nie! - zawołała. - To nie, proszę! To nie! - I dodała ledwie dosłyszalnie: - Proszę!
       Wedelmann był zmieszany. Wyprostował się sztywno i cofnął. - Proszę mi wybaczyć - powiedział. - Nie chciałem pani sprawić przykrości. Zachowałem się jak...
       Zapukano gwałtownie do drzwi. Wedelmann przeląkł się. Nie słyszał nadejścia osoby, która pukała, a powinien był ją usłyszeć ze względu na trzeszczące deski klatki schodowej,
       Natalia również odczuwała zakłopotanie. Nerwowymi palcami wygładziła suknię, choć wszystko było w porządku. Na jej pełnej twarzy ukazał się lekki rumieniec. Zanim zdążyła coś powiedzieć, drzwi otworzyły się ostrożnie.
       Wsunął przez nie głowę ogniomistrz Asch. - Może przeszkadzam? - zapytał.
       - Ależ nie! - zawołali niemal równocześnie Natalia i Wedelmann.
       Asch uśmiechnął się przyjaźnie. - Bardzo mi przykro - powiedział - ale naprawdę nie można tego było uniknąć. Pułkownik chce ujrzeć pańskie oblicze, panie poruczniku. I to możliwie prędko,
       - Już idę - powiedział Wedelmann i podniósł się z miejsca. Był rad, że mógł w ten sposób znaleźć wyjście z niezwykle kłopotliwej dla niego sytuacji.
       Asch tymczasem rozsiadł się wygodnie na krześle. - Takie bardzo pilne to znowu nie jest - powiedział. - Jeżeli jednak panu porucznikowi tak spieszno, nie zatrzymuję. Przyjechałem wozem pana porucznika, stoi na dole. Zastąpię tu pana godnie.
       - Pojedziecie oczywiście ze mną, Asch - oświadczył Wedelmann stanowczym tonem.
       - Czy to konieczne? - zapytał Asch przypatrując się Natalii życzliwie.
       - Czy możemy panią pożegnać, panno Natalio? - zapytał Wedelmann jak dobrze wychowany kawaler, udając nie bez pewnego trudu, że nie widzi zdumionych spojrzeń Ascha.
       - Niech pan wkrótce przyjdzie znowu, bardzo proszę. - rzekła Natalia półgłosem.
       - Do widzenia, Nataszo! - powiedział Asch z uśmiechem. - Czekam na dole - zawołał do porucznika wychodząc.
       Wedelmann wyszedł za nim do sieni. Zeszli ostrożnie po schodach pozbawionych poręczy. W otwartej bramie stało rosyjskie dziecko i patrzyło na Wedelmanna rozpromienionymi oczyma.
       - Do widzenia, świński ryju - powiedziała mała serdecznie.
       - Do widzenia, łobuziaku - odparł Asch ze spokojem.
       Wedelmann czekał, aż się Asch oddali. Potem wsiadł do otwartego wozu i kazał się zawieźć w pobliże miasteczka przyfrontowego, do pułkownika Luschke.
       Podczas gdy samochód pełzał po wyjeżdżonych koleinach, myśli jego krążyły dookoła Natalii, którą Asch nazywał po prostu Nataszą. I to zaledwie po pięciu minutach znajomości. Jakże nieskomplikowany był ten Asch!
       - Czy najpierw do sztabu pułku, czy też od razu do dowódcy? - zapytał kierowca. Musiał powtórzyć swe pytanie, zanim otrzymał odpowiedź.
       - Wprost do pułkownika Luschkego.
       Wóz wlókł się po rozjeżdżonej drodze. Chmury wisiały nisko. Niebo było napompowane ciężkim, wilgotnym, wiosennym śniegiem. Wedelmann myślał bez przerwy o Natalii.
       - Jesteśmy na miejscu - powiedział kierowca. Wedelmann wyskoczył z wozu. - Zagrzejcie się w sztabie pułku. Kiedy tu skończę, przyjdę po was.
       Wszedł do drewnianego domu, w którym dowódca pułku miał swój pokój. Zastał Luschkego pochylonego nad stołem z mapami.
       - Niech pan podejdzie bliżej, poruczniku Wedelmann! - zawołał Luschke. - Oto mapa naszego odcinka. Co pan widzi?
       - To samo, co przed trzema miesiącami, panie pułkowniku.
       - Staje się pan coraz dowcipniejszy, poruczniku. Odnoszę wrażenie, że mózg pański powoli zamarza. Ale będziemy mięli odwilż, mój drogi. To daje mi w stosunku do pana pewne nadzieje.
       Wedelmann uśmiechnął się ostrożnie. Luschke odpowiedział mu chytrym uśmiechem. Rozumieli się dobrze, ale uważali za całkowicie zbyteczne mówić o tym ze sobą.
       - Cóż więc pan widzi naprawdę, poruczniku?
       - Ciągle jeszcze ten sam stary nonsens, panie pułkowniku. Na naszym odcinku front się wybrzusza. Armia wbiła tu przeciwnikowi tępy klin, znajdujemy się mniej więcej na końcu tego klina. Cofnięcie frontu na naszym odcinku wyrównałoby go. Wzmocniłoby to automatycznie nasze pozycje i odciążyło oddziały.
       - Będzie pan zdumiony: armia to już także zauważyła.
       - Jestem zdumiony, panie pułkowniku.
       - Armia zrozumiała, że lepiej będzie zacząć ofensywę wiosenną możliwie zmasowanym uderzeniem i bez sprawiających kłopot wybrzuszeń frontu.
       - A więc z wyrównanego odcinka frontowego.
       - Jak by pan zgadł, poruczniku Wedelmann - powiedział Bulwa i z zadowoleniem skinął głową swemu ukochanemu uczniowi. - Zanim tu zacznie się nowa awantura, oderwiemy się od przeciwnika i obsadzimy dalej w tyle nową, prostą pozycję.
       Wedelmann przyglądał się mapie w zamyśleniu. - Ponieważ my wyskoczyliśmy tutaj najdalej, toteż my będziemy musieli cofnąć się najbardziej. Sądzę, że o jakieś czterdzieści kilometrów.
       - Mniej więcej. Poszukamy nowych pozycji bardziej w tyle. Kiedy zostanie to już ustalone, otrzyma pan dokładne dane. Potem pewnej nocy cofniemy się; zupełnie niespodziewanie, tak żeby Rosjanie nic nie zauważyli.
       - Dziecinna zabawka - powiedział Wedelmann z przekonaniem.
       Luschke zmrużył oczy. - Może dla pana. Ale czy również dli kapitana Witterera? Jest bardzo niedoświadczony.
       - Wyrównuje to swoją energią, panie pułkowniku.
       - Miejmy nadzieję - powiedział Luschke zamyślony. - Dopóki pan jest przy baterii, wiele zdarzyć się przecież nie może. W każdym razie, poruczniku Wedelmann, jest to sprawa tajna. Na razie w pułku plan ten znamy tylko my dwaj. Proszę o tym pamiętać, kiedy pan z całą ostrożnością zacznie robić przygotowania. Pańska bateria opuści teren ostatnia, razem z piechotą.
       - Moja bateria? Pan pułkownik ma na myśli baterię kapitana Witterera?
       - Drogi poruczniku Wedelmann - powiedział Luschke i uśmiechnął się sardonicznie. - Niech się pan nie zgrywa na obrażoną primadonnę. Kiedy dojdę do przekonania, że trzecia bateria będzie się mogła obyć bez pana, dowie się pan, na jakie stanowisko pana przeznaczyłem. Wtedy twarz pańska będzie miała wyraz jeszcze głupszy niż teraz, o ile to w ogóle jest możliwe. Do tego czasu, Wedelmann, niech się pan łaskawie trzyma w ryzach. Zdaję się na pana w zupełności.
       
       Kaprale Bartsch i Ruhnau, "bracia sjamscy tyłów", raczyli wziąć Vierbeina pod swoją opiekę utrzymawszy od niego trybut w postaci butelki wódki. Podczas obiadu zapoznali go z pierwszymi tajemnicami frontu w ojczyźnie.
       - Musisz się stać nieodzowny - powiedział Ruhnau.
       - Musisz być także możliwie niewidoczny - dodał Bartsch. Vierbein mieszał łyżką swój jednodaniowy posiłek i potakiwał bez specjalnego zainteresowania, raczej z czystej życzliwości. Nie chciał sprawiać przykrości obu "nocnym myśliwcom" - jak Bartsch i Ruhnau lubili się określać.
       - Zarządzam maskami przeciwgazowymi - powiedział Ruhnau. - To murowany interes.
       - A ja jestem zarządcą hal - dodał Bartsch. - Dopóki stoją koszary, siedzę mocno w siodle.
       - A jeśli przyjdzie nalot? - zapytał Vierbein właściwie tylko po to, żeby pokazać, iż bierze udział w rozmowie i potrafi ocenić zaufanie okazywane mu przez "braci sjamskich".
       - Bomby! - zawołał Bartsch z lekkim przerażeniem. - Pozbawiłoby mnie to chleba.
       - Gdyby to przynajmniej były bomby gazowe... - powiedział marzycielsko, Ruhnau. Nagle coś mu zaświtało w głowie. Zrozumiał, że skutki ataku gazowego przyniosłyby mu kwitnącą koniunkturę.
       - Ależ człowieku, wtedy zacząłby się u mnie szalony ruch. Zapewne musiałbym nawet rozbudować interes. Całe koszary mogłyby stać się jednym składem masek, przeciwgazowych. W każdym razie miałbyś, Bartsch, nowe, bardzo intratne zajęcie.
       - Nie chcę zajęcia. Chcę stanowiska.
       - To właśnie mam na myśli.
       Bartsch kiwnął ręką na kelnerkę i obrzuciwszy ją zachęcającym spojrzeniem wsunął jej w rękę pusty talerz. Kelnerka ulotniła się natychmiast. Vierbein nie mógł zrozumieć, jak sobie wytłumaczyć to, czego przed chwilą był świadkiem, na stole bowiem stała przed nim prawie pełna waza zupy.
       Kelnerka zjawiła się po chwili i postawiła przed Bartschem wypełniony po brzegi talerz. Na pierwszy rzut oka wydawało się, że przyniosła to samo danie, które jedli wszyscy. Kiedy jednak kapral puścił w ruch łyżkę, pojawiły się grube kawały mięsa.
       - Szef kuchni chciał się wykręcić - powiedział Ruhnau i kiwnął głową. Bartsch zrobił to samo. Rozumieli się całkowicie.
       Vierbein pozwolił sobie na następującą uwagę: - Jak na zarządzającego maskami przeciwgazowymi i halami macie tu niemały zasięg wpływów. Jak wy to właściwie robicie?
       Ruhnau zapytał: - Czy na pewno nie zostaniesz tutaj?
       - Nie. Na pewno.
       - I nie chcesz zarządzać ani maskami, ani halami? - zapytał Bartsch. - Ani teraz, ani później?
       - Nigdy, daję na to słowo.
       - No to dobrze.
       "Bracia sjamscy", którzy czuli się teraz jak "degustatorzy". pałaszowali wytrwale, choć bez wyraźnej satysfakcji. Bartsch był pochłonięty wyławianiem kilku tłustych kawałków mięsa. Ruhnau szerokim łukiem rzucił za siebie obgryzioną kość.
       Potem jeden z cwaniaczków powiedział: - Jesteśmy tu ludźmi zaufanymi, rozumiesz?
       - Nie - odpowiedział Vierbein z całą szczerością. - Nigdy o tym nie słyszałem.
       - Znasz naszego dowódcę?
       - Nie. Wiem tylko tyle, że się w tych dniach żeni.
       - Do tego będzie się chyba jeszcze nadawał - powiedział jeden z dwójki, który przypadkowo nie miał gęby zapchanej jadłem. Obaj cwaniacy spojrzeli na siebie z błogim uśmiechem.
       Ruhnau zamówił trzy piwa i pozwolił Vierbeinowi zapłacić za nie. Bartsch uważał, że nie zaszkodziłyby i cygara. Vierbeinowi wolno było również za nie zapłacić. Towar, który osobiście przytaszczył dzierżawca kantyny, był niemal przedwojennej jakości.
       - Tak to jest tutaj - powiedział Bartsch ćmiąc cygaro. - Dowódca nie ma o niczym zielonego pojęcia, nic tu nie robi.
       - A adiutant - dorzucił Ruhnau łyknąwszy piwa  pomaga mu w tym.
       - Dlatego dowódca potrzebuje kogoś, kto by za niego całą tę budę prowadził.
       - Tym kimś jest nasz porucznik Schulz.
       - Rozumiem - powiedział Vierbein pełen złych przeczuć.
       - A ponieważ Schulz sam nie może dać wszystkiemu rady, potrzebuje oparcia.
       - A tym oparciem jesteśmy my!
       Vierbein kiwnął głową. Teraz zrozumiał. "Bracia sjamscy" nie tylko zarządzali materiałami, lecz byli również psami gończymi Schulza, służącymi do węszenia i pilnowania. Dobrali się w korcu maku.
       - Jest to mianowicie tak - powiedział Bartsch, który zamówił następną kolejkę piwa, oczywiście znowu na konto Vierbeina. - Z chwilą kiedy staliśmy się tu krajowym obszarem wojennym z zakładem paliw syntetycznych, artylerią przeciwlotniczą, składem zapasowym, obozem jeńców wojennych i tak dalej, pojawiła się gwałtowna potrzeba utworzenia dowództwa.
       - A któż jest godzien zostać dowódcą?" W tym wypadku dowódcą największego oddziału w garnizonie?
       - Nasz matoł!
       - Praktycznie rzecz biorąc, Schulz, zwłaszcza teraz, kiedy tamten arcyidiota zajęty jest swoim ślubem.
       Vierbein opróżnił kufel jednym haustem. Trochę się przy tym zakrztusił; "bracia sjamscy" poklepali go koleżeńsko po plecach.
       - Nie jest to łatwa sprawa - powiedział Bartsch. - Ale dajemy sobie radę ze wszystkim.
       - Po prostu jesteśmy nieodzowni - rzekł Ruhnau. - A poza tym wiemy dość dużo.
       Vierbein zaczął się powoli orientować w swojej sytuacji. Gdzie spojrzał, wyrastał Schulz. Nie był to widok pocieszający, ale nie można go było uniknąć. Trzeba było przyjąć Schulza jako katastrofę żywiołową. - Bardzo skomplikowane - rzekł w zamyśleniu.
       Obydwaj pijaczkowie byli zupełnie innego zdania. - Sprawa jest całkowicie jasna - powiedział jeden z nich. - Gdziekolwiek spluniesz, zawsze trafisz na niego.
       - Na Schulza nie ma lekarstwa - oświadczył drugi z przekonaniem.
       - Dowódca - zauważył pobłażliwie Ruhnau - to typowy oficer rezerwy, nie ma zielonego pojęcia o szkoleniu i musztrze. Schulz natomiast umie to na sto dwa.
       - Tamten - rzucił Bartsch protekcjonalnie - nie ma również pojęcia o wojnie papierkowej. Ale Schulz opanował jej arkana jak nikt inny.
       - Ponadto dowódca to przybysz, nikt go w tych stronach nie zna. A Schulz wąchał już wszystkie tutejsze wychodki.
       - Poza tym ten arcyidiota chce się żenić; tu Schulz jest mu dopiero potrzebny jak chleb powszedni. Wcale bym się nie zdziwił, gdyby pierwszy potomek dowódcy miał wielkie uszy i szeroką mordę Schulza.
       Vierbein uważał, że jest dostatecznie poinformowany. Przełykał z godnością pozbawione respektu uwagi zawadiaków. Powstrzymywał się od aprobaty, ale nie dawał po sobie poznać, że coś potępia. W łatach swojej służby, które przedłużały się dzięki wyprawom führera, zrozumiał już, że istnieje wiele spraw między dziedzińcem koszarowym a frontem, o których lepiej milczeć.
       Zamówił jeszcze jedną kolejkę piwa i oddalił się, żeby, jak wyraźnie brzmiał rozkaz, "wcześnie po południu" zameldować się w sztabie dywizjonu zapasowego. Czekał tam cierpliwie w przedpokoju dobrą godzinę, zachowując w milczeniu właściwą mu postawę i gotowość do służby. Wreszcie mógł się zaprezentować porucznikowi Schulzowi.
       Schulz siedział pełen poczucia własnej godności przy tym samym biurku i w tym samym pokoju, z którego niegdyś dowódca dywizjonu Luschke miał na oku całe koszary. Odnosiło się wrażenie, że Schulz jest w pełni świadom tego honorowego miejsca, starał się nie pozostawiać nikomu żadnych wątpliwości co do tego, że zasłużył sobie na nie jak nikt inny. Wyprostowany królował w swym fotelu, rozpostarłszy szeroko ramiona, tak że ręce ogarniały niemal całe biurko.
       Vierbein złożył swój meldunek. Mówił głośno, wyraźnie i wcale nie wolno. Ubiór i postawa odpowiadały dokładnie przepisom, które od czasów nieboszczyka Wilhelma właściwie nie uległy zmianie.
       Schulz słuchał tego solowego występu nie bez satysfakcji i kiwnął na zakończenie głową. - Jeszczeście niczego nie zapomnieli - powiedział z uznaniem. Nie oczekiwałem też niczego innego, Vierbein. Kto raz przeszedł moją szkołę, ten nawet w masowym grobie będzie zajmował postawę na baczność; inaczej nie byłby wart nosić takiego samego munduru jak ja. - Wypowiedziawszy to, co uważał za bezwzględnie konieczne, porucznik pozostawił Vierbeina na tym samym miejscu, na którym ten stał. Schulz zajął się przerzucaniem papierów udając, że intensywnie myśli. Wiedział jednak doskonale, co chce powiedzieć; zastanawiał się nad tym długo i, jak sądził, gruntownie.
       - Żądania pułku Luschkego - powiedział po chwili porucznik, wyjaśniwszy raz jeszcze, że wprawdzie zastępuje dowódcę, pochłoniętego przygotowaniami do ślubu, tylko przejściowo, ale ma wszelkie! pełnomocnictwa - tak, żądania te są formalnie w porządku.
       Zrobił pauzę, spojrzał przenikliwie na Vierbeina, potem popatrzył przez okno i znowu zatopił baczny wzrok w rozłożonych na biurku papierach. Ktoś niczego nie przeczuwający i pozbawiony doświadczenia w obcowaniu ze zwierzchnikami byłby pewien, że Schulz walczy ze sobą o powzięcie ostatecznej decyzji.
       - Formalnie - powtórzył Schulz rozciągając każdą sylabę - wszystko jest w porządku. Teoretycznie więc przekazanie ludzi i sprzętu mogłoby nastąpić natychmiast. Jestem jednak człowiekiem praktyki, Vierbein.
       Kapral nie miał odwagi zaprzeczyć. Nie ulegało wątpliwości, że Schulz to człowiek praktyki, tylko że nie każdy rozumiał to określenie tak jak on. - Muszę więc - powiedział Vierbein ostrożnie - zameldować panu pułkownikowi Luschke...
       - ...że wszystko jest w najlepszym porządku - dorzucił Schulz.
       Teraz Vierbein nic już nie rozumiał i pozwolił sobie dać temu wyraz. Schulz uśmiechnął się wyniośle, bez cienia serdeczności.
       - Jako człowiek praktyki - oświadczył grzmiącym głosem - nie mogę zadowolić się jedynie dostarczeniem ludzi i materiału. Chcę dostarczyć wyszkolonych ludzi i wypróbowanego materiału. Potraficie zrozumieć, Vierbein, co mam na myśli?
       - Zdaje mi się chyba, że tak - powiedział Vierbein nie zadając sobie trudu, by ukryć zdziwienie.
       Porucznik Schulz, zatopiony całkowicie w rozmyślaniach, które uważał za głębokie i zasadnicze, udał, że nie dosłyszał niestosownego sposobu wyrażania się Vierbeina.
       - Kapralu Vierbein - powiedział Schulz z druzgocącą logiką. - Przecież nauczyliście się czekać, więc będziecie czekać! Naprzód musi być zakończone przeszkolenie żołnierzy, musimy również wypróbować sprzęt; potem dopiero będę mógł wziąć na siebie odpowiedzialność za postawienie ludzi i sprzętu do dyspozycji frontu.
       - A kiedy to nastąpi, panie poruczniku?
       - Za jakieś cztery, pięć dni. Urządzamy tutaj ostre strzelanie. W dwadzieścia cztery godziny później pułk otrzyma wszystko, czego potrzebuje.
       - Zamelduję to panu pułkownikowi Luschke - oświadczył Vierbein. Przywiązywał wagę do tego, by dać do zrozumienia, że złożenie takiego meldunku pułkownikowi mogłoby się stać niebezpieczne.
       Schulz, który nie orientował się, co było nie do przebaczenia, w stosunkach i kontaktach, jakimi dysponował Luschke, przyjął to oświadczenie ze spokojem. I pomyślał: Zamelduj to sobie, mój drogi. Poczta do Rosji idzie co najmniej tydzień. Zanim Bulwa wywącha pasztet, który zrobię z tego Vierbeina, stanie się tutaj - tak jak zresztą być powinno - to, czego ja chcę.
       - Przez ten czas - powiedział Schulz zacierając ręce - będziecie u nas zatrudnieni. Nie zaszkodzi wam to. Ostatecznie aż do załatwienia zleconej sprawy jesteście odkomenderowani do dywizjonu zapasowego. A dywizjon zapasowy to, mój drogi, w tej chwili ja!
       Vierbein stał jak słup wbity w ziemię. Na razie nie mógł nawet konsekwentnie myśleć. Wlepił oczy w Schulza, co tamten uważał za dowód oddania.
       - Znajdziemy już dla was coś właściwego - obiecali porucznik. - Idiotą przecież nie jesteście.
       - Czy mogę prosić pana porucznika o urlop na dzisiejsze popołudnie? - zapytał Vierbein z zachowaniem wszelkich przepisowych form.
       - Dlaczego nie! - zawołał Schulz. - Ostatecznie nie jesteśmy potworami. Przybywacie z frontu, chcecie się nareszcie wyszaleć. Mam dla tych rzeczy pełne zrozumienie. Ale bądźcie ostrożni, przyjacielu, nie złapcie trypra czy czegoś w tym rodzaju. W takich sprawach nie ma ze mną żartów, Vierbein. Zasadniczo zamykam za to do paki, gdyż uważam, że jest to samookaleczenie. Zrozumiano?
       Schulz zwolnił go wreszcie, dodając jeszcze na podstawie swych przebogatych doświadczeń, że w dzisiejszych czasach trzeba być ostrożnym nawet z mężatkami i narzeczonymi, nikt bowiem nie może wiedzieć dokładnie, "dokąd sięgnęła wojna".
       Vierbein, szczęśliwy, że na razie wymknął się Schulzowi, opuścił w pośpiechu koszary. Niemal biegiem pośpieszył do kawiarni Ascha. Nie zwracał uwagi na spotykanych ludzi. Nie zauważył nawet wczesnej wiosny, która siedziała już na drzewach; jego uwagi nie uchodzili jedynie przełożeni.
       W kawiarni Ascha czekano już niecierpliwie na "urlopnika". Ingrid, w każdym calu narzeczona wojenna, rzuciła mu się na szyję, objęła go gwałtownie i ucałowała. Potem odsunęła go nieco od siebie i przyglądała mu się promiennym wzrokiem. Na widok Krzyża Żelaznego ucałowała go po raz drugi.
       - Jestem z ciebie bardzo dumna - powiedziała czule.
       - A ja cieszę się, że pan przyjechał - powiedział Asch i wyciągnął do Vierbeina rękę. - Fakt, że jest pan w dodatku bohaterem, nie przeszkadza mi wcale.
       Po chwili zaprowadzono Vierbeina przez na pół pusty o tej porze lokal do mieszkania na pierwszym piętrze. Ingrid trzymała go za rękę, Asch otoczył go ramieniem.
       - Opowiadaj! - powiedziała Ingrid, ledwie zdążyli usiąść.
       - Musi przede wszystkim jeść - powiedział Asch. - Jeść i pić. Znam to.
       - Za chwilę będę musiał odejść - oświadczył Vierbein z zapałem, przekonany, że słowa te zrobią wrażenie. - Muszę przekazać dalej ważny meldunek.
       - Przecież i jutro jeszcze będzie wojna - powiedział ojciec Asch otwierając nowe pudełko cygar.
       - Ale ten meldunek musi być przekazany bezzwłocznie - wyjaśnił Vierbein. - Chciałem tylko powiedzieć krótko "dzień dobry".
       - Co tam! - odpowiedział stary Asch. - Teraz jest pan tutaj i tutaj pan zostanie. Führer może poczekać. Podobno był także kiedyś żołnierzem. No więc! W takim razie nauczył się czekać.
       - Jeżeli jednak ten meldunek jest ważny! - powiedziała Ingrid z przejęciem. - Nie możesz przecież, ojcze, przeszkadzać mu w spełnianiu obowiązków.
       - Obowiązków? Nie chcę o tym słyszeć. Ma przecież obowiązki i wobec nas. - Stary Asch odkorkował butelkę. - Jako żołnierz spełnił swój obowiązek i, jak sądzę, jeszcze trochę więcej niż obowiązek; teraz może wypić kieliszek.
       - Ach ojcze! - powiedziała Ingrid z wyrzutem. - Brak ci bodaj odrobiny entuzjazmu.
       - To błąd, z którego jestem dosyć dumny. Wypijmy za niego. Uśmiechając się przepili do siebie. Czuli się bardzo szczęśliwi, że są sobie tak bliscy. Mieli w oczach radość i tkliwość.
       Vierbein opowiedział krótko o Herbercie Aschu. Obiecał opowiedzieć więcej w spokojniejszej godzinie. - W każdym razie - oświadczył - powodzi nam się dobrze, jesteśmy zdrowi, nastrój jest doskonały, zaopatrzenie wystarczające. Nie ma powodu do obaw.
       - Podobne rzeczy piszą w gazetach - powiedział stary Asch. - I ciągle jeszcze są tacy, którzy w to wierzą.
       Vierbein czule i mocno uścisnął rękę siedzącej obok niego dziewczyny. Był szczęśliwy, że odczuwa jej obecność; jaka to radość widzieć ją, jaki cud słyszeć jej głos.
       - Dzieci, dzieci! - powiedział ojciec Asch po długiej pauzie i spojrzał na oboje z podziwem.
       - Potrzebny ci jest papier? - zapytała Ingrid. - Papier i atrament?
       Vierbein przytaknął. Asch potrząsnął gwałtownie głową i napełnił swój kieliszek po brzegi. - Zaczynam się trochę oba-
       wiać - powiedział otrząsając się - że naprawdę wygramy tę wojnę.
       Ingrid i Vierbein nie zważali na niego. Przygotowywali się wspólnie do meldunku, jak by to był jakiś uroczysty akt. Dziewczyna przyniosła atrament i papier. Vierbein usiadł i sprawdził stalówkę. Potem zaczął pisać.
       Czynił to wolno, niemal ceremonialnie. Ingrid stała teraz obok niego, oparta ostrożnie o jego plecy, i przyglądała mu się z zainteresowaniem.
       Ukończywszy meldunek dla pułkownika Luschke Vierbein odczytał go sumiennie raz jeszcze. Dodał przecinek, napisał wyraźniej jakąś cyfrę. Dopiero potem położył swój podpis.
       - Meldunek idzie bezpośrednio do pułkownika - powiedziała Ingrid z naiwną dumą i uśmiechnęła się do ojca.
       - No to co? - zapytał Asch. - Cóż to nadzwyczajnego? Wśród mojej korespondencji jest sporo listów do prawdziwego generała. Był w tej okolicy przedstawicielem firm samochodowych, zanim wojna stopniowo zrobiła z niego generała.
       - W każdym razie, ojcze, teraz jest generałem.
       - A ja pisywałem do niego. Stale. W dodatku listy z upomnieniami. Jest bowiem nie tylko generałem, lecz ma również długi jak generał.
       Vierbein pozwolił sobie na słaby, pozasłużbowy uśmieszek. Asch, zaskoczony i uradowany, przyjął go do wiadomości. Ingrid udała taktownie, że nic nie zauważyła.
       - Tak - powiedziała pomagając mu złożyć papier we czworo. - A teraz list z meldunkiem zaniesiemy oboje na pocztę.
       - To nie wystarczy - odparł Vierbein. - Meldunek jest bardzo pilny. Musi dotrzeć do sąsiedniego miasta, do komendanta lotniska, i stamtąd odejdzie bezpośrednio do Rosji.
       - Czy to naprawdę konieczne? - Ingrid mimo wysiłku z trudem potrafiła ukryć rosnące rozczarowanie. - Stracimy, przez to całe popołudnie.
       - To naprawdę konieczne. - Vierbein był szczerze zmartwiony, że nie może spełnić jej radosnych oczekiwań. I dodał: - Niestety.
       Stary Asch impulsywnie odsunął od siebie butelkę z koniakiem. - Cóż to za czasy! - powiedział gniewnie. - Odkąd znowu staliśmy się narodem bohaterów, tylko niewielu z nas ma wszystkie klepki w porządku. Zarabia się wprawdzie dobrze, ale żyje się pod psem. I raz po raz wyrasta ktoś, kto oczekuje, byśmy na zawołanie reagowali. I cóż robimy? Słuchamy! To nam leży we krwi. Kaganiec, bat, pieskie żarcie.
       - Cóż chcesz, ojcze, to wojna!
       - Właśnie to mówię. Ale możecie wziąć moją ciężarówkę i pojechać razem, Potrzebuję proszku budyniowego do tak zwanych tortów.
       - Dziękuję, ojcze.
       - Dziękuję, panie Asch.
       - Podziękujcie waszemu führerowi! - powiedział stary Asch. - I tak wszystko jemu zawdzięczamy.
       
       Kapitan Witterer, który śmiało sterował ku zamierzonym celom, wezwał kaprala Soefta do swojej chałupy. Soeft zjawił się bez zbytniego spóźnienia, co wtajemniczeni uznali za godne uwagi. Tylko porucznik Wedelmann mógł się szczycić tego rodzaju uprzywilejowanym traktowaniem przez króla zaopatrzenia.
       Soeft wszedł, zasalutował krótko i niezbyt przepisowo. Potem obejrzał się za czymś, na czym można by usiąść. Kapral Krause, który zgodnie ze swym pragnieniem miał zajmować się zleceniami specjalnymi i chodził wszędzie za Wittererem jak cień, podał mu natychmiast krzesło. Przy tej okazji spróbował uśmiechnąć się do Soefta. Soeft odpowiedział uśmiechem o wiele mniej poufałym. Ten mały pinczer Krause - myślał sobie - musi się jeszcze dobrze nabiedzić, zanim go zacznę darzyć względami.
       Ale Krause nie, był wcale pinczerem. Był to człowiek o wybujałej ambicji, dążący do zrobienia możliwie szybko świetnej kariery. W roku 1938 wystąpił z Kościoła katolickiego, bo miał wrażenie, że przynależność do niego będzie mu przeszkodą w dalszym posuwaniu się naprzód; oczywiście był gotów wrócić, na nowo na jego łono, gdyby czasy, czego nikt nie mógł na pewno przewidzieć, miały się kiedyś znowu zmienić. Próbował również kontaktu z partią, ale nie umiano tam ocenić jego indywidualności. Od chwili jednak kiedy w Wehrmachcie pojawił się w jego polu widzenia Witterer, wojna, a przez to samo jego kariera oficerska, nabrała zupełnie innego aspektu. Nie miało to nic wspólnego z przekonaniami czy innymi wewnętrznymi stanami ducha. Był jedynie człowiekiem czynu i faktów.
       Jako świeżo upieczony podoficer i wielce obiecujący kandydat na oficera Krause wyruszył z trzecią baterią do Rosji. Traktowano go tu jak nowicjusza. Dostał się bowiem do kompanii, która w dwóch wyprawach - na Polskę i Francję - poznała się gruntownie.
       Ta trzecia bateria, jak to zupełnie słusznie ocenił kapitan Witterer, była świńskim chlewem. To prawda, że miała sukcesy, nawet wyjątkowe, ale z dyscypliną było tam kiepsko. Na przykład zaraz na początku obsługa jego działa próbowała mówić mu ty. Jemu, kapralowi Krause! No cóż, pokazał im, skąd wiatr wieje. Można coś takiego zrobić z Vierbeinem, ale nie z nim!
       - Nie mam nic przeciwko temu, Krause, żebyś tu został podoficerem do zleceń specjalnych - powiedział Soeft nic sobie nie robiąc z obecności kapitana Witterera. - Ale jedno musisz sobie zapamiętać: do mojej kolumny żywnościowej nikt nie ma prawa wścibiać nosa.
       - Czy ja także nie, Soeft? - zapytał Witterer ubawiony.
       - Pan kapitan - powiedział Soeft suwerennym tonem - zorientuje się szybko, że wszystko jest u mnie w porządku, i zostawi mi potem, jak jestem do tego przyzwyczajony, wolną rękę.
       - Jeżeli będziecie pracowali w myśl moich intencji, to dlaczego nie?
       - Kapral Soeft - powiedział żartobliwie Krause lawirując zgrabnie między obydwiema stronami - jest w stanie zaopatrywać bez zarzutu cały pułk.
       - Jak wy to właściwie robicie, Soeft?
       Soeft przybrał skromną minę, podniósł do góry potężny nochal i zmrużył oczy. - Ma się stosunki, panie kapitanie!
       - Miewaliście już trudności? - zapytał Witterer z pewną nieufnością.
       - Mam je zawsze - odparł Soeft beztrosko. - Przecież to należy do interesu.
       - A porucznik Wedelmann? Czy krył te trudności?
       - Było to zupełnie niepotrzebne, panie kapitanie. On ich w ogóle nie przyjmował do wiadomości. Wiedział bowiem doskonale, że sam się z nimi uporam, oczywiście pod warunkiem, że mi się pozostawi wolną rękę.
       - Tylko ogniomistrz Asch próbował mieszać się przy różnych okazjach - wtrącił Krause ze swego kąta.
       - Ale nie bardzo mu to wyszło na dobre - oświadczył Soeft spokojnie, z pewnością siebie. - Po prostu obniżyłem mu racje do połowy i to mu prędko przywróciło równowagę.
       - Ten Asch, jak mi się wydaje - powiedział kapitan Witterer - chce wszędzie wtrącać swoje trzy grosze.
       - Dotychczas nikt go nie powstrzymywał - Krause starał się podsycić ogień.
       Soeft kręcił palcami młynka i czekał. Mógł bez trudu włączyć się do rozmowy, ale nie widział powodu, który by go do tego skłaniał. Przy ogniu, przy którym ci dwaj chcieliby się ogrzać, potrafi we właściwym czasie upiec swą pieczeń, Poza tym nie należał do przeciwników ogniomistrza Ascha - wprost przeciwnie.
       W trzeciej baterii Soeft respektował oprócz Wedelmanna tylko siebie i właśnie Ascha. Ten Asch to wprawdzie twarda sztuka, ale ma szósty zmysł. Pod tym względem podobny był do niego. Soeft węszył zaopatrzenie z odległości siedmiu mil. Asch umiał wywęszyć na czas, gdzie zacznie pluć swym ogniem wojna. Wszczęcie z nim zwady byłoby równoznaczne z samobójstwem.
       - Obejrzyjcie sobie tę budę - powiedział Witterer do Soefta.
       Soeft uczynił to. Była jak wszystkie inne, może trochę większa, może odrobinę czyściejsza. Ale i w niej śmierdziało mokrą skórą, suszoną przy ogniu, znoszonym ubraniem, potem i tytoniem. - To stajnia, a nie pomieszczenie dla kapitana  powiedział Witterer.
       Soeft skinął głową. Stłumił cisnącą się mu na usta uwagę: "A co, spodziewał się pan pałacu!" Nie należał do ludzi, którzy dla kawału czy dowcipu zaryzykowaliby bodaj funt masła. Kiedy chciał, potrafił milczeć jak zaklęty. W tej chwili chciał tego.
       - Kapral Krause sądzi, że moglibyście mi tutaj pomóc, Soeft.
       - Tak sądzi kapral Krause?
       - Jeśli kto może pomóc, to tylko ty, Soeft! - zawołał Krause z zapałem. - Przy twoich stosunkach!
       Soeft milczał. Sytuacja była już dla niego jasna. Kapitan Witterer chciał wysztafirować swoją budę. Dlaczego - to było na razie obojętne. Można sobie wyobrazić, że zna się na kulturze wnętrz - nie byłoby to wcale śmieszne. Możliwe też, że spodziewał się odwiedzin jakiejś damy. Czemu nie? Ta myszka o wielkich oczach z zespołu rozrywkowego może mieć kiedyś ochotę spróbować, jak się to kocha w zasięgu ognia nieprzyjacielskiej artylerii. Byłoby to dla niej coś nowego.
       - Cóż wy na to, Soeft?
       - U Prusaków, führera i Pana Boga wszystko jest możliwe - odpowiedział Soeft.
       - Przede wszystkim przydałaby się pewna ilość papieru - powiedział Krause. - Białego. Jako namiastka tapety.
       - Rozumiem. Papieru, w który się zawija żywność. No dobrze, załatwię trzy rolki. Na razie to wystarczy.
       - A potem coś do klejenia. Najlepiej klej do tapet.
       - Nonsens, Krause - powiedział Soeft tonem rzeczoznawcy. - Dostarczę kilka pudełek pluskiewek. To o wiele praktyczniejsze. Poprzypinasz nimi papier - po co lepić? Przecież nie zostaniemy tu na wieki.
       - Ale z klejem jakoś czyściej.
       - Będzie czysto i z pluskiewkami. A w razie zmiany naszych pozycji zwiniesz tapety i umieścisz je w nowym salonie dowódcy.
       - Zgoda - powiedział kapitan Witterer. - Proszę tak zrobić, Krause. Cóż możecie mi zaproponować jeszcze, Soeft?
       - A co pan kapitan sobie wyobrażał? - zapytał z zaciekawieniem król zaopatrzenia.
       - No cóż - odpowiedział Witterer niepewnie - może jakiś samowar, parę koców, dwa krzesła. - Zaczerpnął powietrza, dając Soeftowi okazję do przerwania mu, z czego ten jednak zrezygnował.
       Witterer wytłumaczył to sobie na swoją korzyść i zaczął wymieniać dalsze życzenia w dziedzinie inwentarza. - Więc może jeszcze coś w rodzaju składanego łóżka i zamiast przegniłej słomy jakiś materac. Potrzebuję również filiżanek, szklanek, talerzy - po dwie sztuki. A jak byłoby z poduszką?
       - Załatwione - odparł Soeft wspaniałomyślnie.
       Witterer odetchnął z ulgą. Ten Soeft jest po prostu nieoceniony! Jakie niewyczerpane źródło! To nie żaden dowódca kolumny, to dyrektor domu towarowego! Wykorzystując pomyślną chwilę posunął się jeszcze dalej. - Macie może również jakiś dywan? Nieduży?
       - Dam panu kapitanowi jeden z moich.
       Krause rzucił Wittererowi triumfujące spojrzenie; kapitan skinął z zadowoleniem głową.
       - Jeszcze jedno, mój drogi Soeft. Wiecie przecież, że robię przygotowania do gościnnego występu zespołu rozrywkowego, który przybył na front?
       - Słyszałem już o tym - odrzekł Soeft z wyraźnym zainteresowaniem. - O ile jestem poinformowany, mianował pan kapitan Ascha ogrodnikiem w tym ogródku.
       Witterera zatkało na chwilę. Ale nie dał się odciągnąć od swojej sprawy. - W każdym razie - powiedział - chciałbym po przedstawieniu wydać małe prywatne przyjęcie dla artystów, Cóż wy na to?
       - To się da zrobić - powiedział Soeft rozmarzony i wyciągnął nogi przed siebie. - Miałem zawsze słabość do artystów, którzy przyjeżdżają na front.
       Soeft myślał o szczęśliwych dniach we Francji, jak zawsze, nie bez wzruszenia. Mój Boże. cóż to były za czasy! To była artystyczna obsługa frontu! Na przykład ta dziewczyna - czy nie było jej na imię Iwona - z długimi nogami i z jędrnym tyłkiem.
       - Myślałem o małej przekąsce - powiedział Witterer i o czymś dobrym do wypicia.
       Soeft oderwał się od swoich francuskich wspomnień, co mu nigdy łatwo nie przychodziło, i kiwnął głową. - Kawior i krymski szampan - oświadczył.
       Witterer nastawił uszu. Na jego gładkiej twarzy pojawiły się oznaki entuzjazmu. - To nie byłoby wcale źle. To by było nawet doskonale. I moglibyście to postawić do dyspozycji, Soeft?
       - W każdej ilości - powiedział tamten ze spokojem. Temu, kto nie zna kawioru i krymskiego szampana, z pewnością będzie to smakowało. Dla mnie nie przedstawia to żadnej wartości. Ja wolę gotowaną szynkę i francuskiego szampana. Ale wytrawnego. Żadnego słodkiego czy kolorowego świństwa. Temperatura musi być również odpowiednia. Wśród mego prywatnego bagażu mam specjalny termometr do mierzenia temperatury szampana.
       Witterer, pełen respektu, milczał. Krause kiwnął triumfująco
       głową w stronę swego kapitana. Czy obiecał zbyt wiele? Zbyt mało! Czy ten człowiek nie był geniuszem zaopatrzenia? Był nim! Krause miał wrażenie, jak gdyby sam napełniał puszki kawiorem, a butelki krymskim szampanem.
       - Tak, ta Francja! - westchnął głęboko Soeft i na próżno usiłował jeszcze bardziej wyciągnąć swe nogi. - Rozporządzałem tam trzema piwnicznymi składami, poza tym miałem centralę wymiany delikatesów - mój własny wynalazek! O moim lokalu trudno mi nawet mówić. Tak, tak, Francja! Tam można było rozwinąć szeroką działalność. Natomiast tutaj marnieją wszystkie moje talenty.
       - No, no, Soeft - powiedział Witterer rozbawiony - to, co ż tego kraju wyciągacie, zupełnie mi Wystarczy.
       - To nic wobec Francji! - powiedział Soeft niemal uroczyście. - Pan kapitan z pewnością to zrozumie, bo wie, jakie znaczenie mają dla wojska rozrywki.
       - Ależ to samo przez się zrozumiałe. Żołnierz potrzebuje odmiany i powinien ją mieć.
       - Słowa pana kapitana powinny dojść uszu führera - powiedział Soeft. - Czekałem na nie przez pół roku.
       - Rozrywki były tu chyba dziedziną całkowicie zaniedbaną, co?
       - Całkowicie, panie kapitanie - zawtórował Krause.
       - Nie ma dla tych spraw zrozumienia - powiedział Soeft. - Niestety! Kiedy tu chciałem urządzić burdel...
       - Co takiego? - zapytał Witterer szczerze zaskoczony.
       - Tak, burdel! - powiedział Soeft takim tonem, jak gdyby chodziło o uczciwą, można by rzec, patriotyczną instytucję. - Burdel. Dom publiczny. Różne słowa na określenie tej samej sprawy.
       - Rozumiem - potwierdził Witterer nieco bezradnie.
       - Kiedyśmy się tu rozlokowali krótko przed Bożym Narodzeniem, wiedziałem od razu, że miną miesiące, zanim się znowu ruszymy z miejsca. Już wtedy należało natychmiast pomyśleć o zapełnieniu wolnego czasu. Krótko mówiąc, byłem gotów zorganizować burdel.
       - Aha! - powiedział Witterer, ciągle jeszcze bezradny.
       - Nie byłoby to takie łatwe - zapewniał Soeft z rzadko ü niego spotykanym zapałem. - Proszę sobie tylko wyobrazić trudności! W tym kraju! Same dziewice i stare baby. Dla kobiet tutejszych seksualizm jest czymś równie niezrozumiałym jak przewód elektryczny. Kobiety tutejsze są straszliwie zacofane. Ani śladu Francji. Ale dałbym sobie radę, ja na pewno!
       - Na pewno - powiedział Witterer.
       - Materiału nie było wprawdzie wiele, ale wystarczyłoby dla mniejszych jednostek. Okazało się to zresztą podczas ostatnich miesięcy w kilku sztabach bardzo wyraźnie. Znam liczne jednostki wojskowe, u których na liście płac figuruje po pół tuzina dziwek. Dlaczego nie miałoby to być możliwe tu na froncie? Przecież tutaj potrzebujemy tego najbardziej.
       - A kto wtedy sabotował twoje plany, Soeft? - zapytał (kapral Krause podstępnie. Rozpromienił się wiedząc z góry, jaka będzie odpowiedź.
       - Oczywiście Asch. - W głosie Soefta brzmiało szczere ubolewanie. - Ogniomistrz Asch to z pewnością dobry organizator, temu nikt zaprzeczyć nie może. Ale dla tego rodzaju organizacji nie ma zupełnie zrozumienia.
       - Jest żonaty - rzekł Witterer. - Znam jego akta personalne. Zdaje się nawet, że jest "poważnie" żonaty. - Kapitan składał sobie po cichu gratulacje, że właśnie temu poważnemu żonkosiowi Aschowi kazał asystować żądnej przeżyć Lizie. Uważał to za dobre, może nawet za genialne posunięcie.
       - Tak źle znowu nie jest - powiedział Soeft. - Trzeba przyznać, że Asch to mężczyzna stuprocentowy. Nie ma nic przeciw kobietom. Jest tylko zwolennikiem wolnego kłusownictwa i zasadniczo przeciwny jakiejkolwiek organizacji na tym polu.
       - Interesujące - rzucił Witterer.
       - Jeszcze we Francji - mówił dalej Soeft upajając się wspomnieniami - wyglądało to zupełnie inaczej. Tam bez trudu mogłem robić, co mi się podobało. Również Wedelmann przymykał oboje oczu. Jeśli zaś chodzi o Ascha, to wprawdzie mego przybytku nie odwiedzał, ale go też nie sabotował. Nic więcej nie chciałem.
       - Jakże to było? - zapytał Witterer ze zdumieniem. - Bateria miała we Francji swój własny burdel?
       - Ma się rozumieć - odpowiedział Soeft z dumą. - Było to wyłącznie moją zasługą, choć nie chcę umniejszać również zasług szefa baterii. Jego zarządzenia administracyjne były bardzo pożyteczne. Nikt nie kwestionował ważności tego rodzaju przedsięwzięcia.
       - Z wyjątkiem Ascha! - wtrącił Krause.
       Soeft zrobił bagatelizujący ruch ręką. Ulubiony temat porwał go. - Widzi pan kapitan - ciągnął dalej - taki burdel to instytucja podtrzymująca siłę bojową armii.
       - Co przez to rozumiecie? - zapytał zaskoczony tą rozmową Witterer.
       - Przede wszystkim - kontynuował Soeft z wielkim zapałem - dziewczęta podnoszą w wojsku dobry nastrój. Kto kocha, ten ma dobry humor. Poza tym rozrywka. Niezależnie od okoliczności każdy mężczyzna, zwłaszcza żołnierz, odczuwa pewne potrzeby fizyczne. Z potrzebami tymi, które w okresie wojny pozycyjnej automatycznie rosną lub też w miarą oddalania się od frontu zwiększają się, należy się liczyć. Czy mam rację?
       - Hm! - bąknął Witterer.
       - Dowódca z poczuciem odpowiedzialności - ciągnął Soeft takim tonem, jak gdyby dyktował jakiś przepis w tym względzie - nie może uchylać się od tego rodzaju problemów. Ciało domaga się swoich praw. Natury prymitywne wykazują w takich okresach tendencje do popełniania gwałtów. Subtelniejsi, których spotyka się rzadziej, poszukują miłości. Obojętni rzucają się na pierwszą lepszą napotkaną kobietę. Tu, właśnie tu tkwi problem. Powstaje mianowicie niebezpieczeństwo chorób wenerycznych, które automatycznie czynią człowieka niezdolnym do walki. Chodzi więc o zapobieganie osłabieniu ducha bojowego. Aby tego umknąć, trzeba zakładać burdele.
       - To brzmi logicznie - powiedział Witterer nie bez pewnego wahania. - Zupełnie logicznie.
       - Jest też logiczne - stwierdził Soeft z głębokim przekonaniem. - A może pan kapitan przypuszcza, że tych kilka kociaków z zespołu rozrywkowego potrafi choćby w części zaspokoić zapotrzebowanie?
       - Wolnego, Soeft, wolnego - powiedział Witterer ostrzegawczo. - Dajcie spokój tym porównaniom. Są więcej niż śmiałe. Chodzi tu bądź co bądź o damy z towarzystwa.
       Soeft uśmiechnął się, wcale nie skonfundowany słowami Witterera. - Dlaczego pan kapitan mnie to mówi? Proszę powiedzieć to raczej ogniomistrzowi Aschowi. Jemu jest to potrzebniejsze. Bo on ostatecznie siedzi u źródła. Przecież pan kapitan sam go posłał.
       
       Mógł pan równie dobrze przyjść do mnie - powiedziała Liza Ebner i rozejrzała się dokoła z niezadowoleniem. - Czyżby pan sądził, że może pan komenderować mną jak swoimi żołnierzami?
       - Nie komenderuję żadnymi żołnierzami - odpowiedział Asch bardzo nieuprzejmie. - Pozostawiam to innym.
       - Czy to było pod adresem kapitana Witterera?
       - Proszę go zapytać, czy się czuje dotknięty. Ale niech pani odłoży to na później. A przede wszystkim proszę usiąść.
       Liza Ebner patrzyła na Ascha jak na potwora, w dodatku trędowatego. Potem raz jeszcze rozejrzała się dokoła i zmarszczyła pogardliwie swój foremny nosek.
       Znajdowali się w głównej izbie świetlicy żołnierskiej nr l, w miasteczku przyfrontowym. Przypominała mocno zrujnowaną poczekalnię trzeciej klasy w jakiejś garnizonowej dziurze. Brakowało tylko rozkładów kolejowych. Za to na zniszczonych ścianach wisiały plakaty reklamowe mówiące o konieczności wytrwania. Nie brakło również führera.
       Obecnych było tylko niewielu żołnierzy, gdyż prawdziwa godzina "opieki" jeszcze się nie zaczęła. Upragnioną ćwiartkę rozcieńczonego wina dla podniesienia ducha bojowego wydawano zazwyczaj dopiero po zapadnięciu ciemności. Z popołudniowej herbaty albo zupy chlebowej wszyscy wtajemniczeni wspaniałomyślnie rezygnowali. Tak więc obecni na sali zabłąkali tu się raczej przypadkiem.
       W kącie skrzeczał bez przerwy głośnik. Nikt go nie słuchał. Ustawiczne ryki radia były w tej wojnie tym, czym powietrze dla płuc.
       Liza Ebner usiadła na ławce naprzeciwko Ascha. Machinalnie wygładziła suknię, miała bowiem nieco niemiłe uczucie, że każde jej poruszenie jest bacznie obserwowane. Usiłowała spoglądać na Ascha z wysoka, wyglądało jednak na to, że ogniomistrz nie jest tym zbytnio zażenowany.
       - Nie jestem pańską urzędniczką - powiedziała.
       - Nikt też tego nie twierdzi!
       - W takim razie proszę się ze mną inaczej obchodzić!
       - To znaczy jak? Jak z jajkiem?
       - Jest pan niemożliwy! - zawołała Liza i w jej wielkich oczach pojawiły się błyski urazy. - Jest pan po prostu impertynencki! Niejeden byłby szczęśliwy, gdyby mógł siedzieć tu obok mnie, a pan sądzi zapewne, że robi mi łaskę. Co pan sobie właściwie myśli?
       - Niech mnie pani lepiej o to nie pyta.
       - A może jest to jakiś pański trick?
       - Droga panno Ebner - Asch przyglądał się ze spokojem swoim rękom. - Jestem żonaty.
       - Już mi pan to raz powiedział. Może pan więc odstawić tę płytę. A może należy to do pańskiego tricku?
       Asch oparł się na łokciach, pochylił nad stołem i spojrzał na nią szeroko otwartymi oczami. - Droga panno Ebner - powiedział - jako kobieta zupełnie mnie pani nie interesuje. Ani trochę! Dla mnie jest pani jedynie partnerką, z którą mam pertraktować; mógłby to być równie dobrze ktoś ze składu zaopatrzenia lub z magazynu trumien. Mam zamiar omówić z panią sprawę służbową - to wszystko. Sprawy prywatne do mnie nie należą. Do mnie nie.
       - Czy to znowu było pod adresem kapitana Witterera?
       Asch potrząsnął powoli głową, dając w ten sposób niedwuznacznie do zrozumienia, że nie uważa jej za nazbyt pojętną. - Posłałem do pomieszczenia waszego zespołu jednego z kolegów, żeby się tu zjawił ktoś - zupełnie mi obojętne kto - kto byłby uprawniony do pertraktowania ze mną. Nie chciałem wchodzić do pani pokoju, by nie mącić idylli. Przypuszczałem, że zjawi się tu towarzysz pani, czarnoksiężnik i tragarz. Na to, że pofatyguje się pani osobiście, naprawdę nie liczyłem. Zresztą jest mi to obojętne.
       - Tak?
       - Najzupełniej.
       - A więc dobrze - powiedziała Liza Ebner usiłując zdobyć się na zdecydowany ton. - Mnie to odpowiada. W naszym zespole podzieliliśmy między siebie pracę organizacyjną. Ja mam przygotować występ gościnny u was, to zostało już ustalone. Chcąc nie chcąc będzie pan musiał zadowolić się moją osobą.
       - Jak pani widzi, zadowalam się - odpowiedział zgodliwie Asch i oparł się znowu o ścianę.
       Rozejrzał się za siostrą Betty i zobaczywszy ją skinął na nią ręką. Zbliżyła się bez pośpiechu i stanęła przed nim w całej okazałości. Asch spoglądał na nią przyjaźnie.
       - Pani jest z pewnością siostrą Betty? - zapytał i spojrzał ciepło na tęgą kobietę mającą w sobie coś macierzyńskiego.
       - Skąd pan wie o tym, panie ogniomistrzu? - zapytała rezolutnie.
       - Sądząc z dostarczonego mi opisu, musi pani być siostrą Betty.
       - Pan otrzymał opis mojej osoby? - zapytała z przerażeniem korpulentna siostra.
       - Mam pani przekazać pozdrowienia od kaprala Soefta. Jesteśmy w jednej baterii.
       - A więc tak wyglądają przyjaciele tego wyrafinowanego handlarza. Zupełnie inaczej ich sobie wyobrażałam! A pan, panie ogniomistrzu, robi wrażenie względnie normalnego.
       - To złudzenie - powiedziała Liza z przekonaniem.
       - Dziwiłabym się też bardzo! - zawołała siostra i z ożywieniem skinęła głową w stronę dziewczyny. - Skoro jednak jest pan już tutaj, nie chcę sprawiać Soeftowi zawodu. A więc czego się pan napije?
       - Jeżeli można wybierać - powiedział Asch, który się ożywił - poproszę o piwo. Ale takie, które się pieni i syczy. Nie piłem piwa od miesięcy.
       - Otrzyma je pan - oświadczyła siostra Betty z surową serdecznością. - A pani, moja panienko?
       - Może kawę.
       - Dobrze - odrzekła rezolutna siostra. - Otrzyma ją pani. Herszt rozbójników Soeft postara się o uzupełnienie zapasów.
       Siostra odmaszerowała, deski podłogi uginały się pod jej ciężarem. Miało się wrażenie, że cała świetlica żołnierska się chwieje.
       - Przypomina mi moją teściową - powiedział Asch.
       - To również tylko złudzenie optyczne. - W głosie Lizy Ebner zabrzmiało rozdrażnienie. - Kobiety na linii frontu to zawsze coś w rodzaju namiastki. Zawsze kogoś przypominamy! Kiedy jesteśmy młode - narzeczoną, kiedy jesteśmy stare - matkę. Z czasem przestaje to być zabawne.
       - Zdaje się, że pani zebrała już całą furę doświadczeń - powiedział Asch. - Od jak dawna pracuje pani na tym polu?
       - Na froncie jestem po raz pierwszy.
       - Nie jest pani na froncie, lecz za frontem - sprostował Asch uprzejmie. - A gdzie pani działała przedtem?
       - W szpitalach.
       - To dobrze. Tam jest dla pani bardziej odpowiednie miejsce. Ale chyba nie w szpitalu poznała pani swego kapitana Witterera.
       - To nie mój kapitan! Czy nie mówiłam już panu? Jest jednym z moich znajomych - to wszystko.
       - Czy zna pani jeszcze innych z tego gatunku?
       - Ryzykując nawet, że to pana zaniepokoi, odpowiem: całą masę. Na przykład majora Bära. I kapitana Runge. I majora von Falckensteina. I jeszcze...
       - Wystarczy mi to - odpowiedział Asch nieuprzejmie.
       - Nazwisk tego rodzaju mogłabym panu wymienić całe tuziny!
       - Niech pani sporządzi listę, da ją powielić i rozdzieli między wszystkich zainteresowanych jako świadectwo uzdolnień, jako dowód zasług albo jak to pani zechce nazwać.
       Liza Ebner spojrzała na niego wielkimi, szeroko otwartymi oczami. Oczy te były ciemne i smutne. Asch miał wrażenie, że patrzą na niego oczy dziecka. Powoli, powoli źrenice napełniały się łzami.
       - Dlaczego pan tak mówi? - zapytała półgłosem i niemal bezradnie. - Za kogo mnie pan uważa? Dlaczego pan sądzi, że ja, że ja...
       Liza zaczęła płakać. Wielkie łzy spływały jej po twarzy i kapały na kiepsko wyszorowany stół. Płakała zupełnie cicho, otworzywszy lekko usta. Ramiona jej pozostały nieruchome.
       - Niechże pani nie płacze! - powiedział Asch bezradnie. - Dlaczego pani płacze? - Rozejrzał się po drewnianej budzie z bezgranicznym zakłopotaniem i stwierdził z zadowoleniem, że obecnych jest niewielu żołnierzy, którzy, zdaje się, w dodatku nie zauważyli, co się dzieje przy jego stole.
       Liza płakała cichutko dalej. Siedziała wciąż bez ruchu.
       - Niechże się pani opanuje - powiedział Asch. - Mój Boże, gdyby tu każdy chciał zaraz płakać...
       Siostra Betty podeszła ciężko do ich stołu, postawiła na nim kawę wydzielającą mocny aromat i dzban piwa. Potem zaczęła przyglądać się obojgu z rosnącym niezadowoleniem.
       - Przecież to przyjaciel od serca tego włóczęgi Soefta - powiedziała wreszcie. - Ale niech sobie pani z niego nic nie robi. Z pewnością nie jest to w tych stronach jedyny mężczyzna.
       - Właściwie brak jeszcze tylko tego - odpowiedział Asch zaczepnie - żeby pani, siostro Betty, zaczęła tu beczeć.
       - Może pan czekać na to, młodzieńcze, aż do końca wojny! - Po tych słowach siostra Betty, sapiąc gniewnie, oddaliła się znowu.
       Potok łez Lizy nie był jeszcze wyczerpany. Asch czuł się bezradny. Instynktownie sięgnął po chustkę do nosa, ale miał jeszcze tyle przytomności umysłu, by nie podać jej szlochającej Lizie, gdyż chustka niewiele miała wspólnego z czystością.
       - Niechże się pani wreszcie uspokoi - powiedział. - Nie chciałem pani obrazić. Naprawdę!
       - Właśnie, że pan chciał! - zawołała Liza gwałtownie.
       - No dobrze, więc przepraszam panią, jeżeli pani tak sądzi. Proszę mi zatem wybaczyć. Nie chciałem pani obrazić. Bardzo panią przepraszam.
       Liza nic nie odpowiedziała. Ale łzy już nie płynęły jej po twarzy. Tkwiły w jej wielkich oczach, które teraz błyszczały łagodnie.
       - Widzi pani, panno Ebner, nie jesteśmy tu rozpieszczani. Oduczyliśmy się wielu rzeczy. Znamy tylko kolegów, i to wyłącznie z żarcia i umierania.
       - Nie mam z tym nic wspólnego.
       Liza otarła dłonią ślady łez z policzków. Asch stwierdził z zadowoleniem brak pudru na jej twarzy. Skóra była nieco zaczerwieniona, ale gładka i zdrowa.
       Wyciągnęła z torebki lusterko i spojrzała w nie. To, co zobaczyła, zdawało się ją uspokajać. Zmarszczyła swój zgrabny nosek, potem znów spróbowała spojrzeć butnie na Ascha.
       - Wystygnie pani kawa - powiedział.
       Liza piła posłusznie i prędko. Wyglądała niezwykle przyjemnie, bardzo młodo, było w niej coś naiwnego.
       W Aschu zrodziło się nagle gwałtowne pragnienie, by pozostała taką, jaką jest w tej chwili. Myślał o tym przełykając potężny haust piwa. Myśl ta nie opuszczała go.
       - Musi pani - powiedział po chwili - postarać się kiedyś pomyśleć o nas. Oto na przykład wieczny temat numer jeden: kobiety! Ileż pięknych i dobrych myśli, zawartych w kilku milionach listów poczty polowej. Ale to sprawa nie tylko pięknych i dobrych myśli. Istnieją jeszcze ilustracje w gazetach wojskowych, postrzępione od czytania czasopisma, zmysłowe piosenki nadawane w audycjach dla wojska. Poza tym rozmowy nocne i klozetowe, wizje pod wpływem alkoholu. A potem nagle wyłaniają się kobiety in persona, po prostu przebiegają nam drogę, wchodzą w kontakt z żołnierzami. Stosunek: jedna na sto tysięcy. Więc od czasu do czasu coś się wydarza, chyba nie zechce pani temu zaprzeczyć? Najkorzystniejszą okazję mają zawsze ci nieliczni, którzy jeszcze dysponują własnym pokojem lub czymś w rodzaju własnego łóżka. Wiadomość o tym prędko się rozchodzi. Wielu uważa więc panią za oficerską dziwkę. A zazdrość seksualna jest jak zazdrość o kawałek chleba. Niech się pani z tym liczy! Nie ma na to rady.
       - Z osobnikami, którzy tak myślą, nie chcemy mieć nic wspólnego.
       - Nie może pani wybierać sobie adoratorów.
       - Na szczęście są jeszcze mężczyźni, którym można zaufać.
       - Nie martwi mnie to zbytnio - powiedział Asch ze spokojem - że nie zalicza mnie pani do nich.
       Wypił znowu, powoli i z zadowoleniem.
       Potem otarłszy usta zapytał: - A kapitan Witterer? Jemu może pani zaufać?
       - Poznałam kapitana Witterera w Niemczech. Był wtedy wobec mnie bardzo miły, bardzo rycerski. A ponieważ miał wielkie stosunki - major Bär jest jego zaufanym przyjacielem - prosiłam go, żeby mi dopomógł w zawarciu kontraktu na występy gościnne na froncie.
       - Po co? Czy takie kontrakty są korzystniejsze pod względem finansowym?
       - To także. Ale wcale mi o to nie chodziło. Chciałam brać w tym udział, coś przeżyć. Zobaczyć kawał świata. Czy pan tego nie rozumie?
       - Nie - odparł Asch szczerze.  Nie mam dla tych spraw żadnego zrozumienia. No dobrze, teraz bierze pani w tym udział. I cóż pani przeżywa? Co pani widzi ze świata? Guzik! Siedzi pani tutaj z marnym ogniomistrzem i pozwala pani, żeby stygła jej kawa. Występuje pani w drewnianych budach i szopach, podziwia panią kilkuset szeregowców, dla których, jak to pani sama powiedziała, jest pani namiastką narzeczonej. I w dodatku pozostaje pani pod opieką kapitana Witterera.
       - To wszystko nie jest takie brudne, jak pan przypuszcza, panie Asch. Może przeżył pan za dużo złego i to pana uczyniło niesprawiedliwym. Ale wojna ma przecież swoje dwa oblicza: jedni giną przez nią, drudzy przez nią rosną. Są jeszcze z pewnością mężczyźni, którzy w głębi swej istoty pozostali czyści.
       - To bardzo możliwe. Musi pani tylko umieć wyszukać sobie odpowiednich. Może nawet nie jest to takie trudne. Liza Ebner przyglądała mu się swymi wielkimi oczyma. Otoczyła filiżankę wąskimi dłońmi. Otworzyła usta, by coś powiedzieć, ale nie doszło do tego.
       Przeszkodzono jej. Zjawił się kapral Krause w rozpiętym płaszczu i zmierzał ku niej. Rzucił krótkie spojrzenie na Ascha, potem zaczął przyglądać się badawczo dziewczynie.
        - Panna Liza Ebner? - zapytał.
       Skinęła głową, nieco zdziwiona i zaciekawiona, gdyż poczuła, że zjawienie się Krausego bardziej jeszcze niż jej przeszkodziło ogniomistrzowi Aschowi.
       - Czekają na panią - powiedział Krause.
       - Mam jeszcze coś z panną Ebner do omówienia  wtrącił opryskliwie Asch.
       - Pan kapitan Witterer - ciągnął dalej Krause nie zwracając na Ascha najmniejszej uwagi - czeka w pani pokoju, panno Ebner.
       - Nie zmienia to faktu - powiedział Asch ze spokojem - że nasza rozmowa nie została jeszcze zakończona.
       - Czy pani pójdzie ze mną, panno Ebner? - uparcie obstawał przy swoim Krause.
       Spojrzała na Ascha, który potrząsnął głową. Ten ruch sprawił jej przyjemność. - Przyjdę później - powiedziała.
       - W takim razie zaczekam - powiedział Krause i usiadł przy ich stole. Rozłożywszy szeroko płaszcz, zaczął się rozglądać po lokalu. - Hola, siostro! - zawołał głośno bez żenady.
       Siostra Betty stanęła przed nim w całej okazałości.
       - Jak by tam było z filiżanką kawy?
       - Nie mamy kawy.
       - A ta dama?
       - Czy pan jest damą?
       - W takim razie proszę mi dać piwa.
       - Otrzyma pan herbatę albo nic. Przecież jesteśmy tu w żołnierskiej świetlicy, a nie w jakimś, lokalu rozrywkowym. Jeżeli pan sądzi, że musi pan dostać piwo, ponieważ dostał je pan ogniomistrz, jest pan w wielkim błędzie. Tutaj rozkazuję wyłącznie ja!
       Krause spojrzał ze zdumieniem za oddalającą się siostrą. Potem zwrócił się znowu do Lizy Ebner i Herberta Ascha, którzy, jak zauważył, uśmiechali się do siebie porozumiewawczo. Była to sytuacja, którą można by nazwać co najmniej podejrzaną. Zastanawiał się przez dłuższą chwilę, co robić dalej. Wreszcie powiedział: - Panie ogniomistrzu, czy chce pan przeszkodzić pannie Ebner w zastosowaniu się do zlecenia pana kapitana Witterera?
       - Kapralu Krause - odrzekł Asch - nic mi o tym nie wiadomo, żeby pan kapitan Witterer był uprawniony do dawania pannie Ebner jakichkolwiek poleceń.
       - A więc sabotuje pan wyraźnie życzenie dowódcy baterii?
       - Życzeń nie można sabotować. Powinniście, kapralu Krause, zawsze naprzód zastanowić się gruntownie, zanim wypowiecie jeden ze swych ulubionych frazesów. Zalećcie to również kapitanowi Wittererowi.
       - Zamelduję o tym - powiedział Krause ostro.
       - Żeby cię tu za chwilę nie było! - krzyknął Asch. - Jeżeli się nie ulotnisz, to ci dam tak po palcach, że nie będziesz w stanie nawet nabazgrać meldunku.
       
       Dla kaprala Vierbeina każdy rozkaz był święty, a życzenie przełożonego było dla niego rozkazem, zwłaszcza jeżeli ten przełożony nazywał się Wedelmann. Ale w swej bezgranicznej naiwności posunął się do tego, by o adres pani Lory Schulz zapytać właśnie swoich kompanów Bartscha i Ruhnaua.
       "Bracia sjamscy" poczuli, że coś nie jest tu w porządku i wpadli w entuzjazm. Spojrzeli po sobie i w mig się zrozumieli. Kiedy rzecz dotyczyła "kobietek", mózgi ich automatycznie pracowały w ścisłej zgodzie.
       - Człowieku! - zawołał Bartsch. - Żądasz jednego z naszych najlepszych adresów! Chyba nie bez honorarium.
       - Jeżeli chcesz - powiedział Ruhnau z szerokim uśmiechem - damy ci od razu przepis na używanie.
       - Mam jedynie wykonać rozkaz - oświadczył Vierbein z rezerwą. - Reszta mnie nie interesuje.
       - To dobre! - ryknął Bartsch zachwycony. - To nawet bardzo dobre. Wiemy, o co chodzi. Pomacaj mi puls, powiedziała do mnie pewna dama, ale nie sięgaj od razu za głęboko.
       Ruhnau uważał to za arcyśmieszne i nie chciał zostać w tyle. - Nie dalej jak wczoraj powiedziałem do jednej: "Połóż no się do łóżka, chcę tylko zmierzyć, czy nie jest za krótkie".
       Zdawało się, że obaj cwaniacy pękną ze śmiechu. Kawały i dowcipuszki tego rodzaju umilały im życie.
       Wreszcie Vierbein wydobył od nich adres Lory Schulz, przyrzekłszy przedtem niemal uroczyście, że zdobędzie u Ascha dla "nocnych myśliwców" flaszkę wódki. "Życzymy szczęścia w łóżku!..."
       Słowa te nie trafiły do Vierbeina. Lora Schulz była dla niego kobietą zamężną, a w dodatku żoną zasługującego na respekt przełożonego, a więc pewnego rodzaju tabu. Żadnych brudnych myśli w związku z jej osobą!
       Poza tym Vierbein zachował dla Lory Schulz istotny szacunek; zawsze było mu jej trochę żal, podobnie jak w swoim czasie żal mu było samego siebie. Była dla niego dobra - czuł za to dla niej wdzięczność.
       Podczas gdy Vierbein robił przygotowania do wyjścia, obaj kamraci ustalali plany na nadchodzącą noc. W kasynie oficerskim przewidziany był wieczór towarzyski z udziałem pań. Tym razem miały się zjawić żony inżynierów i wyższych urzędników.
       Organizator zabawy porucznik Schulz postanowił powierzyć "braciom sjamskim" zadania specjalne.
       - Ale tym razem bądź ostrożniejszy - ostrzegał Bartsch swego przyjaciela od serca. - Żebyś mi się nie ważył raz jeszcze zawiesić na szyi adiutanta, kiedy już będzie zupełnie pijany, deski od sedesu zamiast wieńca laurowego. Może się zdarzyć, że przedwcześnie wytrzeźwieje i nagle się okaże, iż nie zna się na żartach.
       - A kto ostatnio zaryglował damską toaletę i zamknął główne wejście, wskutek czego Schulz był zmuszony wpuścić tam ordynansa od tyłu przez lufcik? Gdyby cię na tym przyłapał, mógłbyś pakować swój plecak i sporządzać testament. Bo właśnie na tę zamkniętą damę porucznik zagiął parol. Kto wie, czy nie dostałoby się nam obu?
       Vierbein usiłował nie słuchać tych rozmów. Butelkę z koniakiem, którą mu dał porucznik Wedelmann, owinął w papier do pakowania i przewiązał sznurkiem. Obaj braciszkowie przyglądali mu się z zainteresowaniem.
       - Chyba wystarczy - powiedział jeden z nich.
       - Na jeden raz z pewnością - zapewnił drugi.
       - Żebyście wiedzieli - oświadczył szorstko Vierbein. - Mam tylko polecenie wręczyć tę butelkę.
       - Wierzymy ci na słowo! - wybuchnęli śmiechem obydwaj przyjaciele.
       - Jestem bowiem na dziś wieczór zaproszony do Aschów. U pani Schulz nie zostanę ani minuty. Zapamiętajcie to sobie.
       Vierbein oddalił się zachowując godną postawę; udawał, że nie słyszy słów zachęty na drogę. Opuścił koszary i udał się do miasteczka. Odszukał dom przy Ritterstrasse 12, stojący w pobliżu rynku, i zaczął uważnie odczytywać umieszczone na drzwiach tabliczki. Na jednej z nich widniał napis:
       
Porucznik Schulz
pierwsze piętro dzwonić służbowo 1 raz, pozasłużbowo 2 razy.
       
       Vierbein wszedł na pierwsze piętro i po krótkim namyśle zadzwonił dwa razy. Potem cofnął się o krok i stanął w sztywnej postawie.
       Starał się nie wzbudzać najmniejszej nawet wątpliwości, że wykonuje tu, żeby tak rzec, polecenie służbowe i nic ponadto. Był przygotowany i na to, że drzwi mógłby mu otworzyć osobiście sam porucznik Schulz. Postanowił sobie, że gdyby się tak wydarzyło, wręczy butelkę bez wahania "z pozdrowieniami od pana porucznika Wedelmanna dla pana porucznika Schulza i jego małżonki". Potem zasalutuje, wykona w tył zwrot i ulotni się.
       Czekał jeszcze chwilę z wzrastającym napięciem. Potem za-
       dzwonił powtórnie. Znowu dwukrotnie - a więc pozasłużbowo! Po chwili usłyszał kroki. Drzwi, na których widniał napis "Porucznik Schulz", otworzyły się denerwująco powoli.
       Vierbein odetchnął z ulgą, ujrzawszy Lorę Schulz i powiedział: - Czy mógłbym z panią pomówić?
       - Pan Vierbein! - zawołała Lora zaskoczona. - Pan jeszcze żyje! Co za niespodzianka! Miły pan Vierbein jako przyjemny strach o wieczornej porze. Skądże pan przybywa?
       - Jeżeli pani pozwoli, chciałbym...
       - Dlaczego pan nie wchodzi? A może ciągle jeszcze myśli pan, że gryzę? Nie może pan przecież stać tu na schodach.
       - Owszem, mogę - odpowiedział Vierbein z rosnącym zakłopotaniem. - Dlaczego nie! Chciałem tylko... nie chciałbym przeszkadzać.
       - Niechże pan wejdzie - powiedziała Lora Schulz i uśmiechnęła się do niego. - Nie przeszkadza pan nigdy. Przynajmniej mnie.
       Otworzyła szeroko drzwi. Vierbein, niezdecydowany, przekroczył wreszcie próg mieszkania potykając się przy tym.
       Lora Schulz roześmiała się serdecznie. - Pierwsze potknięcie - powiedziała wesoło. - Miał pan zawsze do podobnych rzeczy wyjątkowy talent.
       Vierbein bąknął kilka słów, które miały być przeproszeniem. Nie chciał zostawić w przedpokoju swoich rzeczy. Wszedł do pokoju z czapką w ręku, pas munduru był mocno zaciśnięty. Po dwukrotnym wezwaniu zajął miejsce na brzeżku krzesła i rozejrzał się ostrożnie dokoła.
       - Jeżeli szuka pan mojego męża - powiedziała Lora Schulz rozbawiona - to szczęście panu sprzyja: jak zwykle nie ma go.
       - Podziwiam urządzenie mieszkania - odezwał się Vierbein niezręcznie.
       - Jeżeli to jest wszystko, dla czego pan odczuwa podziw... Ale mniejsza o to. Widzi pan więc, że żyjemy teraz na wyższej - zdaje mi się, że to tak się nazywa - stopie niż dawniej. Dochrapaliśmy się stopnia oficerskiego. Tak, robi się postępy.
       Vierbein miał po raz pierwszy okazję przyjrzeć się Lorze Schulz bliżej. Niewiele się zmieniła. Trochę utyła, i to nie tylko na twarzy - usta wydawały się węższe, a oczy głębiej osadzone niż dawniej.
       - Postarzeliśmy się, co, panie Vierbein?
       - Człowiek dojrzewa - odpowiedział usiłując zdobyć się na stanowczy ton.
       - To zależy, jak się na to patrzy - powiedziała. Brzmiała w tych słowach nuta rezygnacji, a równocześnie miało się wrażenie, że sobie z tej rezygnacji pokpiwa. - Pan stał się dojrzalszy, a ja jestem starsza. Ale czy dlatego popełniamy teraz inne głupstwu niż dawniej
       Vierbein nie umiał na to odpowiedzieć. Wziął paczkę, którą trzymał na kolanach, i podał ją Lorze Schulz. - Dla pani. Z serdecznymi pozdrowieniami od pana porucznika Wedelmanna.
       Oczy jej zabłysły nieco. - Mój Boże - powiedziała z naiwną radością. - Od Wedelmanna! To chyba niemożliwe! Poczciwy, głupi chłopak. Ciągle jeszcze myśli o mnie, O mnie! To coś niepojętego! Jakże mu się wiedzie?
       - Oczywiście dobrze - odparł Vierbein. - Stosownie do okoliczności.
       - I nie zapomniał o mnie?
       - Nie - powiedział Vierbein. Miał ochotą dodać: "wcale na to nie wygląda". Ale powodowany właściwym sobie taktem powstrzymał się od wszelkich uwag. Był zresztą zdecydowany zrobić wszystko, by swej obecności w tym domu bez potrzeby nie przedłużać. Zaczął więc zabierać się do wyjścia.
       - Pan chyba nie chce już odejść?
       - Muszę. Poza tym chciałbym uniknąć...
       - ...Spotkania z moim mężem, tak? - Lora Schulz zaśmiała się szyderczo. - Drogi panie Vierbein, tego nie powinien się pan obawiać w żadnym wypadku. Pan porucznik Schulz to człowiek bardzo zajęty. W porównaniu z nim starszy ogniomistrz Schulz był jakby stale na urlopie.
       - W każdym razie dziś wieczorem będzie pani chyba w kasynie oficerskim...
       - Skądże pan wie o tym, co robią tacy wytworni ludzie jak my? Kto to panu opowiedział?
       - Dwaj kaprale z baterii dowodzenia. Kwateruję w ich pokoju. Nazywają się Bartsch i Ruhnau.
       - Ach tak! - powiedziała Lora Schulz z goryczą. - Więc pan zna tych obu panów? I od nich ma pan swoje informacje.
       - Do pewnego stopnia.
       - Również informacje dotyczące mojej osoby?
       - Częściowo.
       - A więc to tak! - zawołała Lora Schulz pogardliwie. - Teraz niejedno rozumiem. Dlatego panu tak spieszno. - Dobrze, nie będę pana dłużej zatrzymywać.
       Vierbein podniósł się spiesznie. - Oczywiście - tłumaczył się niezgrabnie - nie wierzę w nic z tego, co się tam opowiada. Ani słowa.
       - Nie uważa pan, żebym była do tego zdolna?
       - W żadnym razie - odpowiedział Vierbein zupełnie szczerze.
       Lora Schulz uśmiechnęła się z wdzięcznością. - Wierzę panu. Panu wierzę. Nie jest pan skrojony na tę samą modłę. I to mnie cieszy.
       Vierbein próbował złożyć ukłon, co mu się prawic udało, W tej chwili miał dla Lory Schulz szczery szacunek, Doskonale to odczuwała,
       - Chcę być z panem zupełnie szczera - powiedziała Lora odprowadzając go do drzwi. - Oczywiście dziś wieczorem nie pójdę. Nie pójdę tam ani dziś; ani nigdy. Nie nadaję się do tego lokalu. Dano mi to już niejednokrotnie i wyraźnie do zrozumienia.
       - Któż to taki?
       - Mój mąż, panie Vierbein.
       - Ach tak - powiedział bezradnie.
       - Kiedyśmy jeszcze mieszkali w koszarach, miałam bądź co bądź kilku przyjaciół. Albo raczej znajomych. Ale to się bardzo zmieniło. Wtedy zachowanie moje było tylko czasami niestosowne, dziś jestem po prostu niegodna. Widzi pan, sprawa wygląda tak: mąż mój jest głęboko przekonany, że się - jak on to mówi - stale rozwija i idzie naprzód. A ja - o czym jest jeszcze głębiej przekonany - pozostałam w tyle.
       Vierbein nie wiedział, co na to odpowiedzieć. Otworzył usta, ale nie odezwał się ani jednym słowem. Z twarzy jego można było jednak odczytać szczery protest.
       - Naprawdę nie chcę pana zatrzymywać - powiedziała Lora Schulz. - Z pewnością ma pan przyjaciół, którzy się o pana troszczą. Zazdroszczę ich panu, ale i użyczam. Panu, panie Vierbein, tak.
       - Bardzo dziękuję - odparł Vierbein zmieszany.
       - Mam prośbę. Jeżeli to możliwe, proszę ją spełnić, dobrze? Gdyby w najbliższych dniach miał pan wolną godzinę albo pół godziny, albo parę minut, proszę do mnie zatelefonować. Spotkamy się gdziekolwiek i opowie mi pan, jak się panu powodzi, co pan robi na froncie. Powie mi pan również coś o poruczniku Wedelmannie. Zgadza się pan?
       - Ależ tak, oczywiście.
       - Na pewno, panie Vierbein?
       - Na pewno - oświadczył zupełnie szczerze. - Na pewno.
       Vierbein udał się do kawiarni Ascha, gdzie już na niego czekano. Płatniczy Antoni podbiegł do niego ze słowami: - Wszyscy już są na górze!
       Vierbein wbiegł na schody prowadzące do prywatnego mieszkania starego Ascha. Otworzyła mu Ingrid. Spełniając przykładnie obowiązek wojennej narzeczonej podała mu usta do pocałunku, wiedząc, co się "urlopnikowi z frontu" należy. Potem powiedziała: - Mogłeś przyjść trochę wcześniej.
       - Miałem jeszcze do spełnienia pewne polecenie - odpowiedział nie bez godności.
       - To cię oczywiście usprawiedliwia - przyznała Ingrid nie zdradzając ani cienia ciekawości, jakiego rodzaju było to polecenie.
       W dużym pokoju, pod portretami weteranów, czekali przy biało nakrytym stole stary Asch, majster Freitag oraz córka jego
       Elżbieta, żona ogniomistrza Ascha. Żona Freitaga nie zjawiła się - musiała zostać w domu przy niemowlęciu.
       Vierbeina posadzono na honorowym miejscu. Siedział sztywny i dumny. Wszyscy obecni otoczyli go kołem.
       - Chcieliśmy nawet umieścić na pańskim krześle wieniec - zapewniał stary Asch mrużąc oczy. - Ale później, mimo energicznego protestu Ingrid, zrezygnowaliśmy z tego. Byłaby to bowiem dla pana tylko przeszkoda przy siedzeniu. Odznaczenia mają to czasami do siebie. Jeden z moich dalekich krewnych otrzymał Krzyż Rycerski, od tego czasu odpina kołnierzyk tylko wtedy, kiedy idzie spać. Podobno nawet przy myciu kołnierzyk winien być zapięty. Tak surowe bywają czasami zwyczaje.
       Obecni roześmieli się. Przyszli, by posłuchać opowiadania Vierbeina i zachęcali go do mówienia. Ale Vierbein nie był narratorem. Jako ośrodek zainteresowania czuł się nieswojo.
       Stary Freitag szybko się w tym zorientował i zaczął stawiać pytania. To już bardziej poszło Vierbeinowi w smak. Odpowiadał sumiennie. Ojcowie z wielkim wysiłkiem wyciągnęli z niego wspólnymi siłami kilka faktów, które wywołały w nich nie najweselsze refleksje.
       - Przebieg wojny to w dużej mierze sprawa materiału - powiedział stary Freitag. - Jeżeli już teraz armie mają wybrakowane środki transportu, które nie są stuprocentowo pewne, nadchodzące roztopy wiosenne dadzą im się dobrze we znaki, a za rok będzie z tego wszystkiego szmelc.
       - W żadnym wypadku nie jestem w stanie - Vierbein chciał uniknąć jakichkolwiek nieporozumień - podać konkretnych danych spoza zasięgu naszej baterii. Jeżeli chodzi o nasze środki transportu, to są one mocno zużyte, ale też miały do pokonania wyjątkowe trudności.
       Asch był zdania, że pełny obraz sytuacji ma tylko führer. Freitag uważał, że dalszy rozwój wypadków na froncie nie stanowi dla żołnierzy żadnej tajemnicy.
       Ingrid i Elżbieta skorzystały z pomyślnej okazji i odciągnęły Vierbeina na bok. Nie zdążyły jednak zaspokoić swej ciekawości, ponieważ na schodach powstał potężny hałas.
       Po chwili w drzwiach stanął płatniczy Antoni, rozpaczliwie gestykulując. Za nim pojawiły się uśmiechnięte oblicza Baftscha i Ruhnaua. Obaj "bracia sjamscy" byli mocno wstawieni. Oczy ich błyszczały, głosy mieli zachrypnięte, śmierdzieli z daleka alkoholem.
       - Przyszliśmy odwiedzić naszego kochanego Vierbeina! ryknął Ruhnau.
       - Chcemy ulżyć jego sumieniu! - zaskrzeczał Bartsch.
       - Myślałem, że jesteście zajęci w kasynie - powiedział Vierbein, któremu ta scena sprawiła wyjątkową przykrość.
       - Byliśmy zajęci w kasynie! Ale wylecieliśmy. Schulz nas wyrzucił.
       - Teraz gwałtownie potrzebujemy pociechy. Kolej na twoją butelkę wódki, Vierbein. Wyciągnij ją twemu teściowi z zanadrza. Obiecałeś nam.
       - Tego nie obiecywałem - powiedział skonsternowany Vierbein. - Powiedziałem tylko, że pomówię z panem Aschem.
       - To pomów, człowieku. Przecież siedzi tutaj.
       - Niepotrzebnie - powiedział stary Asch. - Nie dostaniecie ani kropli więcej alkoholu. Przecież jesteście już zalani w sztok.
       - W takim razie - powiedział Ruhnau z uporem - pójdziemy do pani Lory Schulz.
       - Tak, zrobimy to - zawtórował mu Bartsch. - Musi wyciągnąć tę butelkę wódki, którą jej przyniósł Vierbein.
       - Co takiego? - zapytała ostro Ingrid.
       - Przyniósł jej butelczynę wódki! Dlaczegóż by nie? Inni także to robili! - Po tych słowach bliźniacy oddalili się. Hałas na schodach trwał jeszcze długo.
       
       Nowy dzień gramolił się zmęczony na horyzont. Wpełzł na wartownika opartego o lufę działa.
       Wartownik uważał, że jest to poranek nie różniący się od setek innych, które go poprzedziły. Gęste chmury połknęły słońce. Mróz wżerał się chciwie w ziemię.
       Może spadnie śnieg - myślał wartownik. - A może i nie. Najważniejsze, że nie ma deszczu. Kiedy tu zacznie padać deszcz, spłucze całą zimę. Jest to woda na młyn wojny.
       Wartownik spojrzał poprzez parów na przeciwległe wzgórze. W odległości zaledwie kilku kilometrów zobaczył człowieka stąpającego po śniegu. Był to również wartownik.
       Wartownik ten - myślał ma azjatyckie rysy twarzy i mówi po rosyjsku; jest łysy, nosi brązowy mundur, ale robi to samo, co ja. Dokładnie to samo.
       Zabawne - pomyślał wartownik. - Dokładnie to samo.
       
       Ranny ptaszek Soeft spędził ostatnią noc w miasteczku przyfrontowym. Zdarzało się to coraz częściej. Pan Soeft miał zawsze do dyspozycji kilka łóżek jednocześnie.
       Goląc się prowadził prywatną rozmówkę poranną ze swoim przyjacielem, pierwszym pisarzem magazynu żywnościowego.
       Sierżant leżał jeszcze na sienniku i przyglądał się bacznie swemu kompanowi od interesów.
       - Dobry krem do golenia - powiedział Soeft. - Potrzebowałbym pięciu tubek.
       - Ile są dla ciebie warte?
       - Jedną tuczoną gęś.
       - Mamy konserwowe. - Sierżant udawał brak zainteresowania.
       - Konserwy! - powiedział Soeft z pogardą. - Świeżo zarżnięte i przyprawione to dopiero delicje. Wielu lizałoby po tym palce.
       - Trzy tuby za tuczoną gęś - zaproponował sierżant. - Wkrótce nie będziesz miał co począć ze swoim żywym inwentarzem.
       - Dlaczegóż to, ty lichwiarzu?
       - Bo wkrótce dokonamy zmiany stanowisk. Na to jakoś wygląda. Intendent rozpoczął już po kryjomu przeprowadzkę.
       Soeft odłożył brzytwę. - O tym - powiedział - musimy pomówić bardziej szczegółowo.
       
       Ordynans, który jak codziennie przyniósł Luschkemu wodę do mycia, zastał pułkownika przy stole z mapami. Wyglądało na to, że spędził przy nich noc. Na zmęczonej bulwiastej twarzy widniały cienkie smugi potu.
       - Nie gapcie się tak na mnie - powiedział pułkownik. - Nie widzieliście nigdy nie ogolonego człowieka?
       Ordynans postawił prędko miskę z wodą i znikł.
       Luschke sięgnął po meldunki poranne. Stan pogody: nie przewiduje się zmian. Stan amunicji: bez zmian. Komunikat nadzwyczajny Dowództwa Armii: wzmożona działalność agentów. Sprawdzić względnie zaostrzyć środki bezpieczeństwa. Meldunki o stratach: strat nie było.
       Pułkownik odsunął papiery na bok i wlepił wzrok w mapę. Jak każdego ranka. I jak każdego ranka powiedział: - Gówno.
       Potem podszedł do umieszczonej na stołku miski z wodą i kilkakrotnie zanurzył w niej głowę.
       
       Ten sam dzień wstał w ojczyźnie niby silny młodzieniec, który się zbudził z długiego snu. Słońce pojawiło się od razu na horyzoncie i oświetliło miasteczko.
       Natychmiast obudziły się również koszary.
       Jak podczas wszystkich lat poprzednich żołnierze wygrzebywali się z łóżek. Przeraźliwe gwizdki przerwały im sen. Podoficer dyżurny ryczał.
       Żołnierze jak gdyby się postarzeli. Niektórzy mieli potężne brzuchy, inni pochyłe ramiona. Wiele gołych nóg było krzywych i cienkich. Wszystkich jednak traktowano jak młodych rekrutów. I pozwalali się tak traktować. Wielu myślało, że tak być musi.
       Kapral Vierbein stał wśród nich w umywalni. Obnażył górną część ciała, puścił na nią strumień wody. Żołnierze przyglądali mu się nieufnie.
       - To dobrze robi - powiedział Vierbein.
       Żołnierz stojący obok niego, osobnik ze zmarszczkami na twarzy, o długich, cienkich rękach dygocących z zimna, wtrącił: - Kiedy byłem taki młody jak pan, również mi to dobrze robiło.
       - Przecież nie jest pan stary! - zawołał Vierbein.
       - Jestem żołnierzem. Mam żylaki, płaską stopę, wrzody w żołądku, dwoje dzieci, które powoli schodzą na psy, i żonę, która się puszcza, ale jestem żołnierzem.
       Vierbein milczał.
       
       Ogniomistrz Asch pisał list do żony. Donosił jej zawsze, że mu się dobrze wiedzie, że myślami jest przy niej, niechaj się o niego nie niepokoi. Wszystko - pisał - dobrze się skończy. Wedelmann tymczasem jadł śniadanie. Robił to powoli i bez szczególnego apetytu. Od czasu do czasu łykał nieco gorącej, brunatnej wody zwanej kawą.
       - Można wam pozazdrościć - powiedział po chwili. - Wiecie, do kogo należycie.
       - Przecież pan, panie poruczniku, również wie o tym doskonale.
       - Macie żonę i dziecko.
       - A pan porucznik ma Niemcy i führera.
       - Nie róbcie dowcipów, Asch - powiedział surowo Wedelmann.
       - Panie poruczniku - zapytał ogniomistrz - czy pan porucznik widział już kiedyś Niemcy? Czy przyjrzał się pan porucznik dokładnie führerowi?
       - Nie rozmawiam z wami o tych rzeczach, Asch.
       - A z kimże pan porucznik o tym mówi? Z pułkownikiem Luschke? Z kapitanem Wittererem? A może z kapralem Vierbeinem? Niewielki wybór jak na tak wzniosłe myśli.
       - Piszcie swój list i zostawcie mnie w spokoju - odpowiedział Wedelmann zirytowany. - Niezły z was człowiek, Asch, ale dobrym Niemcem nie będziecie nigdy.
       - A może jednak. Jeżeli kiedyś powstaną dobre Niemcy.
       Bombardier Kowalski odpowiedział z początku strajkiem, kiedy kapral Krause "wczesnym rankiem", mniej więcej około ósmej, ośmielił się obudzić go z najgłębszego snu.
       - Odwal się - powiedział - albo cię zmiażdżę.
       Krause uderzył w surowy ton służbowy. Kowalski odwrócił się tyłem.
       - Zamelduję o tym kapitanowi Wittererowi!  zawołał Krause.
       - Gówno zameldujesz - powiedział Kowalski. - Nie będziesz miał odwagi stanąć przed swoim kapitanem jako mięczak. Kapral, który sobie nie potrafi poradzić z bombardierem! To być nie może, w każdym razie nie u Witterera.
       Krause zorientowawszy się, że Kowalski wie dokładnie, co w trawie piszczy, stał się koleżeński i przeszedł na ton protekcjonalny. - Przecież tego, człowieku, nie możesz mi zrobić!
       - Jeszcze jak mogę - oświadczył Kowalski wciągając koc na głowę.
       - Kowalski - odparł Krause, i choć mu to przychodziło z trudem, puścił w ruch płytę jeszcze łagodniejszą, o bardziej obiecujących dźwiękach. - Wielka sprawa! Nie ogląda się tego co dzień!
       - Cóż to takiego? - zapytał Kowalski z zaciekawieniem.
       - Będziesz zdumiony - przyrzekł Krause tonem spiskowca. - Mówię ci tylko: bardzo wielka sprawa!
       - No pięknie - powiedział Kowalski i zaczął wygrzebywać się z posłania. - Nie chcę psuć zabawy.
       
       Ingrid Asch siedziała naprzeciw ojca przy stole. Stary Asch czytał "Völkischer Beobachter"; lektura ta bawiła go.
       - Wojna staje się coraz bardziej totalna - powiedział. - Nawet nasz führer sypia wyłącznie na łóżku polowym. Cóż ty na to?
       Ingrid nic nie powiedziała. Przez długi czas starannie mieszała łyżeczką swoją kawę. Nie zwracała uwagi na słowa ojca. Myślała o czymś.
       - Sypia w łóżku polowym - powtórzył Asch prowokującym tonem. - Chciałbym tylko wiedzieć, kto w to wierzy. Generał, którego znam - ten z długami - dał się raz sfotografować na tle kuchni polowej. Podpis brzmiał: "Generał dzieli strawę ze swoimi żołnierzami". Gówno dzieli! Najwyżej oni z nim dzielą, ale nie on z nimi! Przypadkowo wiem, że ten pan szaleje za pasztetem z gęsiej wątróbki, oczywiście z truflami. Podczas ostatniego urlopu "zorganizował" sobie dwie skrzynie tego przysmaku.
       Ingrid, w dalszym ciągu pogrążona w rozmyślaniach, puściła mimo uszu nawet aluzje do ukochanego führera.
       - Jesteś chora, moje dziecko?
       - Ojcze, czy sądzisz, że Johannes mnie zdradza?
       - Vierbein? Z pewnością nie. A jeżeli, to najwyżej z tą kurwą wojną. A na to pozwoliłaś mu wyraźnie.
       - Proszę, nie mów tak.
       - Moje drogie dziecko - powiedział stary Asch po namyśle - gdybym był na twoim miejscu, wiedziałbym, co trzeba robić, żeby nie być zdradzanym. Ale jako ojciec mówię ci: czekaj, aż to wszystko minie. Jesteś jeszcze bardzo młoda. Do tego czasu z pewnością nie staniesz się starą panną.
       
       Natasza siedziała przy oknie w swej ciasnej komórce, na kolanach trzymała deskę, na której leżała kartka papieru. Pisała na niej wielkimi literami. Robiła to z powagą i skupieniem dziecka, które uczy się pisać.
       Pisała: Wedelmann, trzecia bateria, 4 działa, 32 pojazdy. Po chwili przekreśliła to wszystko gwałtownym ruchem. Potem znowu napisała: Wedelmann.
       Na jej zazwyczaj gładkim czole pojawiła się głęboka zmarszczka. Wysunęła naprzód głowę, plecy zaokrągliły się. Oddychała ciężko.
       Potem zaczęła pisać dalej, dodając do nazwiska Wedelmann określenie następujące: Wzrost 178, waga 140 funtów, oczy niebieskie, włosy ciemnoblond, nos prosty, usta wąskie, uzębienie kompletne.
       Roześmiała się i nieco się temu swemu śmiechowi zdziwiła. Po chwili spoważniała. I szybkimi ruchami przekreśliła wszystko, co dotychczas napisała.
       Zdecydowanym ruchem odwróciła kartkę papieru i napisała na niej: Jeden pułk artylerii - dowódca pułkownik Luschke; trzy pułki piechoty - dowódcy: Hanke, Niekisch, von Behringer; jeden pułk pancerny, wyposażony w czołgi typu IV - dowódca Schwaiger.
       Pisała i pisała, aż kartka wypełniła się liczbami i nazwiskami. Potem długo się jej przyglądała.
       Nagle wstała, otworzyła drzwiczki pieca i wrzuciła kartkę do ognia; długo, intensywnie patrzyła jak urzeczona na pożerające ją płomienie.
       
       Kapitan Witterer stał obok swego kolegi, kapitana żandarmerii polowej. Znajdowali się na wzgórzu pod miasteczkiem przyfrontowym. W niewielkiej odległości za nimi stali Krause i Kowalski.
       Dwaj ludzie kopali rów. Pracowali łopatami powoli, ale rytmicznie. Dwaj żandarmi polowi, wsparci lekko o swe karabiny, śledzili ich ruchy.
       - Czy to nie wystarczy? - zapytał kapitan żandarmerii polowej.
       Jeden z żandarmów podszedł do kopiących ludzi i zajrzał do rowu. Potem skinął głową i powiedział: - Chyba wystarczy.
       - No więc - powiedział kapitan żandarmerii polowej. - Na co właściwie jeszcze czekamy?
       Jeden z żandarmów polowych podszedł do stojących w rowie, odebrał im łopaty i odrzucił je niedbale na bok. Potem załadował swój karabin. Drugi zrobił to samo.
       Kapitan Witterer zbliżył się nieco bardziej do rowu. Klęczeli w nim tamci dwaj, widać było ich pochylone karki.
       - Moi ludzie - oświadczył kapitan żandarmerii polowej - mierzą zawsze w tył głowy. Zazwyczaj jeden strzał wystarcza.
       Jeden strzał wystarczył. Potylice obu mężczyzn w rowie zostały zdruzgotane. Mózg rozprysnął się dookoła, z ran trysnęła wodnistoczerwona krew. Zsunęli się jak kłody na dno rowu.
       - Zakopać! - rozkazał kapitan żandarmerii. Bombardier Kowalski splunął i odszedł.
       
       Porucznik Schulz podniósł się na swym łóżku, ziewnął potężnie, rozpostarł ramiona, wyprężył klatkę piersiową. Potem spojrzał na żonę, która nie odrywając głowy od poduszki patrzyła na niego sennym wzrokiem.
       - Chciałbym wiedzieć - powiedział - od czego jesteś zawsze taka zmęczona.
       - Nie przez ciebie - odrzekła Lora Schulz zjadliwie.
       - Wiem o tym - burknął Schulz srogo.
       - Gdybyś to tylko wiedział - odparła ze złością - może czasami pomyślałbyś o tym.
       - Loro - ciągnął dalej Schulz spoglądając na nią ze smutkiem - zastępuję obecnie dowódcę. Występuję jako dowódca.
       - W takim razie ja jestem żoną dowódcy.
       - Przecież nie wiesz nawet, jak się jada szparagi.
       - Mimo to smakują mi!
       - Czy spełniłaś mój rozkaz i zajrzałaś do encyklopedii? Czy wiesz już teraz, co to takiego ekscelencja, co oznacza słowo konwersacja, co należy rozumieć przez etykietą? Nie wiesz nic.
       - Wiem tylko, że bredzisz!
       - Jesteś moim nieszczęściem - powiedział Schulz udając, że jest świadomością tego faktu do głębi wstrząśnięty. Podniósł się i stanął przed nią w sięgającej po kostki nocnej koszuli. - Nie masz odpowiedniego poziomu, żeby być żoną oficera, a co dopiero dowódcy. A jeszcze gorsze jest to, że sobie nie zadajesz trudu - po prostu nie chcesz!
       - Możesz się razem ze swoim kasynem dać wypchać - burknęła.
       - Kiedyś pożałujesz jeszcze tego - powiedział głęboko dotknięty. - Ściśle biorąc, jest to powód do rozwodu.
       - Dostarczę ci jeszcze innych powodów - rzekła złośliwie. - I to wkrótce.
       
       Mam się stawić do pani dyspozycji - powiedział Soeft i mrugnął w stronę Lizy Ebner.
       Liza Ebner przyglądała się ze zdumieniem niezwykłemu porannemu gościowi, który wtargnął do niej i rozsiadł się z niepojętą bezczelnością. W porównaniu z nim nawet ogniomistrz Asch był prawie wytwornym kawalerem.
       - Proszę mną rozporządzać - animował ją Soeft; jego małe oczki błyszczały.
       - Czy przysyła pana kapitan Witterer?
       - Oczywiście. A może pani sądziła, że przyszedłem z własnej inicjatywy?
       - Przecież to możliwe.
       - Nie u mnie - zapewnił Soeft. - Nie jest mi to mianowicie nieodzownie potrzebne. W tej dziedzinie mam bardzo liczne oferty. Wybór nie jest wcale taki mały, jeśli się wie, gdzie szukać źródeł, A ja wiem. Poza tym nie jest pani w moim typie.
       - Czego pan właściwie chce ode mnie!
       - Spełnić pani życzenia - powiedział Soeft produkując się w roli kalifa z Bagdadu. - Czego pani potrzeba? Mydła, pończoch, bucików na futrze, delikatesów? Parę butelek porządnego alkoholu?
       - Czego pan za to żąda?
       - Rachunek przedstawi kapitan Witterer - uśmiechnął się Soeft poufale.
       - Precz! - zawołała Liza Ebner.
       - Powoli, powoli - uspokajał ją Soeft. - Jest pani bliska wyrzucenia przez okno majątku.
       - Teraz zaczynam rozumieć! - zawołała Liza Ebner z oburzeniem. - Przysłał pana ten ogniomistrz Asch, żeby mi dokuczyć. Jesteście przecież bliskimi przyjaciółmi. Mówiła mi już o tym siostra w świetlicy żołnierskiej. Przybywa pan od Ascha!
       - Teraz naprawdę sobie pójdę - powiedział Soeft lekko zbity z tropu. - Pani, jak się zdaje, zupełnie mnie nie docenia! To mi się jeszcze nigdy nie zdarzyło.
       
       Wartownik na stanowisku ogniowym został zluzowany. Nowy wartownik wyglądał tak samo jak poprzedni, poruszał się tak samo, jak tamten, myślał to samo.
       Może spadnie śnieg - rozważał. - A może i nie. Najważniejsze, że nie ma deszczu. Deszcz to woda na młyn wojny. Wojna ożywia się wtedy, staje na nogi.
       Wartownik spojrzał poprzez parowy na przeciwległe wzgórza, na których okopał się przeciwnik.
       Myślał sobie: Ci frajerzy, nieszczęśni frajerzy. I ty także jesteś nieszczęsnym frajerem! Jak dużo jest na świecie takich nieszczęsnych frajerów!
       
       Raz na tydzień, przeważnie w czwartki, kapral Soeft zwykł był osobiście zjawiać się na stanowiskach ogniowych. Zachowywał się przy tej okazji jak generał i niejeden z żołnierzy odnosił się do niego z respektem należnym generałowi. Chwilami miało się wrażenie, że król zaopatrzenia przyjmuje hołdy swych poddanych.
       Istotnym celem tych wizyt Soefta była chęć zorientowania się w apetytach i gustach zaopatrywanych przez niego żołnierzy.
       Soeft, przyzwyczajony do świty, wezwał tym razem Krausego, kandydata na podoficera do zleceń specjalnych, by mu towarzyszył w jego obchodzie inspekcyjnym. Krause zorientował się w mgnieniu oka, że jest to wyróżnienie, i pospieszył z wyrażeniem swej gotowości. - Powiedz mi tylko, Soeft, gdzie mam na ciebie czekać.
       - Możesz wstąpić po mnie - odpowiedział Soeft, który z zasady wykorzystywał gotowość innych, jak się tylko dało.
       Krause zjawił się przed umówioną porą w rejonie kolumny żywnościowej na zapasowym stanowisku taborów. Czekał cierpliwie w tak zwanym przedpokoju, w którym jedna z rosyjskich sił pomocniczych układała w piramidę bochenki chleba. Tymczasem w "biurze głównym" inna z rosyjskich dziewcząt zatrudnionych w kuchni natłuszczała Soeftowi drugą parę butów, Soeft gawędził z pomocnikiem kucharza na temat sposobu przyrządzania pieczeni z nerką.
       W jakiś kwadrans później wolno było wziąć udział w tej pogawędce również Krausemu. Kandydat na wykonawcę zleceń specjalnych opowiedział się za inicjatywą Soefta, który zamierzał wydębić dla kuchni jeszcze jedną dużą brytfannę. Kiedy z kolei Soeft zażądał dodatkowego wozu dla kuchni polowej, Krause powstrzymał się na razie od wypowiedzenia swej opinii w tej drażliwej kwestii.
       - Dodatkowy wóz dla kuchni polowej - powiedział Soeft - rozwiązałby śpiewająco wszystkie komplikacje przy nowym marszu; kierunek nie gra roli - naprzód czy w tył. Aby zapewnić ciepłą strawę na dotychczasowym wysokim poziomie, muszę mieć dodatkowy wóz,
       - Chyba masz rację - powiedział Krause ostrożnie i, jak mu się zdawało, wysoce dyplomatycznie.
       - Tak, mam rację - odparł skromnie Soeft. - Bo w tej materii dobrze się orientuję. Przypuśćmy, że mają być sznycle. Nie można przecież transportować ich w kuchni polowej przez całą okolicę. Aby baterii dostarczyć większej ilości dań, potrzebuję w praktyce przynajmniej dwóch pojazdów: jednego, na którym można by seryjnie smażyć, drugiego, który by te sznycle również seryjnie dostarczał poszczególnym obsługom i kolumnom.
       - To mnie przekonało - powiedział Krause i kiwnął potakująco głową.
       W dziedzinie swej specjalności Soeft zwykł był wykazywać coś w rodzaju bujnej fantazji. Nie było nigdy wskazane, chyba żeby ktoś zmierzał do strajku głodowego, przeciwstawiać się lekkomyślnie szeroko zakrojonym planom króla zaopatrzenia. Niezależnie bowiem od praktycznych sukcesów Soefta wszyscy żołnierze baterii w mig zorientowali się, jaki to geniusz kuchni przebywa w ich szeregach. Twierdzenie, że Soeft jest ubóstwiany, byłoby przesadą, nie ulegało jednak wątpliwości, że cieszył się pewnym poważaniem.
       - Musisz więc przygotować - oświadczył Soeft Krausemu - powoli dowódcę na to, żeby zgodził się na pewne rzeczy, jeżeli chce przetrwać wojnę bez poważnego zmniejszenia swej wagi.
       - Oczywiście spróbuję - odparł Krause ostrożnie - przecież ostatecznie nie jestem Aschem.
       Soeft uśmiechnął się z wyższością. Ten sardoniczny uśmiech przypominał żywo uśmiech pułkownika Luschke, nie było to przypadkowe, gdyż "kuchenny marszałek polny" starał się go naśladować. Podobnie jak pułkownik, którego sam Soeft skłonny był respektować, król zaopatrzenia nie dopuszczał do przedwczesnego dyktowania sobie ceny, którą byłby gotów zapłacić za swe żądania. Udał więc, że nazwiska Asch nie dosłyszał,
       Poszli na stanowisko ogniowe. Obeszli działa; jak zawsze, kiedy ogłaszano alarm w sprawie palenia i żarcia, nikogo z obsługi nie brakowało. Soeft porozdzielał przede wszystkim ze swoich zapasów specjalnych papierosy, nie zapomniał również o amatorach cygar. Potem kazał sobie przedłożyć skargi na niedociągnięcia w zaopatrzeniu. Okazało się, że znowu brakowało zapałek. Soeft obiecał zaradzić temu w ciągu dwudziestu czterech godzin. Żołnierze wiedzieli, że upragnione zapałki mają już jakby w kieszeni.
       Potem opiekun żołądków obwieścił nasłuchującej obsłudze dział, że znowu gotów jest dostarczyć niedzielnego ekstrażarcia wedle gustu i smaku poszczególnych działonów. Wygrzebał swój notes i zapytał: - A więc jakie są życzenia?
       - Wątróbka! - zawołała obsługa pierwszego działa, która wyczekująco skupiła się koło schronu na amunicję. Niektórym szła już do ust ślinka; widzieli już tę wątróbkę, czuli jej zapach, rozsmakowywali się w niej, wżerali się w nią.
       Soeft spojrzał na żołnierzy melancholijnie. Jego potężny nochal uniósł się w górę, małe oczki patrzyły mętnie, robił wrażenie człowieka, którego do głębi zraniono. - Co to ma znaczyć? - zapytał po chwili z wyrzutem.
       - Chcielibyśmy wątróbki! - zawołali żołnierze pochłonięci myślą o niedzielnym żarciu. - Przecież sam powiedziałeś...
       - Jakiej wątróbki? - zapytał Soeft udręczonym głosem! - Wieprzowej czy cielęcej? Smażonej czy gotowanej? Na słodko, na kwaśno, czy jak?
       Żołnierze patrzyli na Soefta, jak by był jakimś dziwolągiem z bajki, jakimś jednorożcem zaopatrzenia, jakimś białym krukiem w swej dziedzinie. Kiwali głowami, potrącali się, mrużąc oczy spoglądali z ufnością na geniusza zaopatrzenia. Prawie każdy wiedział, że Soeft jest paskarzem, ale nikt nie brał mu tego za złe - przecież paskował również dla nich. Niech żyje Soeft! Dzięki niemu żyjemy i my!
       Ostatecznie obsługa pierwszego działa uzgodniła swe żądania: wątróbka cielęca z duszoną cebulką. Soeft wpisał to z całą powagą do swego notesu.
       Obsługa drugiego działa zażądała gotowanej wieprzowiny z kiszoną kapustą. Obsługa trzeciego objawiła chęć spożycia baraniny z grochem. A działonowy czwartego działa, oparty o lufę, uśmiechnął się zawadiacko do swojej obsługi i powiedział z szerokim gestem: - Dla nas - kawior.
       "Kawior" - zapisał Soeft nie mrugnąwszy nawet powieką. Żołnierze stali w osłupieniu jak barany.
       - Chłopaki traktują to jako rodzaj sportu - powiedział Krause, kiedy opuścili stanowisko ogniowe - i zamawiają sobie niemożliwe rzeczy.
       - U mnie nie ma rzeczy niemożliwych - oświadczył Soeft. - Na tym odcinku i ja mam ambicje wyraźnie sportowe.
       - Rozpuszczasz tylko chłopaków.
       - Drogi przyjacielu, tę sprawę zostaw łaskawie mnie - powiedział Soeft przystając. - Żołnierz ma prawo do świni w kotle, dopóki ja rządzę kuchnią. Na razie leżymy tu na brzuchach i czekamy. Właściwie na co? Czy na to, żeby z żołądkiem przyschniętym do kręgosłupa walczyć i umierać?
       - Mamy ostatecznie wojnę, Soeft.
       - Mam wojnę w dupie - powiedział Soeft po prostu i serdecznie. - Przede wszystkim chcę dobrze jeść. Żyć i pozwolić żyć innym. Dlatego robię wszystko, by to życie ułożyć możliwie najprzyjemniej. Ten, kto mi przy tym nie przeszkadza, będzie miał zawsze pełny kałdun. A może masz jakieś zastrzeżenia pod tym względem?
       - Skądże znowu - pośpieszył z odpowiedzią Krause.
       - Nie wyszłoby ci to też na dobre - powiedział Soeft z przekonaniem. - Ten, kto nie trawi normalnie albo przynajmniej nie dąży do tego, jest moim osobistym wrogiem.
       Udali się do telefonistów, kazali połączyć się z obserwatorami, zatrzymali się dosyć długo u podoficera samochodowego w jego prowizorycznym warsztacie. Potem Soeft zanotował życzenia plutonu amunicyjnego. Nawet podoficerowi sanitarnemu, którego konsekwentnie zwykł był nazywać "bombardierem sanitarnym Neumannem", wolno było wyszukać sobie grupę, przy której mógłby pożywić się w niedzielę.
       - A czego życzyłoby sobie dowództwo baterii? - zapytał Soeft aspiranta na stanowisko podoficera do zleceń specjalnych.
       - Może pieczonej kaczki? - odpowiedział Krause ostrożnym pytaniem.
       - Dlaczego nie?
       - Jeżeli ci to odpowiada, zapytam kapitana Witterera o jego życzenia.
       - Zrób to, ale możliwie prędko. Muszę mieć wszystkie zamówienia najpóźniej do jutra w południe. Mój kolega z rzeźni polowej nie będzie dłużej czekać.
       - Na pewno zawiadomię cię do tego czasu - zapewnił Krause. - Czy mam się również dowiedzieć, co by kapitan Witterer chciał mieć do picia?
       - Niech będzie - odparł wspaniałomyślnie Soeft. - A kiedy już będziesz zasięgał informacji, może jakoś wtrącisz pytanie, jak właściwie wygląda sprawa zmiany stanowisk?
       - Zmiany stanowisk? - zapytał Krause zaskoczony tym pytaniem. - Skądże ci to przyszło do głowy? Będziemy tu siedzieli murem przynajmniej dopóty, dopóki nie przeminą roztopy ze swoim obowiązkowym wiosennym błotem.
       - Może. A może i nie. W każdym razie słyszałem coś niecoś o tym w dowództwie armii. Oficer finansowy, który ma wobec mnie zobowiązania, przygotowuje się wyraźnie do przesunięcia swego kramu w tył.
       - Jest to dla mnie nowina - Krause był szczerze zdumiony. - Zdaje się, że kapitan Witterer nic jeszcze o tym nie wie.
       - Mnie wystarczy, że ja wiem - powiedział Soeft. - A ten twój Witterer, miejmy nadzieję, już się jakoś o tym dowie przy sposobności. Nastawiaj więc dobrze uszu i daj mi w porę znać, gdy będziesz miał jakieś dane o wyrównaniu linii frontu. Bo ostatecznie muszę przetransportować nie tylko moje zapasy, ale cały mój kołchoz.
       Krause skinął głową i zamyślił się. Soeft był chyba jak zwykle dobrze zorientowany. Wyrównanie frontu? Nie jest to wykluczone. Nic nie jest wykluczone, przecież to wojna. A taki Soeft orientuje się dzięki swoim licznym i różnorodnym kontaktom lepiej niż dowódca baterii.
       - Mój kołchoz - powiedział Soeft - to obiekt pierwszorzędnej wartości. Nie możemy go w żadnym wypadku lekkomyślnie utracić. Jeżeli sprawy przyjmą zupełnie zły obrót, zaproponuję go dywizji pancernej jako obiekt wymienny. Dostali właśnie teraz konserwy pierwszej klasy.
       Kołchoz kaprala Soefta znajdował się w odległości dwunastu kilometrów od frontu i został zadeklarowany jako obiekt pozostający w sferze zainteresowań odnośnego dowództwa armii. Soeft zaopatrzył się w specjalne tablice z zakazami, które polecił porozmieszczać na widocznych miejscach; całe obejście było podporządkowane jednemu podoficerowi i trzem żołnierzom, wyposażonym we względnie wiarygodne dokumenty. Porucznik Wedelmann przymknął na to oczy i przerzucił całą odpowiedzialność na Boga i swego geniusza zaopatrzenia.
       Obecnie Soeft miał jeszcze w kołchozie cztery krowy, dziewięć świń, siedemnaście owiec, dziewiętnaście kaczek i dwadzieścia osiem kur, z których część znosiła jajka. Cały żywy i martwy inwentarz służył częściowo za obiekt wymiany z innymi jednostkami, a częściowo za dodatkowe zaopatrzenie dla jego własnej baterii. Stąd pochodziły również owe "drobne podarki", które, jak wiadomo, podtrzymują przyjaźń. U Soefta była to przyjaźń o charakterze komercjalnym.
       - Kapitan Witterer - powiedział Soeft znacząco - musi powoli uświadomić sobie, jaki zasięg ma w rzeczywistości jego bateria.
       - Wie o tym zapewne, choć nie o wszystkim chce wiedzieć. Rozumiesz?
       - To mu nie da ekstra pieczonych kaczek - powiedział Soeft ostrzegawczo. - Wtajemniczenie go w takie finezje jest zadaniem podoficera do zleceń specjalnych. Gdyby do tych zadań nie dorastał...
       - Możesz być pewien, Soeft, że my dwaj dobrze będziemy ze sobą współpracowali.
       - Miejmy nadzieję, Krause. Jak będziesz dokładnie wiedział, skąd wiatr wieje, potrafisz również prawidłowo żeglować. Uważaj tylko, żebyś się nie dostał do nieodpowiedniej żaglówki.
       - Nie martw się, Soeft!
       - Kto mówi, że się martwię, człowieku. Ale ja na twoim miejscu czekałbym, aż wiatr wiejący w plecy będzie dostatecznie mocny.
       - Witterer przeprowadzi swoje, tego jestem pewny.
       Soeft uśmiechnął się szeroko i zmarszczył czoło. Potem powiedział: - Dożyjemy, zobaczymy. A więc: kołchoz i dodatkowy wóz dla kuchni polowej - te dwie sprawy interesują mnie na razie. Zorientuj się, co tu możesz zrobić. Gdyby to miało trwać za długo, mógłbym ostatecznie wprząc do tego ogniomistrza Ascha.
       - Nie trzeba - odrzekł Krause spiesznie. - Postaram się, żeby wszystko zostało załatwione. Potem dodał: - Poza tym Asch wcale by tego nie załatwił.
       - Mam może spróbować?
       - Soeft - powiedział Krause niemal błagalnie - nie ulega oczywiście wątpliwości, że trzeba się liczyć z oporami. Jeżeli jednak będę miał twoje poparcie i w tej sprawie, i w innej, jakoś swego dopniemy. Ale, jeżeli mi się wolno tak wyrazić, musisz się zdecydować i wybrać.
       - Wybrać? Kogo?
       - Ascha albo mnie! - nalegał Krause.
       Soeft promieniał jak zachwycone niemowlę, jego małe oczki lśniły chytrze. - Drogi mój gołąbku - powiedział - jestem człowiekiem interesu. Zapamiętaj to sobie. Jestem zawsze za tym, z kim można robić najlepsze interesy. Postaraj się więc, a rzecz będzie załatwiona.
       Soeft stuknął Krausego w pierś i oddalił się. Gwiżdżąc przerażająco fałszywie udał się do swego magazynu żywnościowego i niemal z namaszczeniem zatrzymał się pośród licznych worków i skrzyń. Nochal zwisał mu prawie pionowo ku ziemi, co było oznaką wielkiego skupienia.
       Tym razem wpadł na godny uwagi pomysł podzielenia swych zapasów żywności na trzy grupy: te, które trzeba - a) transportować bezwarunkowo, b) transportować w pierwszej kolejności, c) transportować dopiero wówczas, gdy będzie czas i miejsce. Postanowił przystąpić natychmiast do załadowywania pierwszej grupy.
       Pod wpływem energicznych żądań Soefta Krause powziął również decyzję: sytuacja, jego sytuacja w obrębie baterii musi być jak najprędzej i jak najgruntowniej wyjaśniona. Nie ulega wątpliwości, że wielka, długo oczekiwana szansa nadeszła; nie wolno mu jej pod żadnym pozorem wypuścić z rąk. Nie jest przecież matołkiem! Jest człowiekiem o zdrowej ambicji. Odnosi się pozytywnie do zasady selekcji, zwanej również zasadą wodzostwa.
       Po prostu nie miał już ochoty marnieć tu jako jeden z czterech działonowych i jeden z dwudziestu podoficerów. Czy ma czekać, aż mu kiedyś jakiś czołg sam napatoczy się przed lufę? Chciał awansować, pragnął zostać odznaczony i dochrapać się stopnia oficerskiego. Wojna to doskonała po temu okazja.
       Krause zbliżał się do kapitana Witterera wedle wszystkich reguł, które winien stosować zdyscyplinowany podwładny. Witterer siedział w swej kwaterze przy telefonie; wyglądał na bardzo zamyślonego. Pozwolił podoficerowi do zleceń specjalnych usiąść obok siebie.
       - Byłem przed chwilą z kapralem Soeftem w poszczególnych członach baterii - raportował Krause z zapałem uczniaka, który chce zdobyć trwałą przychylność nauczyciela.
       - Dobrze - powiedział Witterer bez odrobiny zainteresowania.
       - Kapral Soeft organizuje dla każdej obsługi specjalną pieczeń niedzielną.
       - Pięknie - rzekł Witterer bawiąc się słuchawką.
       - Wyczyny kaprala Soefta są niepowtarzalne. Ale postanowił prześcignąć samego siebie. Ma pomysły zasługujące na jak najbaczniejszą uwagę. Do ich urzeczywistnienia potrzebuje jednak dodatkowego wozu dla kuchni polowej.
       - Czego potrzebuje?
       - Dodatkowego wozu dla kuchni polowej, panie kapitanie.
       - To dla mnie coś nowego. W żadnym regulaminie nie spotkałem się jeszcze z takim pojazdem. A w regulaminach jestem zorientowany. Jak wam zapewne wiadomo, sam opracowałem kilka ważnych instrukcji.
       - Kapral Soeft chce dokonać eksperymentu, po którym sobie dużo obiecuje.
       - W mojej baterii? Drogi Krause, jedno musicie sobie zapamiętać jako zasadę: przy ewentualnych niejasnościach decydujące jest dla mnie ostatecznie to, co zawiera regulamin. Regulamin to biblia żołnierza, tylko dzięki niemu osiąga się koncentrację sił; koncentracja ta musi jak amen w pacierzu powalić każdego przeciwnika, który bez planowego dążenia do celu jest po jakimś czasie zgubiony.
       Krause milczał, usiłując milczeć potakująco, co mu się prawie udało. W każdym razie rysy jego twarzy zdradzały zdecydowaną uległość. Ubolewał nad tym, że mu się nie powiódł pierwszy atak w stylu Soefta, ale nie stracił otuchy.
       Witterer, pozostający jeszcze ciągle pod wrażeniem rozmowy telefonicznej, którą przed kilkoma minutami prowadził z pułkownikiem Luschke, zapytał nagle: - Kim jest kapral Vierbein?
       - Beniaminkiem ogniomistrza Ascha - odrzekł Krause nie namyślając się długo.
       - Aha! - powiedział, zdając sobie z tego niejasno sprawę, że zapytał, "kim" jest kapral Vierbein, zamiast "czym". Świadomie nie dosłyszał tego, że odpowiedź kaprala Krausego nie miała nic wspólnego z rzeczową, wyczerpującą informacją.
       - Czy ten kapral Vierbein jest właściwie w podróży służbowej czy ma urlop?
       - Tego tak dokładnie nikt chyba nie wie - odparł Krause przekonany, że odpowiedział niezwykle chytrze. - Oficjalnie i zgodnie z wykazem osobowym uchodzi za wysłanego w podróż służbową.
       - Kto go wysłał?
       - Prawdopodobnie ogniomistrz Asch, a więc oficjalnie porucznik Wedelmann.
       - Ten Asch zaczyna mi powoli działać na nerwy.
       - Potrafię to całkowicie zrozumieć - zapewnił Krause. Kapitan Witterer niezupełnie orientował się w tej szczególnej sprawie, na którą mu przed chwilą zwrócono uwagę. Przyznawał to, choć niechętnie, przed sobą samym. Rozmowa telefoniczna z pułkownikiem Luschke niczego mu nie ułatwiła.
       Dlaczego - pytał teraz Witterer sam siebie - pułkownik przywiązuje tak wielką wagę do tego, żeby ten Vierbein znajdował się w posiadaniu "wystarczających papierów". Co pułkownik Luschke uważał za "wystarczające"? Do czego te papiery miały wystarczyć?
       Zatelefonował do starszego ogniomistrza Bocka i otrzymał informację, że Vierbeinowi wydano tylko papiery na podróż służbową; w papiery urlopowe natomiast nie został wyposażony.
       Starszy ogniomistrz nie posiadał dostatecznych informacji co do zlecenia specjalnego, które ten Vierbein miał wykonać na rozkaz dowódcy. Starszy ogniomistrz powiedział coś o "transporcie materiałów" i "zachowaniu tajemnicy", co kapitana napełniło wielką nieufnością.
       Witterer próbował rozmówić się telefonicznie z porucznikiem Wedelmannem. Nie mógł go jednak osiągnąć. Powiedziano mu, że poszedł do wsi. Nikt nie wiedział dokładnie dokąd. Dochodzenia wykazały, że Wedelmann wziął pod pachę małą paczuszkę, powiedział: "za jakieś dwie do trzech godzin", i wyszedł. Ładne stosunki!
       Po dalszych, całkowicie bezskutecznych poszukiwaniach Witterer był zmuszony zapytać Ascha o rodzaj i zasięg poleceń wydanych Vierbeinowi wysłanemu w podróż służbową. Ale Asch był również nieuchwytny. Wedle informacji przebywał w miasteczku przyfrontowym "w celu załatwienia zlecenia specjalnego".
       - Ładne stosuneczki! - zawołał Witterer z oburzeniem.
       - To bardzo do Ascha podobne - wmieszał się Krause. -
       Zechce zapewne pozostać jak najdłużej u tych dam z zespołu rozrywkowego. Zapewne czuje się tam doskonale. Po wszystkim bowiem, co widziałem...
       - Cóż to widzieliście takiego?...
       Krause, któremu nareszcie nadarzyła się sposobność powiedzenia o Aschu tego i owego, ochoczo przystąpił do dosyć szczegółowej relacji. Z wielką fantazją, ale w poprawnym stylu wojskowym, opowiadał o spotkaniu z Aschem w kantynie wojskowej oraz o daleko, jego zdaniem, sięgającym wpływie, jaki ogniomistrz wyraźnie pragnie wywrzeć na pannie Lizie Ebner.
       - W każdym razie, panie kapitanie, zachowanie jego było tak prowokacyjne, że zastanawiałem się, czy nie wnieść zażalenia.
       - Napiszcie to w formie meldunku - zarządził Witterer. - Może przyda się w przyszłości. A teraz zajmijcie się odnalezieniem porucznika Wedelmanna. Ma mnie zastąpić. Potem zmobilizujcie Kowalskiego. Pojedziemy do miasta i obejrzymy sobie występ zespołu rozrywkowego.
       
       Pierwszy oficjalny występ kabaretu frontowego "Cztery Pingwiny" odbył się w byłym radzieckim Domu Kultury w miasteczku przyfrontowym.
       Sala, w której dawniej odbywały się prelekcje i przedstawienia teatralne oraz pokazy filmów, była wypełniona już na pół godziny przed rozpoczęciem przedstawienia. Aż pod sufit płynęły wśród wesołego gwaru potężne kłęby dymu. Żandarmeria polowa, nazywana "psami łańcuchowymi", pełniła z marsową miną funkcje przydzielających miejsca na sali. Jeden z "psów" wrzasnął: - Palenie wzbronione!
       Ktoś z żołnierskiego tłumu odkrzyknął na to: - Chciałbym to zobaczyć na piśmie.
       Wszystkie sztaby, warsztaty remontowe i kolumny zaopatrzeniowe przysłały liczne delegacje. Widać było również żołnierzy z jednostek frontowych. Tym razem szarże stanowiły większość.
       Dwa pierwsze rzędy były zarezerwowane dla starszych oficerów. Spodziewano się nawet przybycia dwóch prawdziwych generałów wraz z ich ścisłymi sztabami. Orkiestra pułkowa zaczęła grać skoczne melodie; zdawało się, że wszystkie zostały skomponowane przez Hermsa Niela. Kiedy bęben uderzał "bum, bum", kilku żołnierzy przytupywało do taktu; na twarzach ich malowało się zadowolenie, że robią tyle hałasu.
       Jeden z "psów łańcuchowych" zawołał znowu: - Palenie wzbronione!
       Inny wystawił tablicę, na której widniał napis: Palenie wzbronione. Komendant garnizonu.
       Jeden z szeregowców krzyknął natychmiast: - Komendantowi garnizonu zabrania się palić!
       Kapitan Witterer kazał podjechać pod boczne wejście. Tu wspaniałomyślnie zwolnił Krausego "na czas trwania przedstawienia" i udzielił urlopu bombardierowi Kowalskiemu. Zostawiwszy Krausego i Kowalskiego udał się na poszukiwanie garderoby.
       - No więc jazda! - powiedział kapral Krause. - Wchodzimy do środka.
       - Ja mam urlop - oświadczył Kowalski - więc robię, co mi się podoba.
       Krause oddalił się mrucząc gniewnie pod nosem. Przy wejściu na salę pokazał bilet wręczony mu przez kapitana Witterera. Wszedł i pełen oczekiwania usiadł w przedostatnim rzędzie.
       Kowalski spojrzał na swój zegarek i stwierdził, że ma jeszcze trochę czasu. Przez to samo więc boczne wejście, którym posłużył się Witterer, udał się do garderoby. Znalazłszy na drzwiach tabliczkę z napisem "Charlotta" zapukał i wszedł uśmiechając się radośnie. Charlotta ubrana w suknię wieczorową siedziała przed lustrem.
       - Ma pani dużo fantazji? - zapytał. - Jeżeli tak, proszę sobie wyobrazić, że przyniosłem pani bukiet kwiatów.
       - Moje ulubione kwiaty to goździki - powiedziała Charlotta obrzucając go lodowatym spojrzeniem.
       - Zgadła pani! - odparł Kowalski i wyciągnął pustą rękę. - Trzy tuziny!
       - Ma pan szeroki gest. Prawdziwy kawaler.
       - Czy po przedstawieniu wolno mi przyjść po panią? - zapytał Kowalski. - Co by pani powiedziała na Intymną kolacyjkę?
       - Pan wie również, co to jest kolacyjka?
       - Oczywiście. Coś do jedzenia!
       Magik i sztukmistrz Egon otworzył drzwi bez pukania i wsunął głowę do niewielkiej garderoby. - Wszystko gotowe? - zapytał rzeczowo. - Za pięć minut zaczynamy.
       - Jestem już dawno gotowa - odpowiedziała Charlotta.
       - To widać - zapewnił bombardier Kowalski, który wydawał się sobie galantem.
       - Ciągle te wizyty w garderobie! - zawołał Egon z niechęcią. - Przecież mieliśmy tego nie robić, Charlotto.
       - Nie mam dość siły, żeby tego ananasa wyrzucić. Czarodziej zmierzył Kowalskiego, który wyrósł przed nim, z początku wyzywającym spojrzeniem. Potem ogarnęło go zmieszanie - poczuł, że ma przed sobą zabijakę, i pomyślał, że jako osoba zbyt wartościowa nie powinien się wystawiać na niebezpieczeństwo.
       - Pańska siła prawdopodobnie również nie byłaby wystarczająca - powiedział Kowalski poufale, - A może chciałby pan spróbować?
       - To przecież istny burdel - zauważył Egon ze złością i cofnął się ku drzwiom. - U Violi zebrała się połowa korpusu oficerskiego. Ktoś wyleciał przed chwilą z garderoby Lizy. I to dość gwałtownie. A przecież tego wszystkiego chcieliśmy za wszelką cenę uniknąć.
       Charlotta wzruszyła ramionami. Kowalski przystąpił do zakasywania rękawów. Egon opuścił garderobę potrząsając głową; zamknął za sobą drzwi z wielkim hukiem.
       - Taka konkurencja, co? Flaki mi się od tego wywracają. Ale na mundury nie ma rady. Kiedy się cywile o tym dowiedzą, nie będziemy się tu mogli opędzić od ochotników.
       - Jeżeli pan prędko stąd nie odejdzie, nie dostanie pan na sali miejsca.
       - Nie ma obawy! Mam miejsce zarezerwowane.
       - Panie Kowalski! Jeżeli pan teraz, nie odejdzie, odejdę ja.
       - Tego chciałbym uniknąć - powiedział patetycznie bombardier, złożył coś w rodzaju średniowiecznego ukłonu i się oddalił.
       Powędrował do głównego wejścia, zaopatrzył się w bilet wstępu i wszedł na salę. Naprzód rozejrzał się badawczo dokoła, żeby się zorientować w sytuacji. Potem podszedł prosto do pierwszego rzędu i usadowił się w samym środku.
       Dopadł go jeden z "psów łańcuchowych" i oświadczył: - Te miejsca są zarezerwowane.
       - To doskonale - powiedział Kowalski i kiwnął głową.
       - Człowieku, są zarezerwowane dla generała.
       - No to co? - zapytał Kowalski i rozparł się wygodnie.
       - Macie może przytępiony słuch?
       - Ależ skąd! W porządku. Przychodzę właśnie od generała, mam pilnować jego miejsc.
       Kowalski założył nogę na nogę i uśmiechnął się do żandarma po przyjacielsku i protekcjonalnie. Ten, zbity z tropu, przełknął tę poufałość i oddalił się po chwili.
       Bombardier skrzyżował ręce na piersi. Znał swoich ludzi. Kawał był stary jak świat, ale zawsze skuteczny. Nikt nie chciał narażać się na to, by mieć do czynienia z prawdziwym generałem.
       Kowalski spojrzał wyczekująco na kurtynę, potem na swój zegarek, przy czym stwierdził, że pora przewidziana na rozpoczęcie przedstawienia została znacznie przekroczona. Potrząsnął z dezaprobatą głową. Potem rzucił okiem na salę.
       Obok niego było jeszcze kilka wolnych miejsc. Nieco dalej roiło się od starszych oficerów; było wśród nich wielu oficerów sanitarnych i administracyjnych. W dalszych rzędach siedzieli stłoczeni, głowa przy głowie, podoficerowie i szeregowcy. A w tyle, z boku, Kowalski zobaczył ogniomistrza Ascha opartego o drewnianą ścianę.
       Bombardier skinął ręką na żandarma polowego, który miał pieczę nad dwoma przednimi rzędami. Ten zdumiał się najpierw, potem po pewnym wahaniu podszedł jednak.
       - Widzicie tego ogniomistrza tam z tyłu? - zapytał Kowalski "psa łańcuchowego" i wskazał na Ascha.
       - Tak jest - odparł żandarm.
       - Przyprowadźcie go więc tutaj - polecił Kowalski takim tonem, jakby to było czymś samo przez się zrozumiałym.
       Zanim żandarm zdążył otworzyć usta, by energicznie zaprotestować, pan bombardier dodał: - Jest to mianowicie syn generała.
       - Ach tak. - Żandarm cofnął się, podszedł do Ascha i wskazał mu miejsce w pierwszym rzędzie.
       - Siadaj, ty fujaro - powiedział Kowalski uśmiechając się... - Rozgość się. Jesteśmy tu u siebie, my - synowie generała.
       - Niech cię diabli wezmą! - powiedział Asch i usiadł. - Ale mnie tam wszystko jedno. Możemy stąd najwyżej wylecieć. A na tym się dobrze znam, właśnie przed chwilą znowu miałem okazję poćwiczyć się w tym.
       - A więc to ty byłeś! - zawołał Kowalski. - Właściwie powinno mi to było wpaść do głowy. Witterer wystawił cię z garderoby tej dziewczyny o wielkich oczach.
       - Skąd ty o tym już wiesz?
       - Ma się swoje stosunki - powiedział Kowalski tajemniczo. Potem znowu spojrzał na zegarek i jeszcze energiczniej niż poprzednio potrząsnął głową.
       Skinął na żandarma jeszcze krótszym ruchem ręki aniżeli przed chwilą; żandarm zjawił się w te pędy.
       - Powiedzcie oficerowi dyżurnemu, żeby zaczynali. Już czas najwyższy. Generał przyjdzie dopiero później.
       Żandarm pokonując wzrastającą w nim wciąż na nowo i coraz gwałtowniej nieufność zniknął w głębi sali. Nie mógł sobie po prostu wyobrazić, żeby istniał ktoś, kto by się odważył nabijać go w butelkę. Takie rzeczy nie mogą się zdarzyć - w każdym razie nie zdarzają się w armii, w której on, postrach wszystkich sabotażystów, pełni służbę.
       Zachowując więc pewną siebie postawę, "pies łańcuchowy" udał się do oficera sprawującego pieczę nad widowiskiem i zameldował, że syn pana generała kazał powiedzieć, iż pan generał zjawi się dopiero później. Syn pana generała uważa, że można by już zaczynać.
       - Syn pana generała może mnie... - powiedział oficer i dał znak do rozpoczęcia widowiska.
       Sala zaciemniła się powoli, żołnierze zaczęli wydawać okrzyki.
       Rozległo się kilka syknięć. Jakiś chudy jak tyka starszy oficer rozejrzał się z niezadowoleniem dokoła.
       - Teraz się zacznie - powiedział Kowalski trącając Ascha.
       - Że też ty wszystko od razu zauważysz! - Asch oparł się wyczekująco o poręcz krzesła.
       Rozległo się jeszcze kilka okrzyków, po czym kurtyna rozsunęła się i na scenie ukazała się pani Charlotta w sukni wieczorowej, łagodnie oświetlona reflektorami. Uśmiechając się do publiczności, łaskawie pozwalała się oglądać.
       - To po prostu niepojęte! - zawołał głośno jakiś szczerze rozentuzjazmowany szeregowiec.
       Kilku jego kolegów wybuchnęło głośnym śmiechem. Ten sam chudy oficer, który się przed chwilą karcąco rozglądał, wstał i utkwił surowe spojrzenie w radośnie poruszonej żołnierskiej gromadzie.
       - Buu! - zawołał ktoś.
       - Buu! - zawtórowali mu inni.
       Widoczna jeszcze w półmroku twarz chudego oficera zaczerwieniła się. Miał zamiar coś powiedzieć i otworzył usta. Ale zanim do tego doszło, przemówiła Charlotta.
       - Drodzy przyjaciele - zaczęła ciepłym, matczynym, lekko ironicznym głosem. - Spróbujmy się dzisiaj trochę rozerwać i zapomnieć o wojnie.
       - Już została zapomniana - powiedział Kowalski tak głośno, że słowa dotarły do stojącej na scenie Charlotty.
       Spojrzała zmrużonymi oczyma na salę, poznała bombardiera, który radośnie kiwał ku niej głową. - Wszyscy tu na scenie - ciągnęła dalej wesoło - przynosimy wam pozdrowienia z ojczyzny. Zastępujemy tu wszystkie kobiety, które chciałyby być przy was. Wasze matki i siostry.
       - I narzeczone! - zawołał ktoś z entuzjazmem.
       - Zastępujemy i narzeczone - powiedziała Charlotta. - Ale tylko symbolicznie.
       - Szkoda! - rozległy się wołania. Ktoś głośno westchnął. Chudy oficer drgnął z oburzenia.
       Charlotta zapowiedziała Lizę Ebner. W tym momencie wszedł na palcach kapitan Witterer; skrzypiącymi butami przemierzył salę i usiadł w drugim rzędzie w rogu, na specjalnie dla niego zarezerwowanym miejscu.
       - Dowódca się objawił! - powiedział Kowalski, którego uwagi nie uszło zjawienie się Witterera. - Jak myślisz, czy mam wydać polecenie, żeby mu przydzielono miejsce obok mnie?
       - Siedzi tam wystarczająco dobrze - oświadczył Asch.
       Liza Ebner miała na sobie gładką czarną suknię, lekko marszczoną na biodrach. Wydawało się, że oczy ma jeszcze większe niż zwykle. Jej długie, smukłe ręce błądziły nerwowo po gitarze, zanim jeszcze zaczęła grać.
       - Mała ma z pewnością tremę - powiedział Kowalski tonem znawcy. - Powinna była przed wejściem na scenę łyknąć jedną wzmocnioną.
       - Może cię poznała. Bo trzeba być koniem, żeby znieść spokojnie twój widok.
       Liza Ebner zaśpiewała z początku piosenkę ludową o miłości, wierności i o wianku z kwiatów polnych, które niestety kiedyś zwiędną; ale z nadejściem każdej wiosny kwiaty rozkwitają na nowo, a słońce nie gaśnie nigdy. Dlatego kochajmy!
       - To mnie po prostu ścięło z nóg - powiedział Kowalski ani trochę tym nie wzruszony. - Kwiatki polne! Czyż jestem krową?
       - Trafiłeś w sedno - oświadczył Asch. - W moich oczach byłeś zawsze bydlakiem.
       Liza Ebner zaśpiewała swoim małym, słodkim głosikiem jeszcze jedną, niemniej tkliwą piosenkę. Aplauz nie był zbyt wielki. Kapitan Witterer podniósł się i bił brawo wytrwale, co skłoniło Ascha do natychmiastowego zaprzestania oklasków.
       - Ale teraz - powiedział Kowalski rozpierając się wygodniej na krześle - teraz nastąpi wreszcie coś ludzkiego.
       Charlotta zapowiedziała tancerkę Violę. Zrobiła to w krótkich, lapidarnych słowach. - Dotykanie surowo wzbronione - powiedziała i na sali podniosła się pełna oczekiwania wrzawa. Jeden z żołnierzy gwizdnął przeraźliwie. Chudy oficer znowu zadygotał. Żandarm skoczył na salę jak jastrząb. Kiedy jednak chciał ująć gwiżdżącego, natrafił na pełen oburzenia opór.
       Charlotta uśmiechnęła się z nie ukrywaną ironią. Spodziewała się tego ożywionego zainteresowania. Zanim zeszła ze sceny, spojrzała szyderczo na Kowalskiego, który się natychmiast wytwornie wyprostował; był później niesłychanie zaskoczony, kiedy się sam na tym ruchu przyłapał.
       Weszła Viola, stanęła w lekko przyćmionym świetle reflektorów. Miała na sobie kostium wyglądający na węgierski czy na coś w tym rodzaju. W każdym razie Bałkany. Strój uzupełniały czerwone buciki.
       - Wiele tu nie widać - powiedział Kowalski lekko zawiedziony. - Ale to jeszcze przyjdzie. Przecież tańczy kilkakrotnie.
       Viola hasała z temperamentem po deskach, poruszała żywo rękami i nogami, strzelała oczyma, jasne jej loki fruwały. Kiedy skończyła, widownia rozszalała się. Miało się wrażenie, że belki dygoczą. Viola posyłała ręką pocałunki. W tylnych rzędach trzeba było jednego z szeregowców przytrzymywać siłą.
       Po Violi wystąpił sztukmistrz-czarodziej Egon i produkował się przez pół godziny. Wysilał się gorliwie, żeby do swych produkcji wciągnąć publiczność, dawał karty do tasowania, rozdzielał pierścionki, szukał chustek, ku ogólnej radości wyciągnął jednemu z płatników złote monety ż nosa. Kiedy jednak Kowalski zdradził chęć wzięcia udziału w jego sztukach, wyłącznie w tym celu, żeby go wystrychnąć na dudka, Egon ominął go w zdecydowany sposób.
       Później, przy stale wzrastającym entuzjazmie na sali, Charlotta wyrecytowała kilka niemal ordynarnych wierszy Ringelnatza, Liza odśpiewała parę wesołych, szelmowskich piosenek, Viola zaś produkowała się w coraz lżejszych strojach. Entuzjazm nawet w pierwszych rzędach podobny był do orkanu; oklaskom dla kabaretu frontowego "Cztery Pingwiny" nie było końca.
       Asch wyrwał się z ciżby i wprost przez scenę poszedł do garderoby. Zastał Lizę Ebner siedzącą przed lustrem. Rozczesywała włosy i uśmiechnęła się do niego.
       - No i cóż? - zapytała z zaciekawieniem. - Podobałam się panu?
       - Bardzo - odparł Asch z całą szczerością. - Bardzo! Ale teraz musi pani wrócić do swego pokoju.
       - Muszę? Przecież jesteśmy zaproszeni.
       - Domyślam się tego! - zawołał Asch. - Ale oczywiście nic z tego nie będzie! Szkoda pani na to.
       - Pan to mówi poważnie?
       - Niechże pani idzie ze mną. Odprowadzę panią.
       - Jeżeli mnie pan odprowadzi, pójdę - powiedziała Liza Ebner i uśmiechnęła się do niego. Włożyła płaszcz, który jej podał. Przy tej okazji straciła nieco równowagę, potknęła się i uchwyciła Ascha.
       - Uwaga! - powiedział podtrzymując ją.
       - Pan jest bardzo silny - zauważyła Liza.
       - Nie za bardzo. Ale wystarczająco silny, żeby przy pani nie osłabnąć.
       - Naprawdę?
       - Niechże pani wreszcie idzie!
       Ledwie opuścili Dom Kultury, zjawił się w garderobie kapitan Witterer. Szukał Lizy Ebner, ale jej nie znalazł. Natknął się przy tej okazji na Kowalskiego, szalejącego ze złości, gdy ów żandarm wpadł na pomysł postawienia mu kilku drażliwych pytań.
       - Widzieliście pannę Ebner? - zapytał Witterer.
       Kowalski, który chciał się wcisnąć do potężnie oblężonej garderoby Charlotty, spojrzał na niego błędnym wzrokiem kipiąc z gniewu: - Dlaczego pan kapitan m n i e o to pyta? Niechże się pan zwróci do ogniomistrza Ascha.
       - Tak uważacie?
       
       Kapral Vierbein śledził z wyraźną dezaprobatą zmęczone ruchy poranne "braci sjamskich". Niemal pogardliwie przyglądał się, jak Bartsch i Ruhnau gramolili się ze swych łóżek; otwierali przy ziewaniu gęby od ucha do ucha, a potem kręcili się po izbie.
       - Że też wam nie wstyd! - zawołał.
       Bartsch tępo spojrzał zapuchniętymi oczyma na ubranego już Vierbeina. Wraz z Ruhnauem cierpiał straszliwie wskutek działania olbrzymich ilości alkoholu trzeciego gatunku.
       - Człowieku - jęczał Bartsch trzymając się poręczy łóżka. - Co my musimy wycierpieć!
       - Tak jest! - ryknął Ruhnau. - Taka wojna to nie zabawka.
       - Wy pijackie mordy, zachowujecie się jak ostatnie dzikusy - powiedział Vierbein zdecydowany dać wyraz pogardzie, jaką odczuwał w związku z zachowaniem się tej dwójki. - Jak chuligani! Coście sobie właściwie wczoraj wieczorem myśleli, kiedyście wpadli do Ascha i zachowaliście się jak para słoni w składzie porcelany. No? Odpowiadajcie wreszcie, awanturnicy! Coście sobie właściwie myśleli?
       - Co takiego? Mamy jeszcze w dodatku myśleć? - Opadli obaj na jedno z łóżek polowych i zaczęli obmacywać swoje obolałe czaszki. Patrzyli przy tym uporczywie na podłogę, jak gdyby zobaczyli łażące tam potworne robaki. Ruhnau pojękiwał.
       - Słuchaj no - powiedział wreszcie Bartsch - słuchaj no, jak ten Vierbein z nami rozmawia.
       - Niech sobie gada - odparł Ruhnau. - To się znowu ułoży.
       - Ani mi w głowie pozwolić na to, żebyście mi wszystko za-świnili. Przykro mi, ale muszę od was żądać...
       - Vierbein - powiedział Bartsch - gdybyś wiedział to, co my wiemy, wyłbyś teraz.
       - I to ze współczucia, Vierbein.
       - Bo pomyśl tylko - ciągnął Bartsch głosem cierpiętnika - jesteśmy teraz kandydatami na śmierć.
       Ruhnau potwierdził to gwałtownym ruchem głowy. - Możesz już teraz zamówić dla nas wieniec.
       - Oddaj nam ostatnią przysługę, Vierbein. Prawdziwy bohater nad naszym grobem - to doda otuchy zbolałym rodzicom.
       Pod wpływem tego biadolenia cała nagromadzona złość Vierbeina rozpłynęła się. - Cóż się takiego stało? - zapytał.
       - Zeszliśmy na psy - powiedział Bartsch. - To będzie nasz koniec.
       - Bo pies nie był tym psem, o którego chodziło.
       - O kim i o czym mówicie? - dopytywał się Vierbein.
       - O psie, któremu wczoraj wieczorem w kasynie oficerskim przyskrzyniliśmy ogon deską klozetową. Otóż nie był to, jak przypuszczaliśmy, pies żony płatnika, której Schulz nie cierpi, lecz jak na złość pies narzeczonej dowódcy.
       - I na tym jeszcze nie koniec! Wycie psa uwięzionego w damskiej toalecie nie doszło do uszu Schulza. lecz do uszu dowódcy, który eskortował swą narzeczoną aż do odnośnych drzwi. Teraz rozumiesz?
       - Jeszcze niezupełnie - powiedział Vierbein, który nie mógł zorientować się tak od razu w całej rozciągłości tej tragedii.
       - To zupełnie proste. Narzeczona dowódcy beczała, dowódca był oburzony, Schulz ryczał jak za najlepszych czasów. Przysięgał, że odnajdzie winnych. Nie byłby Schulzem, gdyby tego nie zrobił. No i odnalazł ich.
       - Dlatego wylecieliśmy jak rakiety.
       - I dobrze wam tak! - powiedział Vierbein.
       Obaj pijaczkowie potrząsnęli ostrożnie swymi ciężkimi jak ołów łbami. - Gdybyśmy złapali tego psa, o którego nam chodziło, Schulz pękałby ze śmiechu. Ma takie poczucie humoru! A gdyby Schulz się śmiał, nie wyrzuciłby nas. Zna się naprawdę na tego rodzaju kawałach. A gdyby nas nie wyrzucił, nie przyszlibyśmy również do Ascha. A gdybyśmy nie przyszli do Ascha...
       - Więc widzisz, Vierbein, wszystko z powodu tego nieszczęsnego psa!
       Vierbein starał się z całą energią odzyskać swoją wściekłość. Ale widok obu żałosnych postaci, siedzących w nocnych koszulach na polowym łóżku i ogłuszonych głębokim bólem, przeszkadzał mu w tym.
       - Ubolewaj nad nami! - zawołał Bartsch. - Bo jeżeli Schulz pozostanie choćby w przybliżeniu taki, jaki był wczoraj, grozi nam coś okropnego, potwornego, okrutnego.
       - Gotów nas nawet przenieść - powiedział Ruhnau zamierającym, grobowym głosem.
       - Miejmy nadzieję, że nie do nas na front - powiedział Vierbein szczerze zatroskany.
       Obaj "bracia sjamscy" przerazili się nie na żarty. Nagle wytrzeźwieli. Mieli wrażenie, że ktoś wylał na nich kubełek lodowatej wody.
       Słowo "front" rozsadzało im mózgi, zdawało się płynąć w ich żyłach, dobierać się do kości. Czuli się tak, jak by nagle ogarnęła ich gwałtowna gorączka.
       Żałosne kłopoty Vierbeina, wywołane ich zachowaniem się u Ascha wczorajszego wieczora, nie istniały już dla nich w tej chwili. W swym niepewnym, a może nawet zagrażającym życiu położeniu odrzucali bezwzględnie myśl o udzieleniu Vierbeinowi jakiejkolwiek pomocy.
       Ogarnięci paniką, ubrali się i popędzili na swoje stanowiska służbowe. Dotarłszy do nich siedzieli tam w pozycji gotowej do skoku. Jak warujące psy czekali na słowo, na jakiekolwiek słowo Schulza. Ale słowo to nie przychodziło. Coraz bardziej rosnące zdenerwowanie pozbawiło ich nawet apetytu, co sami uważali za oznakę niezwykle zastanawiającą.
       Wreszcie tuż przed przerwą obiadową odważyli się zbliżyć do starszego ogniomistrza, szefa baterii. Ten potraktował ich całkowicie neutralnie, co im pozwoliło mieć znowu nadzieję. Przy tej sposobności udało im się dowiedzieć, że Schulz w ogóle nie pokazał się jeszcze w baterii dowodzenia i przebywa w sztabie dywizjonu, żeby tam załatwić sprawy bieżące oraz osobiście poczynić ostatnie przygotowania do wesela dowódcy.
       Wszystko więc pozostawało otwarte, w niczym nie można się było wyraźnie zorientować, wszystko wydawało się możliwe.
       - To mnie zwali z nóg! - powiedział Bartsch zatopiony w myślach. - Do tego trzeba mieć mocne nerwy.
       Ruhnau skinął gorliwie głową przełykając z trudem swój obiad. - Zawsze mówiłem, że wojna to cholerna rzecz.
       - Słuchajcie no, wy niewypały - oświadczył Vierbein. - Czy nie chcielibyście zatelefonować do pana Ascha i przeprosić go za wczorajszy wieczór? Byłoby również właściwe, żebyście powiedzieli pannie Ingrid Asch, że gadanina wasza na temat pani Lory Schulz, butelki wódki i mojej osoby była wyssaną z palca bzdurą.
       - Racja, mój drogi! - powiedział Bartsch, który jak gdyby odrobinę ożył. - Pani Schulz ma przecież jeszcze tę butelkę wódki, która się nam należy.
       - A więc nie byliście u pani Lory Schulz? - zapytał Vierbein z wyraźną ulgą.
       - Zabierzemy ją sobie przy najbliższej sposobności - obiecywał Ruhnau,
       - Ani mi się ważcie! - przestrzegał Vierbein. - Jeżeli będziecie mi w dalszym ciągu wchodzić w paradę, potrafię być bardzo niemiły. Wtedy mnie poznacie!
       - Naprawdę? ~- zapytał Bartsch z zaciekawieniem.
       - Gdyby was miano przenieść do nas na front, to nie będzie wam do śmiechu. Ręczę za to!
       Skoro tylko padło straszliwe słowo "front", "braci sjamskich" znowu ogarnęło okropne zdenerwowanie. Przełknęli resztki obiadu, kropnęli sobie prędko po jednym piwie i ulotnili się. Dotarłszy do magazynu masek przeciwgazowych odbyli naradę wojenną.
       - Chcę nareszcie wiedzieć, jaka jest sytuacja - powiedział Bartsch. - Przecież tego żadne bydlę nie wytrzyma.
       - A co dopiero kapral.
       - Zachciewa ci się dowcipów? - zapytał Bartsch niełaskawym tonem. - Nie ma ku temu najmniejszego powodu.
       Po długich, rozpaczliwych naradach zdobyli się wreszcie na odwagę i zatelefonowali wprost do Schulza. Niezmiernie podnieceni, kazali się połączyć ze sztabem dywizjonu. Zgłosił się adiutant.
       - Może byłby pan podporucznik łaskaw zapytać pana porucznika Schulza, czy będziemy mu dziś po południu potrzebni.
       - Jeżeli będziecie potrzebni - odpowiedział adiutant zachowując jak zawsze wojskową poprawność - pan porucznik Schulz zawiadomi was o tym.
       - Tak jest, panie podporuczniku. Gdybyśmy nie byli potrzebni, pojechalibyśmy do magazynu po filtr.
       - Ach tak - powiedział adiutant. - Chwileczkę.
       Minęło parę podniecających minut. Bartsch trzymający słuchawkę, do której przytknął ucho również Ruhnau, drżał lekko, nie zdając sobie nawet z tego sprawy.
       Tysiące masek przeciwgazowych umieszczonych na regałach zdawały się uśmiechać do nich szyderczo. Śmierdziało gumą i chlorem. Ruhnauowi zrobiło się niedobrze, gwałtownym ruchem otworzył okno.
       Bartsch oddychał z trudem. Musiał usiąść, miał wrażenie, że jest skąpany w pocie. Trzymając przy uchu słuchawkę był bliski czegoś, co mu się jeszcze nigdy nie przytrafiło; miał chęć się modlić.
       Nagle zgłosił się znowu adiutant. - Nie - powiedział. - Dziś po południu nie będziecie potrzebni.
       Bartsch odłożył słuchawkę i spojrzał na Ruhnaua. Ruhnau popatrzył na Bartscha i sprawdził automatycznie, czy słuchawka została prawidłowo położona na widełki. Sapali, parskali, rozmyślali.
       Co to oznacza? Czy znaczy to, że Schulz naprawdę nas nie potrzebuje, czy też, że już nic o nas nie chce wiedzieć? Czy wszystko jest w porządku, czy nie? Czy cała sprawa została tylko odłożona, czy obciąży nasze konto? Czy zapomniał o wszystkim, czy też chce, żebyśmy się smażyli we własnym sosie? Tak, człowieku! Taka wojna może być diabelnie okrutna!
       Wyglądało na to, że nie pozostaje im nic innego jak czekać. Siedzieli na swoich miejscach jak przygwożdżeni. Nawiedzały ich różne okropne myśli. Myśleli, zastanawiali się, medytowali - wszystko na próżno.
       - Ten Vierbein grozi nam. Nam! Frontem! Kiedy o tym myślę, robi mi się niedobrze.
       - Gdyby tak można było wypić teraz przynajmniej jedną wódkę.
       - Albo i więcej!
       - Powinniśmy zużyć nasze zapasy u knajpiarza za mostem. I to możliwie prędko. Kto wie, ile nam jeszcze pozostaje czasu?
       - Więc jedźmy! I tak musimy być w mieście. Z powodu owego filtru. Przecież zameldowaliśmy o tym porucznikowi Schulzowi.
       Zdawało im się, że były to zbawienne słowa. Działalność, która nie groziła przejściem w męczącą pracę, odrywała ich od ponurych myśli. Mocna wódka pokrzepiłaby i pocieszyła ich umęczone dusze. Wsiedli więc do swego blitzopla, który był im przydzielony jako wóz transportowy, i pomknęli do miasta.
       Znalazłszy się w pobliżu szynku za mostem uznali, że przewód doprowadzający olej jest uszkodzony, i postanowili zostawić wóz w dość dobrze im znanym warsztacie samochodowym. Przybywszy na miejsce obliczyli sobie, że naprawa potrwa jakieś trzy, cztery godziny.
       Zjawili się teraz u szynkarza i zażądali swoich zapasów. Dostali trzy butelki wódki, czwartą szynkarz zatrzymał jako opłatę za "składowe". Nawymyślali mu od łobuzów, opryszków i ostatnich świń, co nie zrobiło na nim żadnego wrażenia. Ten wyraźny brak subtelności skłonił ich do zmiany lokalu dla uniknięcia ewentualnej opłaty za "korkowe".
       Rozgościli się w kawiarni "National" na sąsiedniej ulicy, zamówili herbatę, wylali ją pod stół i napełnili filiżanki wódką. Zaraz po pierwszym łyku nabrali na nowo chęci do życia. Przy drugiej filiżance sytuacja wydała im się prawie różowa. Tak ożywieni, zaczęli interesować się otoczeniem. Odkryli dwie dziewczyny, wyraźnie zdecydowane na jak najmilsze spędzenie wolnego od pracy popołudnia. Obaj zwrócili się do tych "dam" z propozycją, żeby usiadły przy ich stole. "Damy" nie ociągały się długo. I dla nich zamówiono herbatę.
       Po opróżnieniu pierwszej butelki wódki rozrabiacze zaczęli nalegać, żeby panie mówiły im "ty". Po opróżnieniu drugiej butelki spoufalili się jeszcze bardziej; "damy" chichotały, kelnerka zaczęła chrząkać. Skończyła z tym chrząkaniem, kiedy jej wpakowano za dekolt bluzki banknot dwudziestomarkowy. Nie chciała jednak zgodzić się na to, żeby jeden z pijaków zbadał, czy banknot został ulokowany bezpiecznie. Poza tym tolerowała wszystko.
       Przy trzeciej butelce nastrój stał się niezwykle ożywiony. Od czasu do czasu dziewczyny piszczały. Bartsch i Ruhnau mieli pełne ręce roboty. Gospodyni, którą z ostrożnością zaalarmowano, wznosiła błagalnie do nieba swe pulchne ramiona.
       - Ma pani pokoje do wynajęcia? - zapytali nasi awanturnicy.
       - Fe! - zawołała gospodyni. - Czy wyglądam na to?
       - Tak jest! - odpowiedzieli zgodnie "bracia sjamscy". Gospodyni zaczęła im grozić policją, patrolem wojskowym, ostrym pogotowiem. Kiedy wreszcie próbowała użyć telefonu, bohaterowie dokonali radykalnej zmiany pozycji. Ująwszy pod rękę "damy", które tymczasem doprowadziły do porządku swe suknie, zataczając się opuścili z nimi lokal.
       Na ulicy o parę domów dalej stała samotna dorożka konna. "Bracia sjamscy" oświadczyli, że dorożka jest "zarekwirowana", i wpakowali do niej swoje towarzyszki. Przedsiębiorczy Bartsch wlazł również do środka. Ruhnau oświadczył, że musi się rozejrzeć za dorożkarzem, ale nie było go widać, wstąpił pewnie na jednego do jakiejś knajpy. Ruhnau odwiązał więc lejce od słupa latarni i zataczając się wlazł na kozioł.
       - Wszyscy na miejsca! - zawołał. - Wyścig numer jeden!
       Trzasnął z bata, koń ruszył posłusznie. Koła toczyły się po bruku w imię zwycięstwa Ruhnaua. Zwabiony hałasem dorożkarz wyskoczył z knajpy i z osłupieniem patrzył na to, co się dzieje. Podoficer na jego koźle był dla niego czymś zupełnie niespodziewanym. Zaczął wrzeszczeć: "Stój! stój!"
       Ruhnau świsnął batem, koń przeszedł w kłus. Za wehikułem biegł dorożkarz, rozpaczliwie gestykulując i wydając alarmujące okrzyki. "Damy" siedzące w dorożce piszczały. Bartsch wywiesił triumfalnie coś w rodzaju flagi, na którą złożyła się pewna część bielizny.
       Pojazd pędził przez środek miasta wśród śmiechu licznych przechodniów przyglądających się widowisku, okrzyków Ruhnaua, pisku "dam" i przekleństw biegnącego za nim dorożkarza. Toczył się w kierunku przedmieścia, prosto w stronę koszar.
       Wartownik, młody, niedoświadczony gamoń o wodnistych oczach i oślich uszach, gapił się otworzywszy szeroko gębę.
       - Otworzyć główną bramę! - ryknął Ruhnau z daleka. - Wiozę oficera.
       Wartownik popędził w stronę głównej bramy i otworzył ją na oścież. Kiedy pojazd wjechał w nią, wartownik wrócił jak strzała na swój posterunek i nawet próbował zasalutować. Bartsch machnął mu z dorożki łaskawie inną niż poprzednia sztuką bielizny.
       Chwiejąca się, turkocząca i skrzypiąca dorożka zatrzymała się przed budynkiem baterii dowodzenia. Koń parskał. Ruhnau zeskoczył z kozła i zawołał: - A teraz w nogi! - W tej samej chwili obaj zniknęli w bloku baterii.
       Samotna dorożka, z której uśmiechały się zdrowo spite i rozczochrane "damy", znalazła zaciekawionych obserwatorów. Kilku żołnierzy wychyliło się z okien bloku baterii, wśród nich nie posiadający się ze zdumienia Vierbein.
       Ruhnau i Bartsch wpadli do swego pokoju pękając ze śmiechu. Podbiegli rycząc z zadowolenia do stojącego przy oknie Vierbeina. Potrącali się wzajemnie, wyciągali przed siebie ręce, wyglądało na to, że się z radości poduszą.
       Potem zawołali; Jazda, Vierbein! Masz damską wizytę.
       Zejdżże na dół.
       - Jesteście spici! - powiedział Vierbein.
       Tymczasem przed bramą koszarową podniósł się wielki krzyk. Zjawił się tam zasapany, pełen dorożkarskiej pasji woźnica i chciał się przedostać do środka. Ale wartownik był zdecydowany wszelkimi środkami przeszkodzić cywilowi, który klął najplugawszymi wyrazami, wtargnąć do koszar.
       - Teraz kolej na mnie! - zawołał Bartsch. - Wy, Ruhnau i Vierbein, zajmijcie się tym, żeby baby stąd znikły. Wpakujcie je do, jakiejkolwiek podoficerskiej izby. Ociągasz się, Vierbein? Nie wiesz, czym jest koleżeństwo?
       Po tych słowach popędził na dziedziniec koszarowy w kierunku bramy. Wartownik już niemal odbezpieczał swój karabin, by pieniącego się z furii intruza nie wpuścić do tak świętego miejsca, jak koszary.
       - Co się stało? - zapytał Bartsch. - Kto wam nadepnął na odcisk?
       Dygocący z oburzenia dorożkarz, który, rzecz prosta, nie mógł rozpoznać ukrytego przedtem w dorożce Bartscha, rzucił się pełen nadziei w kierunku tego niezwykle uprzejmego podoficera. Gwałtownie zażądał zwrócenia mu dorożki. Bartsch udawał głupiego, co mu się całkowicie udawało, i chcąc zyskać na czasie dopytywał się o szczegóły.
       Potem wysłuchawszy całego opowiadania, co trwało parę minut, obwieścił z godnością: - Zaopiekuję się panem osobiście.
       Udał się z wzruszonym taką troską dorożkarzem na wartownię i kazał mu wystawić przepustkę. Potem oświadczył, że chce być pomocny przy poszukiwaniach. Okrężnymi drogami wlókł dorożkarza dokoła kilku bloków i dopiero po upływie dłuższego czasu doprowadził go do pustej już w tej chwili dorożki.
       Dorożkarz rzucił się do swego konia, jakby zamierzał go uściskać. Bartsch stojący za nim powiedział dobrodusznie: - Rozumiem pana. Ojciec mój jest mianowicie także dorożkarzem,
       - Jest pan tutaj jedynym człowiekiem - powiedział wciąż jeszcze zasapany dorożkarz, wyraźnie wzruszony.
       - Bardzo możliwe - odparł Bartsch z niezwykłą skromnością.
       
       To hańba - powiedział kapitan Witterer - że w ogóle muszę wydawać podobny rozkaz. Przecież to się rozumie samo przez się!
       - Tak jest! - potwierdził starszy ogniomistrz Bock. - Właściwie rozumie się to samo przez się.
       - Jeżeli tak dalej pójdzie - oświadczył kapitan Witterer - będę zmuszony do wydawania zarządzeń, kiedy moim żołnierzom wolno załatwiać się w latrynie, a kiedy nie.
       - Tak, może dojść i do tego - powiedział szef z ironią tak niespodziewanie subtelną, że kapitan Witterer nawet jej nie zauważył. Niechętnie i z ociąganiem, jak ktoś, kto wystawił przed chwilą czek bez pokrycia, Bock podał przez stół kartkę, którą miał podpisać Witterer.
       Kapitan sięgnął po leżący na stole ołówek atramentowy, sprawdził, czy jest dobrze zatemperowany, i podpisał z rozmachem, okrągłymi, śmiałymi literami: "Witterer". Podpisowi temu przyglądał się przez kilka sekund z dumą i zadowoleniem, po czym przysunął kartkę starszemu ogniomistrzowi.
       - Tak - powiedział, starając się o ton pełen głębokiego przekonania - miejmy nadzieję, że teraz wszystko pójdzie jak po maśle!
       Przed chwilą podpisał rozkaz bateryjny 18/42, który szef określił jako rozkaz o pogotowiu gazowym. Raz jeszcze, z powołaniem się na jakieś zarządzenie umieszczone w Wojskowym Dzienniku Rozkazów, nie wiadomo z jakiego okresu, rozkazywano żołnierzom trzeciej baterii, obecnie baterii Witterera, by każdy z nich stale nosił przy sobie maskę przeciwgazową; podczas spania, wychodzenia na stronę i mycia maska ta powinna znajdować się "bezpośrednio w pobliżu żołnierza" i ma być utrzymywana w stanie gotowości.
       Bock wiedział, że żołnierze baterii będą klęli na czym świat stoi, kiedy im ten rozkaz obwieści. Da im wyraźnie do zrozumienia, że to sam Witterer, bez jego współudziału, poronił ten rozkaz. Przy ogłaszaniu go nie zrezygnuje z tego, by bodaj do szarż od kaprala wzwyż nie uśmiechnąć się znacząco. Mógł sobie na "to zawsze pozwolić, a tym razem odpowiadał za to przed własnym sumieniem. Rozkazy bowiem tego typu były pośrednią szykaną. Żaden normalny żołnierz, nie wyłączając nawet Vierbeina, nie obnosił się bez przerwy ze swoją maską przeciwgazową.
       Ale owego pochmurnego dnia Witterera rozpierała żądza działania. Starszy ogniomistrz tłumaczył to sobie tak: widocznie wczoraj wieczorem nie powiodło mu się z kociakiem z zespołu rozrywkowego, więc wyżywa się w przykręcaniu śruby żołnierzom.
       - Z kolei - powiedział Witterer - proszę przygotować rozkaz o wyposażeniu bojowym.
       - Tak jest - odparł starszy ogniomistrz.
       - Chcę, żeby na przyszłość każdy żołnierz mojej baterii nie tylko nie rozstawał się z maską przeciwgazową, lecz był jeszcze w każdej chwili zdolny do walki. Znaczy to, że powinien mieć stale przy sobie broń - karabin albo pistolet; ale pistolet mogą nosić tylko podoficerowie, i to wyższych stopni. Poza tym: ostra amunicja, co najmniej dwa pełne magazynki do pistoletów względnie cztery do pistoletów maszynowych. Ponadto: hełm, opatrunek osobisty, znak tożsamości oraz książeczka żołdu z podaniem grupy krwi, którą każdy ma obowiązek znać na pamięć. Zagrozić sprawdzaniem doraźnym. Dalej: bagnet.
       - Tak jest - powiedział szef, coraz bardziej zdumiony.
       - Proszę uważać na to, żeby bagnety nie były ostrzone ani też nazębione jak piły. Jeżeli złapię kogoś z mojej baterii na krajaniu chleba bagnetem albo na rozłupywaniu drzewa, wsadzę go do paki. U mnie, starszy ogniomistrzu, wszystko musi być zgodne z przepisami, ściśle z nimi zgodne. Tylko w ten sposób osiągniemy postępy.
       - Tak jest.
       - Znacie zarządzenie transportowe 17C o załadowywaniu koni i żywieniu ich podczas transportu trwającego ponad dwanaście godzin?
       - Chyba tak - odrzekł starszy ogniomistrz bez wahania. Nie znał oczywiście tego zarządzenia, dlaczegóż miałby je znać? Przecież bateria jego była całkowicie zmotoryzowana. Jeśli czegoś nie wiedział, mówił zawsze "chyba tak", co było równoznaczne z powiedzeniem: "Nie mam pojęcia!"
       - To jest zarządzenie po prostu wzorowe - powiedział Witterer. - Powinniście znać je na pamięć. Zostało przemyślane, mój drogi, do ostatniego szczegółu. Można się z tego przykładu dowiedzieć, jaka powinna być instrukcja. Praca mózgu, szanowny ogniomistrzu Bock, tak, mózgu! A wiecie, kto jest autorem tego zarządzenia? Ja!
       - Tak jest - powiedział starszy ogniomistrz, bezwstydnie udając podziw.
       - No tak, to byłoby chyba już wszystko. - Po tych słowach Witterer rozejrzał się chciwie dokoła, ale na razie nie znalazł nic, czym mógłby się zająć.
       - Czy mój wóz jest już tutaj? - zapytał.
       - Stoi na dworze - odrzekł starszy ogniomistrz.
       - Co takiego? Stoi na dworze? Dlaczego ten łobuz nie melduje się u mnie?
       - Pan kapitan rozkazał jedynie, żeby podjechał.
       - I zameldował się! Przecież, starszy ogniomistrzu, jedno łączy się automatycznie z drugim. W każdym razie u mnie. Uświadomcie o tym swoją bandę. Możecie to umieścić w rozkazie bateryjnym.
       Bock pozwolił sobie nic na to nie odpowiedzieć. Nie było to zbyt ryzykowne, gdyż Witterer czynił już przygotowania do odejścia, i to całkowicie w myśl rozkazu bateryjnego: przypasał służbowy pistolet, zawiesił sobie maskę przeciwgazową i mapnik, włożył hełm. Potem dotknął brzegu płaszcza, gdzie przyszyty był do podszewki zgodnie z przepisem opatrunek osobisty. Po czym odmaszerował jak zwykle elastycznym krokiem.
       Na dworze podoficer do zleceń specjalnych Krause zameldował, że wóz jest gotów do drogi. I on był w pełnym rynsztunku bojowym. Kowalski siedział już przy kierownicy i zmrużywszy oczy przyglądał się swoim dwom bohaterom. W porównaniu z nimi wyglądał raczej jak spokojny cywil.
       - Gdzie macie swoją maskę przeciwgazową? - zapytał Witterer.
       - Z tyłu w wozie - odpowiedział Kowalski bez zająknienia, choć wiedział doskonale, że żadnej maski w wozie nie było.
       - Dlaczego nie nosicie jej przy sobie?
       - Za dużo z tym kłopotu - odrzekł Kowalski. - Zawadza przecież. Mogę albo kierować tym gratem, albo przypasać sobie na brzuchu grubą maskę przeciwgazową i usiąść z tyłu wozu. Innego wyboru nie ma.
       - Jeżeli dobrze zrozumiałem rozkaz bateryjny, panie kapitanie - powiedział kapral Krause, który przywiązywał wagę do pożytecznego kontaktu z Kowalskim - wystarczy, żeby maska przeciwgazowa znajdowała się pod ręką i była w każdej chwili osiągalna.
       - A więc jazda! - zawołał Witterer. - Pokażcie, co to jest kierowca dowódcy. Na stanowiska ogniowe!
       Kowalski ruszył, zanim Witterer zdążył usiąść. Witterer został odrzucony w tył: przez ułamek sekundy miał przygniatające uczucie, że serce mu pęknie. Wóz pędził naprzód, wzbijając za sobą fontanny błota. Wydawało się, że Kowalski jest zdecydowany nie omijać żadnej kałuży. Parł naprzód przez roztopy. Obryzgiwał błotem siedzącego z tyłu Krausego.
       Kiedy Kowalski minął w szaleńczym tempie główną bazę transportu i zamierzał widocznie wprost przez otwarte pole wjechać na stanowiska ogniowe, Witterer ryknął: - Co wy na miłość boską wyprawiacie?!
       - Ja? - zapytał Kowalski.
       - Kryj się, człowieku. Przecież nie zostaliście tu zaangażowani w charakterze celu ruchomego.
       Kowalski pędził w kierunku drzewa, nacisnął gwałtownie pedał hamulca, pociągnął ponadto za hamulec ręczny i zatrzymał się dokładnie w odległości trzech centymetrów od pnia drzewa.
       - Wszyscy wysiadać! - zawołał. - Stacja końcowa. Witterer nie wiedział, czy ma teraz kląć, czy śmiać się. Śmiać się - powiedział sobie - byłoby chyba bardziej po męsku. Jakże inaczej można reagować na postępowanie tego łobuziaka frontowego, Kowalskiego, który stał się już właściwie doświadczonym frontowcem. Ale nie był w różowym humorze, czemu po wczorajszym, całkowicie spaskudzonym wieczorze trudno się było dziwić. Wolał więc odgrywać sfinksa. Bacząc pilnie, czy jest osłonięty, wygramolił się z wozu Krause, naśladując, jak sobowtór, każdy jego ruch.
       - Umieśćcie wóz w pełnym ukryciu.
       Kowalski kiwnął głową i cofnął wóz, którego silnik krztusił się żałośnie. W pewnej chwili zniknął za węgłem jakiegoś domu i zgasił silnik.
       Witterer, za którym podążał Krause, biegł teraz w kierunku drugiego działa; ku uciesze wartownika alarmowego skakali obaj jak zające. Tuż przed stanowiskiem Witterer zeskoczył do rowu; Krause poszedł jego śladem i omal nie zwalił się na Witterera. Dopiero w ostatniej chwili udało mu się zrobić zwrot, po czym runął w błoto wypełniające rów. Stojący w pobliżu wartownik alarmowy uważał, że widowisko jest bardzo zabawne.
       Witterer, przybrawszy zdecydowanie wojowniczą minę, złowił kołyszącą mu się na piersi lornetkę polową. Skulony, zachowując nakazaną ostrożność, wsparł się o brzeg rowu i zaczął patrzeć intensywnie w kierunku wroga. Zdawało mu się, że dopiero w tym momencie znalazł się naprawdę w samym centrum wojny. Rozkoszował się tymi wzniosłymi minutami, wydawało mu się, że jest chirurgiem, który, choć po raz pierwszy zabiera się do skalpela, wie dokładnie, że uda mu się nawet najcięższa operacja. Postanowił napisać o tym szczegółowo w jednym albo nawet w kilku listach z frontu.
       Oto więc ma je przed sobą - te nieprzyjacielskie linie. Dalekie, kręte rowy strzeleckie, podobne do tego tutaj. Pojedyncze leje na przeciwległych, łagodnie zaokrąglonych pagórkach. Liczne wydeptane ścieżki w całej okolicy. Zdawało się, że to wszystko pogrążone jest we śnie.
       Nagle Witterer powiedział: - Przecież to niemożliwe! Spójrzcie no tylko, Krause!
       Krause sięgnął ochoczo po lornetkę, którą mu podał Witterer. Patrzył przez nią w skupieniu. Śnieg sypał mu się do rękawa, tajał tam i małym strumyczkiem spływał aż za łokieć. Ale Krause był zdecydowany nie zwracać na to uwagi.
       - No i? - zapytał Witterer niecierpliwie i wyraźnie nieuprzejmie. - Nic nie widzicie?
       - Nic nadzwyczajnego, panie kapitanie. W każdym razie nic, co by się rzucało w oczy jako coś niezwykłego.
       - Człowieku! - powiedział Witterer jeszcze o cały stopień mniej uprzejmie. - Na wprost - trzy tysiące metrów. Grupa drzew, w lewo pięć tysięcznych, kopulasty krzak. Widzicie?
       - Widzę, panie kapitanie.
       - No co? Cóż się tam od prawej ku lewej porusza?
       - Człowiek. Zapewne żołnierz roznoszący jedzenie. Chce dotrzeć do rowów znajdujących się po tamtej stronie wzgórza.
       - I chodzi sobie po okolicy jakby nigdy nic. Przecież to wyraźna prowokacja.
       - Z pewnością! - odpowiedział Krause, który zaczął coś przeczuwać. Nie wiedział dobrze, co ma teraz robić: przyhamować czy też sobie pofolgować. - Tak jest, panie kapitanie. To niewątpliwie prowokacja. Ale oni robią to w południowej porze od wielu tygodni. - I ciągle jeszcze nie zorientowany, jakie stanowisko byłoby tu wskazane, dodał: - Po naszej stronie też nie dzieje się inaczej.
       Ostrym, brutalnym ruchem Witterer wyrwał mu lornetkę. Nastawiwszy szkła bardzo ostro, znowu zaczął intensywnie obserwować. Na widok nieprzyjacielskiego żołnierza, który najspokojniej w świecie niósł jedzenie, zagryzł wargi. Wróg! Bezczelnie w samym środku pola ostrzału! Ten łajdak po prostu spaceruje sobie najspokojniej w świecie przed lufami jego baterii, baterii Witterera. Tego było za wiele!
       Nie odrywając oczu od lornetki Witterer zawołał: - Alarm ogniowy!
       Krause wzdrygnął się. W ciągu kilku sekund przezwyciężył uczucie trwogi. Potem, przekazując posłusznie rozkaz, zawołał do wartownika: - Alarm ogniowy!
       - Co takiego? - zapytał wartownik. - Co się stało?
       - Alarm ogniowy! - powtórzył Krause.
       Wartownik wzruszył ramionami. Dlaczego nie - pomyślał. - Widocznie stary chce się zabawić w próbny alarm. Jest to wprawdzie kłopotliwe, ale nic na to nie można poradzić. Puścił w ruch małą, wydającą zachrypnięty głos ręczną syrenę i stosownie do przepisów zaczął zdejmować przykrycie z amunicji.
       Witterer nie zwracał na te całkowicie dla niego zrozumiałe przygotowania najmniejszej Uwagi. Miał wciąż nieprzyjaciela na oku i uśmiechał się chłodno.
       Obsługa drugiego działa zebrała się w stosunkowo krótkim czasie. Żołnierze zauważyli zjawienie się Witterera; hałas samochodu kierowanego przez Kowalskiego wyrwał ich brutalnie z przedobiedniej drzemki. Kiedy później Kowalski osobiście zjawił się w ich chacie, zbudzili się ostatecznie.
       - Bądźcie na niejedno przygotowani, chłopcy - obwieścił Kowalski. - Nowego swędzi skóra.
       Obsługa zajęła swoje miejsce i przygotowała działo do strzelania. Działonowy, kapral Rauch, doświadczony dowódca z wyraźną tendencją do cywilnych wygód, podszedł do Witterera. - Na rozkaz, panie kapitanie!
       - Widzicie wasz cel? - zapytał Witterer i podał szczegóły.
       - Cel widzę - powiedział kapral.
       - W takim razie jazda! Wydajcie komendy wstępne.
       - Naprawdę? - zapytał działonowy, który nie zauważył znaczącego ruchu ręki stojącego za Wittererem Krausego, podoficera do zleceń specjalnych.
       - Wyście chyba z byka spadli! - zawołał kapitan, jak mu się zdawało, z iście żołnierskim oburzeniem. - Od kiedyż to wojna jest zabawką?
       Działonowy zacisnął wargi i popędził do swojej obsługi. Odbywające się tam teraz omówienie zadania uznał Witterer za słuszne, lecz zbyt szczegółowe. - Żwawiej! - zawołał. - Więcej życia!
       - Odległość trzy tysiące - powiedział spokojnie działonowy, wyciągnął zza rękawa tabelę strzelniczą i zaczął przerzucać jej kartki.
       - Gotowe - zameldował celowniczy.
       Działonowy podał celownik. Potem wraz z obsługą spojrzał na Witterera, który z głębokiego okopu śledził każdy ruch "swego" przeciwnika. Ogarnęła go gorączka myśliwego. Muskuły miał napięte, jego żołnierskie serce waliło jak młot. Uważał, że są to dowody męskości.
       - Prędzej! - zawołał.
       - Zapalnik uderzeniowy! - zakomenderował kapral i ledwie dostrzegalnie wzruszył ramionami, uśmiechając się przy tym z zakłopotaniem do obsługi swego działa. Żołnierze mieli zakłopotane, bezradne oblicza, wydawało im się, że widzą przed sobą film, który ma być wesoły, z którego jednak nikt śmiać się nie może. Ładowniczy wsunął nabój do lufy i zamek zatrzasnął się.
       - Po jednym! - zawołał Witterer.
       - Ognia! - skomenderował działonowy.
       Gwałtowny, suchy trzask rozdarł ciszę południa. Lufa cofnęła się1 i wypluła pustą łuskę. Potem powoli wróciła z sykiem do pierwotnego położenia. Powietrze przeciął z gulgotem pocisk.
       Witterer, ciągle jeszcze chłodno się uśmiechając, otworzył lekko usta. Ręka trzymająca lornetkę zacisnęła się nieco. Wysunął przed siebie lewą nogę i grzebał czubkiem buta w błocie.
       Naprzeciw, na wzgórzu, w pobliżu niosącego strawę żołnierza, w odległości jakichś pięćdziesięciu metrów od niego, strzelił w powietrze niebieskoczarny obłok wybuchu. Witterer stwierdził przez swoją lornetkę, że nieprzyjacielski żołnierz odkomenderowany do roznoszenia żarcia w pierwszej chwili znieruchomiał. Potem spojrzał dokoła błędnym; wzrokiem i zaczął uciekać jak, szalony od miejsca wybuchu.
       - Krótki! - zawołał Witterer. - Jeszcze po jednym.
       - Wydłużyć o cztery - skomenderował z rezygnacją działonowy. Kiedy rozległo się: "gotowe!", rzucił komendę: - Ognia!
       Strzał padł tym razem poza cel. Nieprzyjacielski roznosiciel strawy zmienił natychmiast kierunek; skakał teraz jak kangur. W pewnej chwili potknął się, upadł, podniósł się znowu i wraz ze swym brzemieniem przedzierał się dalej przez głęboki śnieg.
       - Ma pełne portki! - zawołał Witterer radośnie podniecony. - Mogę się założyć!
       - Na pewno, panie kapitanie - powiedział stojący obok Krause.
       - Jazda, dalej! - zawołał znowu Witterer. - Zetrzeć go po prostu z powierzchni ziemi.
       Działonowy musiałby teraz skrócić celownik, aby lepiej obramować cel. Wówczas, wedle wszelkiego prawdopodobieństwa, nie mógłby chybić. Ale żal mu było biedaka, który z garem na plecach przedzierał się w dzikich podskokach przez śnieg. Cała ta sprawa była mu wstrętna, chciało się rzygać.
       - Podał więc komendę: - Ten sam celownik, ognia! - Nawet nie obserwował, gdzie padł pocisk, gdyż wiedział, że nie trafi do celu. A to było dla niego najważniejsze.
       - Pudło! - zawołał Witterer rozczarowany i tupnął nogą. - Przeklęty bałagan!
       - Strzelać dalej? - zapytał działonowy.
       - Dopóki nie zniszczycie! swego celu. Dopóki ta marionetka po tamtej stronie nie zostanie roztarta na miazgę.
       Zanim jednak kapral Rauch zdążył podać następną komendę, zadzwonił alarmująco telefon polowy. Rauch schylił się, wyraźnie zadowolony z takiego obrotu sprawy, i podniósł słuchawkę. Zameldował się i powiedział po chwili z chytrym uśmiechem: - To do pana, panie kapitanie. Dowódca piechoty.
       - Czegóż on chce? - zapytał kapitan niezadowolony. Stosownie do rozkazu Rauch zapytał dowódcę piechoty, czego chce. Usłyszawszy odpowiedź zmarszczył brwi i zacisnął wargi, żeby stłumić cisnący się na nie uśmiech. Potem powiedział głośno i wyraźnie: - Dowódca piechoty każe zapytać, co to za idiota puka tu po okolicy. Wyprasza to sobie jak najbardziej kategorycznie.
       Witterer, któremu obsługa działa przypatrywała się z napięciem, dostał ataku furii i ryknął: - Powiedzcie temu człowiekowi, żeby mnie pocałował w dupę!
       - Pan kapitan Witterer kazał powiedzieć, że może go pan pocałować w dupę - powtórzył działonowy do telefonu równie głośno i powoli jak poprzednio. Potem troskliwie, prawie czule, odłożył słuchawkę.
       Witterer toczył heroiczną walkę z samym sobą. Wreszcie ostro i zupełnie zbytecznie oświadczył: - Przerwać ogień. - Zdecydowanie, elastycznym krokiem wyskoczył śmiało z okopu i zawołał do obsługi działa: - Zbyt imponujące to nie było. Ale będziemy jeszcze ćwiczyli. Przecież coś takiego winno się zmieść z powierzchni ziemi jednym strzałem.
       Potem zwrócił się do podoficera do zleceń specjalnych Krausego i głośno, tak żeby wszyscy obecni mogli usłyszeć, powiedział: - A teraz pogadamy sobie z tym ptaszkiem z piechoty.
       Ale nie pojechał na stanowisko piechoty. Zamiast tego postanowił przeprowadzić przez telefon rozmowę zapobiegawczą z pułkownikiem Luschke. Żeby się do tego gruntownie przygotować, kazał się zawieźć Kowalskiemu na zapasowe stanowisko taborów.
       - Dziś nareszcie coś się działo! - powiedział siadając obok Kowalskiego, który od razu rozwinął szaleńcze tempo.
       Kowalski uśmiechnął się, gdyż jak zawsze doskonale orientował się w sytuacji. - Działo się działo, a jakże!
       - Metodę, którą wypróbowaliśmy dzisiaj - oświadczył Witterer i wydawał się naprawdę dumny ze swoich wyczynów - nazwiemy "skokiem konika".
       - Długo będzie się jeszcze o tym mówiło - odparł Kowalski z przekonaniem. - Tego może pan być pewien.
       - Jakże tu wygląda sprawa osobistych stosunków z dziewczętami? - zapytał Witterer, którego pierwsze prawdziwe przeżycie na froncie potężnie podnieciło. - Z tutejszymi dziewczętami.
       - Niech się pan poinformuje u porucznika Wedelmanna - zawołał chytrze Kowalski. - Może on czuje się w tych sprawach kompetentny.
       
       Uszy pułkownika Luschke zarejestrowały bardzo wyraźnie echo strzelaniny, którą kapitan Witterer skierował na linie nieprzyjacielskie, naruszając w ten sposób tak starannie strzeżoną równowagę między frontami. Luschke zanotował wszystko dokładnie w swym notesie małymi, zgrabnymi literkami. Na tym na razie poprzestał.
       Pierwszy, który zmusił Luschkego do oderwania się od lektury jakiejś powieści rosyjskiej i pochylenia się nad stołem z mapami, był kapitan Witterer. Oświadczył, że pozwala sobie z własnej inicjatywy, bez żadnego wezwania złożyć meldunek. Zastosował mianowicie metodę, ciągnął żartobliwie i bardzo po męsku, którą można nazwać "skokiem konia". Dawał do zrozumienia, że ma pewne uprawnienia do tego, aby być z siebie dumnym.
       Luschke opadł na brzozowy stołek stojący za biurkiem. - Chwileczkę - powiedział i odłożył słuchawkę. Potem wyłowił z kieszeni spodni olbrzymią biało-niebieską chustkę do nosa, rozwinął ją starannie i potężnie wysiąkał, w nią nos kilka razy. Równocześnie lewą ręką sięgnął po swój notatnik.
       Minęła dobra chwila, zanim Luschke złożył znowu swą chustkę i wsunął ją do kieszeni oraz przygotował sobie notatnik i ołówek. Robił to wszystko po to, żeby się zastanowić. Potem wziął słuchawkę i zapytał: - O której godzinie? Jaki był cel? Skutki? Zużycie amunicji?
       - Tylko trzy strzały - powiedział Witterer, który zaczął powoli przeczuwać, że cała sprawa jest o wiele bardziej skomplikowania, niż to sobie wyobrażał. - Nie więcej.
       - Panie kapitanie Witterer - głos Luschkego był denerwująco łagodny - mam wrażenie, że postawiłem panu parę szczegółowych pytań; nie oczekuję deklaracji, czekam natomiast na szczegółowe odpowiedzi. Może zechce pan spełnić to moje życzenie.
       Witterer próbował teraz zadowolić Luschkego lakonicznością i, żeby się tak wyrazić, żołnierską zwięzłością. Był święcie przekonany, że mu się to uda. Ostatecznie, obcując z różnego rodzaju przełożonymi, miało się jakie takie doświadczenie.
       Wittererowi zdawało się, że może odetchnąć, kiedy Luschke powiedział: "Aha!" Ale nie odetchnął, gdyż bezpośrednio po tym pułkownik oświadczył niebezpiecznie łagodnie: Jeszcze ze sobą pogadamy.
       Luschke wiedział, jak zabójczo działa niepewność. Nie robił więc nic, by przyśpieszyć załatwienie tej drażliwej sprawy. Zapisał w notatniku kilka słów, podkreślił jedno z nich, po czym odłożył notatnik. Ale nie wrócił już na swój staroświecki fotel. Pozostał na stołku, wziął zaczętą powieść i próbował czytać dalej.
       Po chwili, jak tego należało oczekiwać, zatelefonował dowódca piechoty. Teraz protestował już nie dowódca batalionu, lecz sam dowódca pułku.
       - To mnie zaskakuje - powiedział Luschke. - Przypuszczałem, że poruszy pan zaraz dywizję.
       - Najlepiej będzie, jeżeli załatwimy tę sprawę między sobą - powiedział pułkownik piechoty. - O ile jest to w ogóle jeszcze możliwe.
       - Jakichże komplikacji obawiacie się, panie kolego? Dowódca pułku piechoty, wcale nie zaskoczony tym, że Luschke nazwał go "kolegą", oświadczył: - Wkrótce po tym świństwie, na które pozwoliła sobie pańska trzecia bateria, Rosjanie otworzyli ogień z moździerza. Trzech moich żołnierzy zostało rannych, jeden z nich ciężko.
       Luschke upuścił trzymany w ręku ołówek. - Czego pan teraz ode mnie oczekuje? - zapytał ostro. - Czy mam panu wyrazić swe współczucie?
       - Niech pan nauczy moresu tego osła kwadratowego. Ten bałwan musiał być chyba pijany.
       - Pijany? - zapytał Luschke zamyślony i lewa jego ręka zaczęła błądzić niespokojnie wzdłuż kantów notesu. - Może ma pan rację. Jeżeli jednak był pijany, to nie od alkoholu.
       - Nie rozumiem tego, panie Luschke.
       - Jeżeli tylko tego nie rozumiecie w tej wojnie, panie kolego, to mogę panu pogratulować.
       - Nie mogę sobie pozwolić na ten luksus, żeby chcieć was, panie kolego, w tym względzie zrozumieć - powiedział dowódca piechoty. - Interesuje mnie wyłącznie jedno: czy na przyszłość zatroszczy się pan o to, żeby tego rodzaju świństwa więcej się nie powtarzały? Nie można pod żadnym pozorem tolerować, ażeby jakaś jednostka podejmowała akcje indywidualne, których nie omówiliśmy przedtem między sobą. To, panie Luschke, wydaje mi się na razie ważniejsze od ogólnych refleksji filozoficznych na temat wojny.
       Luschke wziął znów do ręki ołówek i zaczął nim bębnić po notesie.
       - Panie kolego - powiedział z tak słodką uprzejmością, że graniczyła ona niemal z obraźliwą ironią - można i ten wypadek rozpatrywać z wielu stron. Jedna z tych możliwości wygląda tak: któryś z moich oficerów odkrywa nieprzyjacielski cel i skierowuje nań ogień. To wszystko. I to może się na wojnie wydarzyć,
       - Pan kryje tego człowieka, panie Luschke.
       - Przywiązuję wagę do tego, panie kolego, żeby w zasięgu moich kompetencji mieć zupełną swobodę ruchów. Nawet w tym wypadku.
       Prawa powieka pułkownika Luschke zadrżała lekko, kiedy usłyszał, że dowódca piechoty brutalnie przerwał rozmowę. W słuchawce rozległ się jeszcze gwałtowny trzask, po czym nastąpiła całkowita cisza. Pułkownik nie ruszając się z miejsca odłożył słuchawkę.
       Potem wziął tekę, otworzył ją i zaczął przerzucać zawarte w niej papiery. Wreszcie znalazł to, czego szukał: meldunek kaprala Vierbeina, wręczony mu przez przyjaciela, komendanta lotniska, w miasteczku przyfrontowym.
       Luschke przeczytał raz jeszcze uważnie wszystko, co napisał Vierbein. Potem, podkreśliwszy starannie dwa zdania, zażądał, żeby go połączono z porucznikiem Wedelmannem. Wedelmann, który widocznie czekał na wezwanie swego dowódcy, zgłosił się natychmiast.
       - Jakże się panu powodzi, mój drogi? - zapytał Luschke z podejrzaną uprzejmością.
       Wedelmannowi zdawało się, że wie, co dowódca chciałby usłyszeć. - Kiedy się ta sprawa wydarzyła dziś w południe, panie pułkowniku, znajdowałem się...
       - O czym pan właściwie mówi, poruczniku Wedelmann? Jaka sprawa? Żadna sprawa mnie nie interesuje. Pytam jedynie, jak się panu powodzi.
       - Dziękuję, panie pułkowniku, dobrze - powiedział Wedelmann zdumiony.
       - No więc! Tylko to chciałem wiedzieć. Jeżeli zechcę dowiedzieć się czegoś innego, pozwolę sobie o to zapytać.
       - Tak jest, panie pułkowniku.
       - Mam wiadomości od pańskiego Vierbeina, drogi poruczniku Wedelmann.
       - Dobre, panie pułkowniku?
       - Niech pan zgadnie!
       - Czy coś się stało? - zapytał Wedelmann z niepokojem. - Trudno mi to sobie wyobrazić. Gdyby jednak tak być miało, nie mogę uwierzyć, żeby to była wina Vierbeina.
       - Może więc winien jest pan, poruczniku Wedelmann? Wedelmann zamilkł. Szukał w myśli błędu, swojego błędu, ale nie mógł go w tej chwili znaleźć. Nigdy nie było łatwo zdobyć się w obecności Luschkego na jasną myśl.
       - Dał pan Vierbeinowi jedynie dokument na podróż służbową. Teraz nie może ruszyć się z dywizjonu zapasowego. Dokumenty urlopowe i łącznie z tym dokumenty transportowe - to byłoby prostsze.
       - Czy mamy posłać mu papiery urlopowe, panie pułkowniku?
       - To zależy - odrzekł Luschke. - Zależy od tego, czy Vierbein wręczył już swoje papiery, czy też nosi je przy sobie w kieszeni. Jeżeli mamy do czynienia z drugą ewentualnością, naprawienie błędu byłoby stosunkowo łatwe. Jeżeli nie, komplikacje tylko zwiększyłyby się przez to.
       - Co pan pułkownik rozkaże? - zapytał Wedelmann, chcąc, jak to było jego zwyczajem, zrzucić ciężar ze swych pleców.
       - Co rozkażę? Rozkazuję, żeby pan nie robił głupstw.,
       - Tak jest - powiedział Wedelmann i poczuł się zawstydzony. Powinien był wiedzieć o tym, że z Luschkem zabawa w przerzucanie się odpowiedzialnością jak piłką nie może się udać. - A co się tyczy drugiej sprawy...
       - To mnie nie interesuje. Przynajmniej w tej chwili. Nawiasem mówiąc, jedno panu przypominam: w moich oczach jest pan odpowiedzialny za trzecią baterię. Wyłącznie pan! Dopóki pana stamtąd nie zwolnię.
       Wedelmann miał zamiar ostrożnie zaprotestować. Chciał powiedzieć coś o nie sprzyjających okolicznościach, niejasnych kompetencjach, dwutorowych zarządzeniach. Ale nie udało mu się to, gdyż Luschke raczył przerwać rozmowę.
       Wedelmann poczuł odrobinę gniewu na swego przełożonego, którego zawsze tak uwielbiał. Pod wpływem niejasnych, gorączkowych myśli odwrócił się od telefonu. Ogniomistrz Asch, który wszedł podczas prowadzonej przez telefon rozmowy, zdjął płaszcz i rzucił go niedbale na słomę w kącie izby.
       - Czego pułkownik chciał? - zapytał Asch. - Czy gratulował nam z okazji śmiałych wyczynów naszego nowego dowódcy baterii?
       - Nie powiedział na ten temat ani słowa - odparł Wedelmann i opadł na słomę. - Vierbein siedzi w domu jak przygwożdżony.
       - Z powodu dokumentów?
       - Nie triumfujcie jeszcze, Asch! Przypadkiem mieliście znowu rację. Pięknie. Zrobiliśmy więc głupstwo. Ale to się da naprawić. Poślemy mu po prostu samolotem dokumenty urlopowe. Vierbein może je mieć jutro wieczorem.
       - Myśli pan, że kapitan Witterer je podpisze?
       - Data wystawienia dokumentów urlopowych będzie oczywiście taka sama jak dokumentów na podróż służbową. A wtedy, Asch, ja tu jeszcze byłem dowódcą.
       - Dobrze - powiedział Asch. - Zarządzę, co należy.
       - Zróbcie to, Asch. - Porucznik wyciągnął przed siebie długie nogi. Przyglądał się końcom swych butów, jak gdyby były w tej chwili najważniejszą rzeczą na świecie.
       Ogniomistrz stanął przed Wedelmannem i zapytał:
       - A co jest, panie poruczniku, z kapitanem Wittererem?
       - Cóż ma być z kapitanem Wittererem, Asch? Dajcie mi z tym łaskawie spokój. Mam głowę wypełnioną innymi sprawami.
       - Panie poruczniku - upierał się Asch przy swoim. - Kapitan Witterer kazał po prostu ostrzeliwać okolicę.
       - Nie kazał ostrzeliwać okolicy, lecz strzelał do określonego celu.
       - Zmusił do ucieczki żołnierza roznoszącego obiad. I to pociskami armatnimi.
       - No tak, nie rzucał kamieniami - Wedelmann miał ochotę odwrócić się. - Dlaczego jesteście tym tak poruszeni?
       - Bo to czysty obłęd, panie poruczniku. Graniczący prawie z morderstwem.
       Wedelmann żachnął się. - Ostatnich słów nie dosłyszałem. Zrozumieliście, Asch?
       - W ostatnich czasach pan porucznik, jak się zdaje, niejednego nie dosłyszy - odważył się powiedzieć ogniomistrz.
       - Co chcecie przez to powiedzieć? - zapytał Wedelmann i podniósł się z wolna. - Co to ma znaczyć, Asch? Przecież nie jestem przełożonym kapitana Witterera.
       - Ale także nie jego pajacem.
       Wedelmann, lekko zarumieniony, sztywnym krokiem zbliżył się do Ascha. Asch nie cofnął się. Stali blisko siebie i patrzyli sobie w oczy. Mieli niemal wrażenie, że widzą się po raz pierwszy.
       Nagle Wedelmann roześmiał się. Klepnął Ascha po ramieniu. Ogniomistrz nawet nie drgnął. - Asch, człowieku! Dajmy temu spokój! Witterer jest tu dowódcą, a więc naszym przełożonym. Trzeba to respektować. Możemy mu tylko radzić - decydować musi on sam. Przecież ostrzegaliśmy go, Asch!
       - To nie wystarczy!
       - Czegóż więc chcecie? Chcecie zmusić go przemocą, żeby nie robił głupstw?
       - Jeżeli nie ma innej możliwości - tak!
       Wedelmann, lekko zasmucony, potrząsnął głową. - Mój drogi Asch, czy wiemy, co zaszło naprawdę? Wszystko mogło być w całkowitym porządku. Może musiał tak postąpić, może wynikało to z sytuacji. Może, działając w dobrej wierze, z braku doświadczenia nie zorientował się w sytuacji. A nawet nie jest wykluczone, że otrzymał jakiś rozkaz, jakieś zlecenie, o którym my dwaj nic nie wiemy. Należy decyzje przełożonych respektować. Dokąd byśmy zaszli, gdybyśmy na własną rękę, ponad głową Witterera, prowadzili wojnę?
       - Z pewnością nie do masowego grobu!
       - Aleście się zacięli, Asch! - powiedział Wedelmann. - Wygląda na to, że kapitan Witterer działa na was jak czerwona płachta. Cóż takiego macie przeciwko niemu? To już po prostu chorobliwe!
       Asch oparł się lekko o stół. - Panie poruczniku - powiedział ze spokojem - w gruncie rzeczy myśli pan dokładnie to samo, co ja. Trudno panu tylko wyzwolić się od pańskich zasad. Nie chce pan także o tym mówić, w każdym razie nie z podwładnym. Ale w rzeczywistości przecież nie szanuje pan człowieka tylko dlatego, że przypadkowo jest właśnie pańskim przełożonym.
       - Zostawcie to, Asch - głos Wedelmanna brzmiał ostro. - To do niczego nie prowadzi.
       - Nie owijajmy sprawy w bawełnę - ciągnął dalej Asch. - Przecież pan porucznik wie równie dobrze jak ja, co to za ziółko z tego Witterera. To aspirant do strzału w plecy, jeżeli coś takiego w ogóle istnieje. Widzi pan, pułkownik prowadzi tę wojnę w imię swojej ojczyzny; nie wie jeszcze tylko na razie, gdzie jest ta jego ojczyzna. Pan, panie poruczniku, wierzy w führera i Wielkie Niemcy; i pan chciałby, żeby na wojnie obowiązywała jakaś przyzwoitość. Ale ten Witterer to zupełnie inny kaliber. Prowadzi wojnę dla wojny. Chce, żeby był huk i strzelanina. Chce zabijać ludzi, żeby za tę cenę dochrapać się odznaczeń. Dla takiej kreatury szkoda mnie, panie poruczniku. Dziewięćdziesiąt procent baterii myśli tak samo jak ja.
       - Przestańcie, Asch - powiedział Wedelmann surowo. - I to natychmiast. Bo postawię was przed sąd polowy.
       - Po kapitanie Wittererze! - zawołał Asch zaciekle. - Albo razem z nim!
       Wedelmann patrzył na Ascha z niepojętym zdumieniem. Miał wrażenie, że pobladł jak trup, że drżą mu ręce. Odwrócił się, sięgnął po czapkę i pas i wyszedł szybkim krokiem.
       Przed drzwiami chałupy zatrzymał się i odetchnął głęboko. Był bardzo wzburzony. Chłodne powietrze dobrze mu zrobiło. Nałożył machinalnie czapkę, założył pas. Potem bez celu, niespokojnie ruszył naprzód.
       Zboczył z głównej drogi. Nie zwracał uwagi na salutujących żołnierzy swojej baterii. Nagle stwierdził ze zdumieniem, że idzie w stronę domu, w którym mieszkają Natasza.
       Rosjanka widocznie zauważyła go z daleka. Narzuciła na ramiona chustkę i stanęła przed drzwiami. Kiedy się do niej zbliżył, uśmiechnęła się z pewnym zakłopotaniem, ale niewątpliwie serdecznie.
       - Jak to pięknie - powiedziała - że mnie pan odwiedza.
       - Czy można? - zapytał Wedelmann machinalnie.
       - Ależ owszem - ciągle jeszcze onieśmielona podała mu drobną, silną, muskularną rękę, którą mocno uścisnął. Potem odsunęła się od drzwi i gestem niemal wesołym zapraszała go, by wszedł pierwszy.
       W pokoju usiadła jak zwykle naprzeciw niego i zaczęła mu się badawczo przyglądać. Wyczuwając jego zmieszanie i niepokój powiedziała współczującym tonem: - Miał pan jakieś zmartwienie?
       - Widać to po mnie?
       - My kobiety umiemy dostrzegać takie rzeczy.
       - Pani jest kobietą? - zapytał usiłując, co mu jednak przyszło z wielką trudnością, postawić to pytanie żartobliwie. - Myślałem, że w mojej obecności jest pani wyłącznie radziecką Rosjanką.
       - Czy mam nią być?
       - Ależ nie! - zawołał Wedelmann prawie gwałtownie. - Cieszy mnie, że pani myśli o tym, czy miałem jakieś zmartwienie, czy nie. Otóż mam dużo przykrości i zmartwień. Służba pociąga to za sobą. Gdyby ode mnie zależało, najchętniej przesiadywałbym tylko u pani. Ale to ode mnie nie zależy.
       - Będzie pan musiał odejść stąd? - zapytała starając się wybadać sytuację.
       - Skąd przyszło to pani do głowy? - Wedelmann uważał to pytanie za niezwykłe. Co przez nie rozumiała? Odejść stąd! Wielkie przegrupowanie miało nastąpić wkrótce, ale tego nie mogła przecież nawet przeczuwać. Powtórzył raz jeszcze: - Dlaczego pani o to pyta?
       - Przecież nie zostanie pan tutaj na zawsze - odpowiedziała wymijająco. - Tak już jest na wojnie. I nikt tego nie zmieni!
       Wedelmann spojrzał na nią badawczo. Patrzył kilka sekund. Zauważył, że ją to zmieszało. Był przekonany, że nie musi jej pytać o powód tego zmieszania. - Czy brak będzie pani mego towarzystwa, Nataszo?
       - Tak - odpowiedziała prosto i szczerze.
       Poszukał jej ręki. Nie cofnęła jej. Czuł płynące od niej ciepło. Ściskał tę rękę. Nie sprzeciwiała się temu.
       - Dlaczego musi być wojna? - zapytała.
       - Bez wojny nigdy byśmy się nie spotkali.
       - Pan tylko tak mówi! - odpowiedziała i gwałtownie cofnęła swą rękę. - To wygodna i kiepska w dodatku wymówka. Mogliśmy się spotkać na wielkim święcie sportowym, na wczasach, w jakimś teatrze, w galerii obrazów. Czy zawsze musi być najpierw wojna, żeby dwoje ludzi z różnych krajów spotkało się ze sobą?
       - Czy to ja wywołałem wojnę, Nataszo?
       - Nie, nie wywołał jej pan. Ale ją pan prowadzi.
       
       W dzień po wielkiej awanturze z uprowadzoną dorożką nadeszło do dywizjonu zapasowego pismo dorożkarza, pełne pogróżek i dziękczynień.
       Skrzywdzony dorożkarz raz jeszcze skarżył się gorzko na rabunek swej własności, prosił o ukaranie winnego, groził ortsgruppenschuiungsleiterem, zwracając uwagę, że jest to bliski krewny jego żony. Jednakże... Jednakże - pisał dalej właściciel dorożki - nie może w związku z całą sprawą pominąć milczeniem pełnej zrozumienia interwencji niejakiego kaprala Bartscha. Podoficer ten okazał nie tylko zrozumienie, ale i gotowość do udzielenia pomocy. Jeżeli ktoś umocnił w dorożkarzu mocno zachwianą wiarę we wspaniałą siłę niemieckiego Wehrmachtu, to był nim jedynie i wyłącznie kapral Bartsch. Jednak... Jednak wyczytać było można w piśmie dorożkarza, przy którego układaniu pomagał mu niezawodnie ortsgruppenschulungsleiter, bliski krewny jego żony, że trudno oczekiwać od niego jako od właściciela dorożki, by przemilczał całą aferę albo o niej zapomniał. Oczekuje jak najsurowszego ukarania winnego. W przeciwnym razie...
       - W przeciwnym razie - powiedział z niechęcią porucznik Schulz przeczytawszy obszerne pismo. - W przeciwnym razie - co?
       - W przeciwnym razie zjawi się prawdopodobnie na widowni ten krewniak, ortsgruppenschulungsleiter - odpowiedział adiutant dowódcy dywizjonu, podporucznik i handlarz spirytualiami, stojąc wyprostowany przed Schulzem, który w zastępstwie dowódcy załatwiał sprawy dywizjonu zapasowego.
       - Gdyby nawet miał wypłynąć tu osobiście sam gauleiter - zawołał Schulz zaczepnie - nie ustąpimy ani trochę! - Oczywiście ani mu w głowie było wierzyć w to, co mówił.
       - Naturalnie - przytaknął adiutant - naturalnie. - I on wiedział doskonale, że Schulz powiedział zupełnie co innego, niż myślał naprawdę. - Zawsze jednak należy pamiętać, że partia...
       - Chwileczkę! - oświadczył Schulz suwerennym głosem i zatelefonował przede wszystkim do swojej baterii sztabowej. Kazał połączyć się z szefem baterii. Ten, jak należało się spodziewać, nie wiedział o niczym, absolutnie o niczym.
       - Kogo to teraz nie robią szefem baterii! - zawołał Schulz grzmiącym głosem do telefonu. - Czujecie zapewne gwałtowną potrzebę zmiany powietrza, co?
       Schulz, wyraźnie zadowolony, choć otrzymał odpowiedź negatywną, rozparł się w swym fotelu dowódcy. Potem uderzył dłonią w biurko i równocześnie podniósł się szybkim ruchem. Adiutant, któremu energia Schulza zawsze imponowała, cofnął się odruchowo o krok.
       - Gdyby nie ten list - powiedział wskazując na biurko - z którego wynika bezspornie, ze to właśnie Bartsch uspokoił dorożkarza, byłbym skłonny przypuszczać, że ptaszkami, którzy cały ten kawał urządzili, byli Bartsch i Ruhnau. To do nich podobne, to jest w ich stylu!
       - Całkowicie! - potwierdził adiutant. - A jednak to naprawdę zasługa Bartscha, że dało się uniknąć skandalu.
       Schulz udał, że myśli. I tę czynność opanował wzorowo. Adiutant milczał wyczekująco.
       Po chwili porucznik Schulz powiedział: - O ile jestem poinformowany, stosunek nasz do miejscowych dostojników partyjnych jest doskonały.
       - Tak jest, doskonały pośpieszył z zapewnieniem adiutant. - I dowódca dywizjonu, którego pan teraz zastępuje, panie poruczniku, będzie sobie życzył, żeby nadal tak pozostało.
       Schulz skinął głową. - A więc dobrze - powiedział z ważną miną. - Istnieją więc jeszcze tylko dwie możliwości. Albo znajdziemy winnych i rozprawimy się z nimi wedle wszelkich prawideł naszej sztuki, albo ukręcimy tej sprawie łeb i załatwimy ją cichaczem.
       - Oczywiście.
       - Kaprala Bartscha do mnie!
       
       Adiutant przekazał spiesznie zarządzenie Schulza. Nie czekał długo na meldunek o wykonaniu go. Bartsch, gotów do skoku, czatował na ten rozkaz. Przyprowadził ze sobą Ruhnaua, jakby to było zrozumiałe samo przez się.
       Schulz nie zastanawiał się nad tym. Zapewne spodziewał się, że przybiegną oba "psy gończe". Delikwenci stanęli na baczność z potulnymi minami.
       Schulz kazał przede wszystkim obu nierozłącznym czekać w pozycji, którą zajęli. Przyglądał się im długo. Potem rzucił okiem na pismo dorożkarza i znowu zaczął przyglądać się obu awanturnikom.
       - Konto wasze - powiedział - jest już zanadto obciążone.
       - Tak jest, panie poruczniku! - zawołali obydwaj zgodnie. Cokolwiek by Schulz powiedział, nie zawahaliby się mu przytaknąć. Znali go dobrze.
       - Powinienem powiesić was za nogi!
       - Tak jest, panie poruczniku!
       - Ale jeszcze raz chcę dać łasce pierwszeństwo przed prawem.
       - Tak jest, panie poruczniku! - ryknęły z ulgą oba zadekowane na tyłach szakale
       - Ten kawał z dorożkarzem urządziliście bardzo zgrabnie. Oba odyńce spojrzały na swego mentora ze zdumieniem. Źle go zrozumieli. Bartsch i Ruhnau byli przekonani, że wie o wszystkim, niczego nie bierze im za złe i przy swym poczuciu humoru ma nawet z tego uciechę. Uśmiechali się i potrącali.
       - Jaki macie powód do śmiechu, Ruhnau? - zapytał Schulz lekko zdumiony. - Przecież wy wcale nie wstąpiliście na widownię. O ile mi wiadomo, dorożkarza uspokajał wyłącznie Bartsch.
       - Ach tak! - wyrwało się Bartschowi.
       - Co to znaczy? - zapytał Schulz ogarnięty nagłą nieufnością.
       - Nic, panie poruczniku. To tylko tak! - odpowiedział szybko Bartsch i trącił Ruhnaua w żebro.
       - Słuchajcie! wy chuligani, nie chcę przypuszczać, że to znowu jeden z waszych parszywych kawałów...
       - Ależ nie, panie poruczniku. Na pewno nie.
       - Nigdy, panie poruczniku. My - nigdy!
       Doświadczony, wytresowany w nieufności i przygotowany na wszystko Schulz zmrużył oczy i zaczął się naprawdę zastanawiać.
       - Mam przecież alibi, panie poruczniku - łgał na poczekaniu Bartsch. - Prawie przez całe popołudnie graliśmy z kapralem Vierbeinem w karty.
       - W skata - dodał potulnie Ruhnau.
       - Vierbein gra w skata? - zapytał nieufnie Schulz.
       - Pod psem, panie poruczniku. Ograliśmy go do nitki. Ale na froncie nie ma gdzie się pozbyć swego żołdu. Jako altruiści musieliśmy więc mu w tym dopomóc.
       Schulz wahał się przez parę sekund, potem oświadczył zdecydowanym tonem: - Więc dobrze. Przyjmuję, że jest to zgodne ze stanem faktycznym. Może i ja przy okazji zagram z Vierbeinem parę rundek. Na razie, Bartsch, interesuje mnie następująca sprawa: - Czy możecie historię z dorożkarzem zatuszować? I to całkowicie?
       - Ależ bez trudu, panie poruczniku - zapewnił Bartsch ż zapałem. - Jeśli pan porucznik sobie tego życzy, sprawa będzie załagodzona ze wszystkimi szykanami. Pomówię z woźnicą, poza tym zapłacę mu za tę całą hecę. W końcu będzie przekonany, że zrobił dobry interes.
       - W porządku - powiedział Schulz starając się nie okazać ulgi, którą odczuł. - Za trzy godziny zameldujecie mi, że sprawa została załatwiona. I to całkowicie. A teraz jazda stąd!
       "Bracia sjamscy" wyfrunęli nie ukrywając uczucia ulgi. Schulz kiwnął głową w stronę adiutanta i powiedział:
       - Widzi pan, jak trzeba postępować. Ci dwaj to wprawdzie obwiesie, ale w gruncie rzeczy nieocenieni. Co tam jeszcze nowego?
       Adiutant zameldował: - Teść dowódcy dywizjonu.
       - Prawda! - zawołał Schulz. - A po chwili, jak by doznawszy olśnienia, krzyknął: - Vierbein!
       - Kapral Vierbein? - zapytał adiutant z ostrożnym sceptycyzmem. - Pan porucznik przypuszcza naprawdę, że można to zrobić?
       - Ja mogę to zrobić! - powiedział Schulz z przekonaniem. - Proszę wezwać Vierbeina. Zademonstruję panu, jak się takie rzeczy robi.
       Zaczęto ťszukać kaprala Vierbeina i znaleziono go wreszcie. Obaj "bracia sjamscy" zaklinali go niemal na kolanach, apelując do jego honoru i poczucia koleżeństwa frontowego, żeby oświadczył, iż przez całe wczorajsze popołudnie grał z nimi w skata, na co Vierbein zaoponował: - Ale ja przecież nie umiem wcale grać w skata!
       Podczas gdy się to wszystko działo, porucznik Schulz udzielał adiutantowi dywizjonu lekcji poglądowej popisując się przed nim swym talentem improwizacyjnym.
       - Niech mi pan wierzy - krzyczał, dufny i pewien niezłomnej wiary w siebie - że wskutek moich doświadczeń dorosłem do każdej sytuacji. Teść dowódcy będzie nie tylko zdumiony, ale w końcu święcie przekonany, że córka jego robi pierwszorzędną partię i że zięć jego jest dowódcą odpowiadającym wzorowi dowódcy z łamów fachowej prasy wojskowej. Do tego Vierbein nadaje się jak nikt inny. Moja szkoła!
       Kapral Vierbein, którego "bracia sjamscy", apelujący wciąż do jego poczucia koleżeńskości, odprowadzili aż do drzwi kancelarii, kazał się zameldować u adiutanta. Ten zjawił się niezwłocznie i zaprowadził kaprala do gabinetu dowódcy, w którym rezydował Schulz.
       - No, stary graczu w skata! - zawołał Schulz w przypływie serdeczności. - Proszę bliżej. Siadajcie. No siadajcie, Vierbein. To rozkaz. No tak! Jakże się wam powodzi?
       - Panie poruczniku, moje polecenie...
       - Żebym nie zapomniał, Vierbein - przerwał mu Schulz uprzejmie. - Nie dajcie się nabijać w butelkę tym dwóm łobuzom. Oczywiście przy skacie.
       - Nie dam się, panie poruczniku - odparł Vierbein z uczuciem ulgi, że mógł powiedzieć prawdę; nie grywał w skata, nikt więc nie mógł go w tej grze nabić w butelkę.
       - A teraz do rzeczy - powiedział Schulz i rozparł się wygodnie w swoim fotelu. Uśmiechnął się przy tym do Vierbeina, co tamtego bardzo zaniepokoiło. - Jak wiecie, mój drogi, nasz dowódca żeni się w najbliższych dniach.
       - Tak jest, panie poruczniku.
       - Pięknie. I do tego jesteście mi potrzebni, Vierbein.
       - Na weselu?
       Schulz uznał to za dowcip i wybuchnął śmiechem. - To by wam odpowiadało, co? Ciągle jeszcze dawny Vierbein! Chyba nie chcielibyście z żoną dowódcy...
       Vierbein oblał się szkarłatnym rumieńcem, Schulz rozkoszował się jego zmieszaniem. Jeszcze raz wybuchnął iście męskim śmiechem. Lubił takie kawały, o ile oczywiście dotyczyły innych.
       - Ale teraz poważnie, Vierbein. Na ślub dowódcy przyjeżdża również jego teść. Będzie tu dziś wieczorem, a pojutrze, po ślubie, ulotni się. A teraz, mój drogi, uważajcie. Otóż teść ten jest admirałem, jakim - nie wiem. Ale jest admirałem. I to jeszcze z pierwszej wojny światowej. Zrozumiano?
       - Jeszcze niezupełnie, panie poruczniku.
       - Wy, Vierbein, będziecie admirałowi usługiwali. To wielka sprawa.
       - Pan porucznik uważa, że jako pucybut...
       - Vierbein! - powiedział Schulz z odrobiną surowości. - Mam wrażenie, że zapomnieliście już coś niecoś z tego, czego udało mi się was nauczyć. Jak mogliście pomyśleć o roli pucybuta? Pucybutów mają podoficerowie, oficerom zaś przydziela się ordynansów. Im wyższy stopień przełożonego, - tym wyższy musi być również stopień tego, kto mu usługuje. Normalnie musielibyście być ogniomistrzem, by wolno wam było u prawdziwego admirała pełnić służbę ordynansa. Czy to jasne? Rozumiecie teraz, wyraźnie, jakie wyróżnienie dzięki mnie przypada wam w udziale?
       - Tak jest, panie poruczniku - powiedział Vierbein bezradnie. Znowu zaczynał ulegać hochsztaplerskim metodom Schulza, który swój własny pogląd na sprawy potrafił zawsze przedstawić jako fakty nie znoszące sprzeciwu.
       - Ale moje zadanie - powiedział po chwili Vierbein.
       - Pozostaje przecież w mocy. Co sobie wyobrażacie? Kiedy swoje popołudnia marnotrawicie na grę w skata, my pracujemy całą parą, by zaopatrzyć front w sprzęt i ludzi. Abyście, mój drogi, nie musieli tutaj ciągle grać w skata, przy którym przecież tylko przegrywacie, robię wszystko, co jest w mojej mocy, by zgotować wam parę przyjemnych godzin.
       Vierbein siedział zrezygnowany na brzeżku krzesła. To, że musi być zatrudniony, wydawało mu się logiczne. Ale to, że ma zostać ordynansem admirała, nie bardzo mu się mieściło w głowie.
       - A może oczekujecie, Vierbein - zapytał Schulz- żebyśmy z powodu waszego Krzyża Żelaznego I klasy smażyli dla was specjalną pieczeń?
       - Oczywiście, że nie, panie poruczniku.
       Schulz, którego ta odpowiedź zadowoliła, skinął na adiutanta trzymającego się skromnie na drugim planie. Podporucznik i fabrykant likierów w jednej osobie rozłożył przygotowaną kartkę i obwieścił: - Pan admirał Jacoby...
       - Jak on się nazywa? - przerwał Schulz. - Jacoby? A może jeszcze w dodatku ma na imię Natan? Już by mógł się przechrzcić. - Roześmiał się, bardzo z siebie zadowolony. Adiutant zawtórował mu krótko.
       - A więc pan admirał Jacoby przybywa o godzinie siedemnastej minut trzydzieści osiem. Dowódca wraz z przyszłą małżonką wita, go na dworcu. Ordynans również. Pan admirał mieszka w "Deutsches Haus". Przygotować wóz służbowy.
       - I tak dalej, i tak dalej! - zawołał Schulz. - Proszę dać tę kartkę Vierbeinowi. Jest od tej chwili odpowiedzialny za to, by wszystko poszło składnie.
       Vierbein wziął posłusznie kartkę. Wsunął ją do kieszeni bluzy i zaczął zbierać się do wyjścia. Ale Schulz powstrzymał go.
       - Jeszcze jedno, Vierbein. Jak właściwie będziecie pana admirała tytułować?
       - Panie admirale, panie poruczniku.
       - Źle! Całkiem źle - zawołał Schulz delektując się zdumieniem obecnych. Stary szpic obudził się w nim całkowicie. - Oficerowie starej armii cesarskiej - wybębnił - o ile osiągnęli rangę generała względnie admirała, byli tytułowani ekscelencją. Jak ich tytułowano, Vierbein?
       - Ekscelencją, panie poruczniku.
       - Dobrze - oświadczył Schulz wpadając w coraz większy zapał. - Takie rzeczy trzeba wiedzieć. Przećwiczymy to zaraz, żeby nie doszło do jakichś głupstw.
       Schulz wyprostował się, stał teraz jak posąg.
       - A więc, Vierbein, wyobraźcie sobie, że jestem jego ekscelencją panem admirałem. Możecie sobie to wyobrazić?
       - Tak jest, panie poruczniku odpowiedział zdziwiony Vierbein.
       - Dobrze! - zawołał Schulz i rozejrzał się dokoła. - Tu - wskazał na chodnik - jest peron. Stoicie tutaj, Vierbein, i czekacie na jego ekscelencję pana admirała. Stańcież tam, człowieku!
       Vierbein stanął pokornie na chodniku.
       - Tutaj - powiedział Schulz, który miał wrażenie, że wróciły jego najpiękniejsze czasy szkoleniowej zaprawy - zatrzymuje się pociąg, pociąg pośpieszny, którym jego ekscelencja pan admirał przybywa. - Wskazał na biurko, przy którym stał. - A teraz, Vierbein, uważajcie dokładnie. Pociąg nadjeżdża, pan admirał wygląda przez okno. Poznajecie go i...
       - Pozwoli pan zauważyć - wmieszał się adiutant - że jest rzeczą bądź co bądź możliwą zjawienie się pana admirała nie w mundurze, lecz w ubraniu cywilnym...
       - No i co? - zawołał brutalnie Schulz, oburzony, że mu przerwano. - W mundurze czy bez munduru, ale zawsze admirał! I odpowiednio się go tytułuje. Przecież to jasne! A może sądzi pan, że ktoś miałby odwagę powiedzieć do mnie panie Schulz, gdybym był na przykład tylko w spodenkach kąpielowych?
       Adiutant, zbity z tropu, zamilkł. Chciał jeszcze dodać, że chodziło mu nie tyle o tytułowanie, ile o rozpoznanie, ale zorientował się, że nie należy już po raz drugi Schulzowi przerywać.
       Ten wsiadł znowu na swego konika. - A więc, Vierbein! Wy na peronie, pociąg tutaj, admirał przy oknie. Teraz jazda! - Podchodzę do pana admirała...
       - Vierbein, człowieku, na miłość boską! Tu, tutaj jest peron, a tu ja, pan admirał, wyglądam przez okno. Teraz jazda!
       - Melduję.
       - Meldujcież, człowieku!
       Vierbein stanął na chodniku na baczność i ryczał: - Kapral Vierbein, przydzielony jego ekscelencji jako ordynans.
       - Dalej, Vierbein!
       - Kapral Vierbein prosi jego ekscelencję o walizy.
       - Tak jest, człowieku! - zawołał Schulz zadowolony. - Tak było, jak trzeba, tak musi być. Ciągle ryczeć: ekscelencjo! To zrobi na starym wrażenie, znam się na tym. Pokażemy marynarce, jak się potrafi zachować armia lądowa.
       Po tych słowach zwolnił łaskawie Vierbeina, zapewniwszy raz jeszcze zdumionego adiutanta: - Miał pan okazję, czcigodny kolego, zobaczyć moją szkołę. Kogoś takiego jak ten Vierbein nie tak często się spotyka. Kiedy pomyślę, jak to on kiedyś...
       Kapral Vierbein, ciągle jeszcze zmieszany, opuścił kancelarię dywizjonu. Przy wyjściu czatowali na niego dwaj "bracia sjamscy".
       - No, jakże tam było? - zapytał Bartsch omal nie pękając z podniecenia.
       - Wszystko w porządku? - zapytał go z kolei zatroskany Ruhnau.
       Vierbein, którego myśli pochłonięte już były całkowicie jego ekscelencją, zdobył się na to, by parę łazęgów tym razem zignorować. Udał po prostu, że ich nie widzi. Szli za nim jeszcze parę metrów, prosząc w podnieceniu o informacje. Potem znowu, ogarnięci strachem, że utracą swe piękne stanowiska, zatrzymali się.
       - Jeżeli ten ptaszek osmarował nas przed Schulzem - rzucił Bartsch pogróżkę - zalejemy mu takiego sadła za skórę, że w porównaniu z tym przeżycia na froncie wydadzą mu się dziecinną zabawką.
       - Najpewniej osiągniemy to - powiedział Ruhnau - jeżeli przekonamy Schulza, że Vierbein próbuje narazić na szwank jego honor.
       - Loro, słyszę twój szczebiot! A jeżeli się to nie uda?
       - Nie może się nie udać.
       - A jeżeli jednak?
       - Wtedy wszyscy trzej powędrujemy na front. Ale przedtem będziemy mieli swoją przyjemność.
       - Tylko ostrożnie, człowieku. Boję się, że przyjemność się kończy.
       
       Szopa, którą Asch odkrył w rejonie zapasowego stanowiska taboru, była stosunkowo obszerna i nadawała się do urządzenia przedstawienia w pobliżu frontu.
       Jedna tylko była przeszkoda, ale ważna: w szopie tej Soeft trzymał część swych zapasów, a poza tym parkowały tam również jego samochody ciężarowe. A teren opanowany przez Soefta można było określić jako mocno zaminowany.
       Ogniomistrz Asch uważał za rzecz pewną, że Soeft przeciwstawi się z całą stanowczością opróżnieniu szopy. Był również przekonany, że rozmowa na ten temat byłaby pozbawiona sensu. Postanowił więc działać bezwzględnie i energicznie.
       Poprosił przede wszystkim kapitana Witterera o obejrzenie miejsca przewidzianego na widowisko. Równocześnie zwrócił się do podoficera samochodowego, do bombardiera, który miał pieczę nad skrzyniami z odzieżą, do dowódcy plutonu amunicyjnego i do starszego ogniomistrza-szefa z prośbą, aby wzięli udział w oględzinach.
       Zaproszeni spotkali się wczesnym przedpołudniem przed kancelarią. Mieściła się ona od niedawna w jednym z pomieszczeń sekcji żywnościowej Soefta; nic dziwnego, że podoficer kancelaryjny nabrał wyglądu dobrze wypasionego wieprzka.
       Zebrani stali przez chwilę, nie wiedząc dokładnie, czego się od nich oczekuje. Soeft, którego nie zaproszono, co mu się wydawało podejrzane, patrzył z zainteresowaniem przez okno swej chałupy; rozpierała go ciekawość.
       Kiedy wreszcie, punktualnie co do minuty, zjawił się kapitan Witterer, za którym sunął jak cień kapral Krause, można było rozpocząć lustrację.
       - A więc, Asch, pokażcie no, jak daleko sięga wasza fantazja - powiedział Witterer sceptycznie.
       - W tym kierunku - rzekł Asch, wskazał na szopę Soefta i ruszył przodem. Pozostali, pełni zaciekawienia, poszli za nim. Soeft nie chciał wierzyć własnym oczom i wysunął głowę jak tylko mógł przez okno. Kiedy sobie uświadomił, jaki cel Asch obrał, krew uderzyła mu do głowy. Błyskawicznie skoczył spod okna ku drzwiom, otworzył je i lekko podniecony podążył za Aschem i jego eskortą.
       - Co ma oznaczać ten wybryk? - zawołał tracąc panowanie nad sobą, kiedy Asch zatrzymał się przed wejściem do szopy. - Tutaj wstęp wzbroniony. I to surowo wzbroniony!
       - Mnie także? - zapytał Witterer żartobliwie.
       - W moim towarzystwie oczywiście nie, ale bez mego wyraźnego zezwolenia nikt nie przestąpi tego progu! Albo zacznie się awantura.
       - Ta szopa tutaj - oświadczył ogniomistrz Asch z całym spokojem, nie zwracając na Soefta najmniejszej uwagi - jest jedynym pomieszczeniem w rejonie baterii, w którym mógłby odbyć się występ naszych gości!
       Soeft wysunął z zainteresowaniem swój olbrzymi nochal. - Chyba nie zechcesz, Asch, rozstrzygać ponad moją głową, co się ma stać z moim pomieszczeniem?
       - Dlaczego nie? - zapytał Asch.
       - Człowieku! Mógłbyś mnie przynajmniej zapytać! - nalegał Soeft.
       - Zróbcie mu tę grzeczność, Asch - powiedział Witterer zirytowany sporem swoich podwładnych.
       - Więc dobrze - zgodził się Asch niechętnie. - W takim razie zapytuję: Czy jego wysokość będzie miał coś przeciwko temu, jeżeli tutaj...
       - Skądże znowu! - zawołał Soeft z gotowością, która wywołała ogólne zdumienie. - To doskonały pomysł, Asch. Jeden z twoich najlepszych.
       Wittererowi zdawało się prawie, że się przesłyszał. Nie dorósł do tego rodzaju koziołków myślowych. Spojrzał z konsternacją na Krausego; tym razem nawet Krause wzruszył z rezygnacją ramionami.
       Asch pierwszy zapanował nad swym zdumieniem. Zapytywał siebie, do czego Soeft właściwie zmierza; ten człowiek byłby chyba gotów robić interesy nawet ze śmiercią. No, teraz Soeft wymieni cenę; może nie będzie ona zbyt wysoka. Ogniomistrz Asch otworzył na oścież bramę szopy. Na klepisku stały ciężarówki Soefta. Za nimi piętrzyły się skrzynie, worki i oplecione butelki. Tuż obok znajdowało się nieco sprzętu wojennego.
       - Wszystko to zabiorę - powiedział Soeft z taką miną, jak by chciał kierownictwo tej ekspedycji ująć w swoje ręce. - Te ciężarówki podjadą z boku pod szopę, bezpośrednio w pobliże małych drzwiczek tylnych. Urządzimy na nich później garderobę dla artystek.
       - A więc stąd wiatr wieje powiedział Asch z uśmiechem. - Chcesz objąć opiekę nad damami.
       - Skądże znowu! - Soeft próbował bronić się przeciw temu przypuszczeniu. - Nie przywiązuję do tego najmniejszej wagi. Ale nie zniósłbym, żeby osoby niepowołane harcowały po moich ciężarówkach. Muszę tego dopilnować osobiście. Poza tym zainteresowanie moje jest równe zeru!
       - To się dobrze składa - powiedział Witterer. - Jako garderoba wchodzi oczywiście w rachubę tylko pomieszczenie opalane.
       - Pańskie pomieszczenie, panie kapitanie? - zapytał Asch.
       - Dla dobra sprawy jestem gotów postawie je do dyspozycji.
       - No widzisz - powiedział Asch i poklepał po ramieniu Soefta, który z trudem ukrywał rozczarowanie. Uśmiechnęli się do siebie porozumiewawczo, na twarzach pozostałych żołnierzy również pojawiły się uśmiechy.
       - Przejdźmy wreszcie do rzeczy. Asch - zażądał Witterer nieuprzejmym tonem.
       - Właśnie doszliśmy do sedna sprawy! - powiedział Asch. - To więc jest szopa, którą nam Soeft tak wspaniałomyślnie i bezinteresownie postawił do dyspozycji. Naprzeciwko, pod ścianą, trzeba będzie urządzić małe podium.
       - To moja sprawa - oświadczył dowódca plutonu amunicyjnego, który w cywilu był cieślą.
       - Twoja! - przytaknął Asch. - Poza tym potrzebujemy jeszcze kurtyny, a z lewej i z prawej coś w rodzaju kulis. Potrzebne nam są do tego koce i prześcieradła.
       - Aha! - powiedział bombardier mający piecze nad skrzyniami z ubraniem i pościelą.
       - Zgadłeś! - oświadczył Asch. Rozpostarł kartkę, na której widniał ręczny szkic. - Zaznaczyłem tu przybliżone wymiary.
       - A co ja mam przy tym do roboty? -~ zapytał podoficer samochodowy. - Nie będę chyba damom zaglądał pod karoserię?
       Rozległ się ogólny śmiech. W wesołości tej nie brał udziału tylko kapitan Witterer; zbyteczne byłoby dodawać, że oczywiście nie uśmiechnął się również i Krause.
       - Ty, mój drogi - powiedział Asch - powinieneś zająć się oświetleniem. Reflektory samochodowe zasilane z baterii samochodowych.
       - Nie należy również zapominać o świetle przyćmionym - dorzucił fachowo Soeft, którego zainteresowanie zaczynało powoli wzrastać. - Nie zaszkodzi mieć również czerwone światło.
       Podoficer samochodowy, dobry praktyk, skinął głową. - Będę regulował siłę światła przez włączanie oporników. Jeżeli zajdzie potrzeba użycia czerwonego światła, przygotuję cały zespół tylnych świateł samochodowych.
       - Prawdziwy z ciebie mistrz oświetlenia - powiedział Asch. Nawet Witterer zdobył się na aprobujące skinienie głową. Krause skinął swoją jeszcze gwałtowniej.
       - A czego się oczekuje po mnie? - zapytał starszy ogniomistrz Bock, ogarnięty zapałem pracy.
       - Ty, Bock, będziesz organizować.
       - Co na przykład?
       - Powiedzmy, rozdział biletów.
       - To niepotrzebne - wtrącił Witterer. - Miejsc jest przecież więcej niż dość.
       - Panie kapitanie - powiedział Asch lekceważąco, nie starając się ukryć swojej niechęci do Witterera. - Kiedy opróżnimy tę szopę, będziemy mieli do dyspozycji jakieś dwieście dwadzieścia miejsc. Nasza bateria, która musi przecież być w pogotowiu bojowym, może dostarczyć zaledwie siedemdziesięciu do osiemdziesięciu widzów. Resztę miejsc musimy więc porozdzielać między baterie sąsiednie, piechotę i łącznościowców.
       - Należy to zrobić - wyraził swą gotowość szef. - Opracuję rozdzielnik.
       - Mam pewne wątpliwości - zawahał się Witterer. - Ostatecznie nie jesteśmy instytucją dobroczynną.
       - Pozyskamy sobie w ten sposób przyjaciół - zareplikował Bock. - Piechota, która jest teraz na nas wściekła...
       - To polega na wzajemności - wtrącił Krause.
       - Jesteśmy więc co do tego zgodni - odezwał się Asch. - Szef odda do dyspozycji sąsiednich pododdziałów sto trzydzieści biletów wstępu. Kontrolę na sali może objąć podoficer kancelaryjny. Nasz samochodziarz zatroszczy się o miejsce do parkowania. Sporządzeniem jak najprostszych ławek zajmie się nasz cieśla.
       - A ja - powiedział Soeft marzycielsko - każę urządzić damską toaletę.
       - Co takiego?
       - Damską toaletę! O wszystkim pomyślałeś, Asch, tylko o tym nie. A to jest błąd organizacyjny. Znowu okazuje się, jak gruntownie trzeba taką sytuację przemyśleć. Zwróciłem już na to uwagę we Francji.
       - Sądzę, że to chwilowo wszystko, panie kapitanie.
       - Jak można było zapomnieć o damskiej toalecie - upierał się przy swoim Soeft. - Brak wyobraźni! A przecież to rzecz ogromnej wagi. Wyobraźmy sobie: damy jadą tutaj, wytrzęsą się porządnie w drodze, później się napacykują, potem na krótko przed występem przyjdzie trema; wszystko to razem uderzy na...
       - Dobrze już, Soeft, dobrze. Zbudujcie więc w imię boże ten przybytek.
       - Będzie zbudowany - powiedział zadowolony Soeft. - Z wszystkimi szykanami. W moim pomieszczeniu.
       - No, teraz to już naprawdę wszystko - powiedział Asch. - Przedstawienie jutro wieczorem o godzinie dwudziestej.
       Witterer skinął głową. - Więc wszystko byłoby w porządku. Ostateczna decyzja nie do nas oczywiście będzie należała, lecz do samych artystów.
       - Prosiłem, żeby mi przedłożyli swe życzenia, panie kapitanie. Wydaje mi się, że wiem, czego się tam po nas spodziewają.
       - Być może, Asch, być może. Ale byłbym rad, gdyby ktoś z zespołu, powiedzmy, panna Ebner, osobiście uznał nasze przygotowania za celowe. Proponuję, żebyście zaprosili do nas tę panią na dziś po południu. Zrobiłbym to sam, ale ze względu na ważne rozmowy telefoniczne, których oczekuję, nie mogę się chwilowo stąd ruszyć.
       - Uważam to za zbyteczne, panie kapitanie. Witterer udał, że nie słyszy tej uwagi.
       - Weźcie w drodze wyjątku mój wóz, Asch - powiedział. - I niech was Kowalski zawiezie do miasta. Jest teraz kilka minut po trzeciej, oczekuję was z panną Ebner około piątej.
       - Przystąpię natychmiast do niezbędnych przygotowań - powiedział Soeft pełen przedsiębiorczości. - Łącznie z toaletą damską.
       Kapitan Witterer opuścił szopę, żołnierze poszli za nim. Asch pozostał sam, stał ze spuszczoną głową.
       Po chwili zaczął szukać Kowalskiego. Znalazłszy go jak zwykle przy kuchni polowej, poprosił, by przygotował do jazdy samochód dowódcy. Jak można się było spodziewać, Kowalski był z początku głuchy na wszelkie prośby w tym kierunku. Kiedy się jednak dowiedział o celu wyprawy, ogarnął go zapał. W pięć minut później wóz jego przedzierał się gorączkowo przez zwały brudnego śniegu.
       Kiedy wszedł ogniomistrz Asch, Liza Ebner leżała na swym polowym łóżku i czytała. Podniosła się nieco, odsunęła na bok książkę i uśmiechnęła się do niego zachęcająco. - Jaka zaszczytna wizyta! - zawołała drwiąco.
       Asch podał jej rękę i nie proszony usiadł obok niej na polowym łóżku. Spojrzała na niego szeroko otwartymi oczyma, nie odsunęła się jednak. Otworzyła lekko usteczka i patrzyła na niego wyczekująco. - Cóż pan chce ze mną zrobić, panie ogniomistrzu? - zapytała z ciekawością.
       Kiedy nie odpowiedział, szepnęła cicho: Czekam, panie ogniomistrzu.
       - Na co?
       - Na co? Może na to, żeby mnie pan pocałował.
       - Co by pani wtedy zrobiła, Lizo?
       - Nie wiem jeszcze. Niechże pan spróbuje.
       - Nie jestem królikiem doświadczalnym - powiedział Asch opryskliwie. - W każdym razie nie dla pani.
       - Ale ja bardzo lubię króliki. W ogóle bardzo lubię zwierzęta.
       Asch wyprostował się i oparł o ścianę. Był zdecydowany zakończyć tę idyllę. - Niechże pani posłucha... - powiedział przeciągle.
       - Słucham?
       Asch potrząsnął gniewnie głową, jak to czynią konie, kiedy Dworek z obrokiem wisi za nisko. - Lizo, niechże pani spróbuje myśleć rzeczowo.
       - Nawet wtedy, kiedy mi to przychodzi z trudnością?
       - Tak, nawet wtedy! Nie jestem tu po to, żeby prawić pani słodkie słówka.
       - Nie?
       - Nie! Mam polecenie służbowe. Zlecono mi zawieźć panią do nas, to jest do kapitana Witterera. Oficjalnie po to, żeby się pani zaznajomiła z przygotowaniami do waszego występu.
       - A nieoficjalnie?
       - Niechże pani nie stawia takich głupich pytań! W każdym więc razie byłem tutaj i wykonałem otrzymany rozkaz. Teraz mogę wracać.
       - Beze mnie?
       - Oczywiście. Powiedziała pani: nie. Nie chciała pani skorzystać z tego zaproszenia. Ze zrozumiałych względów.
       - Jakże te względy zdaniem pańskim wyglądają? - zapytała Liza.
       Asch wstał gwałtownie. - Pani jeszcze pyta? Chyba nie chce pani igrać z ogniem, dziewczyno?
       - Czasami - powiedziała. Liza Ebner kokieteryjnie - jest mi bardzo zimno. Wtedy chętnie bym się zagrzała.
       Asch podszedł do okna i oparł się o nie plecami. Nie chciał, żeby Liza Ebner wyraźnie widziała jego twarz; pragnął jednak obserwować ją w pełnymi świetle dziennym. Rozejrzał się po prymitywnie urządzonym pokoju, wciągnął w nozdrza zapach płynący od Lizy.
       - Jest pani jeszcze taka młoda. Taka strasznie młoda.
       - A pan? Pan jest starym człowiekiem?
       - Szkoda pani do tych spraw.
       Liza Ebner podniosła się jeszcze bardziej, opierając się na rękach.
       Usta miała lekko rozchylone. Uśmiechała się.
       - Kocha mnie pan? - zapytała czule.
       - Co pani w głowie, dziewczyno? - odpowiedział Asch szorstko. - Martwię się tylko o panią. Nie chciałbym, żeby pani zeszła tu na manowce.
       - A co by było, gdybym ja pana kochała? - zapytała Liza żartobliwie.
       - Musiałaby pani dowieść mi tego.
       - Czym?
       - Czym? Zostanie pani tutaj, zamknie się pani na klucz i napisze list do matki.
       - A co za to dostanę?
       - Nie dostanie pani przede wszystkim przedwczesnych zmarszczek. Ciało pani pozostanie świeże, a sumienie czyste.
       Liza Ebner opadła znowu na poduszkę. Oddychała głęboko. Małe jędrne piersi podnosiły się i opadały regularnie. Asch patrzył na nią jak urzeczony; kiedy to zauważyła, uśmiechnęła się jeszcze powabniej.
       Zapukano gwałtownie do drzwi, zaraz potem wszedł raźnie Kowalski. Za nim ukazała się głowa Charlotty. Liza nie zmieniła swej pozy. Asch, nieco zmieszany, wyprostował się.
       - Pozwoliłem sobie - zawołał Kowalski zaangażować przyzwoitkę. - Uśmiechnął się przedsiębiorczo do Charlotty.
       - Uważam - powiedziała Charlotta - że byłoby niedobrze, gdybyś pojechała sama.
       - W ogóle nie jest dobrze, żeby człowiek był sam! - zawołał Kowalski z hałaśliwą wesołością.
       - Panna Ebner - oświadczył Asch - nie pojedzie w ogóle.
       - Co znowu, co znowu! - zawołał Kowalski. - Chce pani tylko śpiewać przyzwoite piosenki, a potem jeszcze psuć nam zabawę?
       - Naprawdę nie chcesz pojechać? - zapytała Charlotta z zaciekawieniem.
       - Nie chce! - powiedział Asch. - I dobrze ją rozumiem. Liza Ebner nie poruszyła się. Bez przerwy patrzyła na Ascha; zdawało się, że jej piękne, zawsze nieco łaknące oczy stają się coraz większe. Ale nie wymówiła ani sława.
       - Do diabła! - zawołał Kowalski. - Co to ma znaczyć? Czy ta pani straciła mowę?
       - To, co było do powiedzenia, powiedziałem już za nią, Kowalski.
       - To podobne do ciebie, Asch. Chcesz staremu, wysłużonemu bombardierowi popsuć szyki, co?
       - Panie Kowalski - powiedziała Charlotta przyjaźnie - co pan właściwie rozumie przez popsucie szyków? Chyba nie ma to nic wspólnego ze mną?
       - Co też pani w głowie! - zawołał Kowalski z miną świętoszka.
       Potem podszedł do Ascha, ciągle jeszcze stojącego przy oknie, i zaczął go gwałtownie przekonywać. - Przecież nie możesz wystawić do wiatru mnie, swego przyjaciela.
       - Zupełnie to samo mógłbym i ja tobie powiedzieć, mój Kowalski.
       - Mówiłem anielskim językiem, udawałem wytwornego pana, zrobiłem dobre wrażenie, człowieku! Sam sobie wydaję się prawie kawalerem. A ty znowu chcesz ze mnie zrobić wieprza? Asch, jeżeli jesteś moim przyjacielem...
       - Właściwie jak długo mają jeszcze trwać te targi? - powiedziała Charlotta rezolutnie.
       - Daję słowo! - zawołał Kowalski.
       - A więc nie chcesz pojechać, Lizo?
       Liza przez cały czas patrzyła tylko na Ascha i odpowiedziała wyraźnie: - Nie.
       - Dobrze - powiedziała Charlotta. - W takim razie nie pojedziemy.
       - Do diabła! - zawołał Kowalski wściekły, zerwał z głowy czapkę i rzucił ją na podłogę. - Przecież to czysty sabotaż! Sabotujesz rozkazy kapitana Witterera, Asch! Czy zdajesz sobie z tego sprawę? W ogóle mam to w dupie, ale w tym wypadku psuje mi to wszystko. Wzywam cię po raz ostatni...
       - Czy on zawsze jest taki ordynarny? - zapytała Charlotta ironicznie.
       - To u niego skutki miłości - powiedział Asch wesoło i skinął głową Lizie.
       
       Porucznik Wedelmann postanowił wyjść z kręgu niepokoju grożącego jego odcinkowi i schronił się u Nataszy. Nie mógł znieść tego, by bezczynnie siedzieć w swej chałupie i czekać, aż się dokoła niego zbierze burza.
       Natasza, jak zwykle, przyjęła go uprzejmie. Zdawało mu się, że jest jeszcze bardziej uprzejma niż zwykle. Poczęstowała go obowiązkową herbatą; chwalił ją, bo choć bardzo podła w gatunku, była doskonale przyrządzona. Potem patrzyli długo na siebie, trochę smętnie, trochę czule, trochę z rozmarzeniem.
       - Będzie teraz chyba bardzo niespokojnie? - zapytała Natasza przyglądając się uważnie unoszącej się znad filiżanki parze.
       - Wojna nie zna spokoju, zna najwyżej odpoczynki.
       - Naprawdę szkoda - powiedziała Natasza, jak gdyby mówiła o pogodzie - że wedle wszelkich oznak odpoczynek nasz zdaje się zbliżać ku końcowi.
       - Nie powinna pani zaprzątać sobie tym głowy, panno Natalio.
       - Może mnie pan nazywać Natasza, jeżeli pan tego sobie życzy.
       - Dziękuję, Nataszo!
       - Chce mnie pan uspokoić, mężczyźni robią to chętnie i są przekonani, że się to kobietom podoba. Ale my nie chcemy, żeby nas pocieszano, chcemy znać prawdę. Nie jesteśmy wcale słabą płcią.
       - Prawdę? Czymże jest prawda? Dlaczego mam ją znać właśnie ja? Nawet nie umiem wybiegać myślą poza obręb tego, co widzę. Coraz częściej miewam uczucie, że jestem tylko piłką, piórkiem, ziarnkiem piasku.
       Natasza wolno potrząsnęła głową. - Wydaje mi się, że pan siebie nie docenia. Zdecydowana na coś jednostka może zrobić więcej niż masa, która pozwala robić ze sobą wszystko.
       - Chce mi pani przez te słowa dodać odwagi? Chce mi pani coś wmówić? Ale co? I po co?
       - Myślę tylko, oto wszystko. Przecież po to mam rozum! Słyszę od kilku dni, że front się znowu rusza. To nie tylko karabiny maszynowe, które się codziennie wstrzeliwują; to armaty, moździerze i znowu armaty. Jestem zaniepokojona.
       - Skąd pani zna różnice między poszczególnymi rodzajami broni? - zapytał Wedelmann ze zdziwieniem. - Mówi pani o tym jak żołnierz.
       Natasza zarumieniła się lekko, co Wedelmanna, który nic nie przeczuwał i miał do niej całkowite zaufanie, wprawiło w zachwyt. - Wojna uczy nas tych rzeczy - powiedziała. - Zanim wybuchła, studiowałam, chciałam zostać nauczycielką. Potem wojna wzięła mnie do swej szkoły. Nauczyła mnie, jak się kradnie kartofle, przyprawia z ziół polnych herbatę, doi krowy i rozróżnia rodzaje broni.
       - W każdym razie - odrzekł Wedelmann w odpowiedzi na argumenty Nataszy, które go zawsze wprawiały w zakłopotanie, jako mało licujące z kobietą - w każdym razie może się pani uspokoić, Nataszo. Wydaje mi się, że ten niepokój na naszym odcinku wypływa z jakiegoś nieporozumienia. Właściwym powodem jest prawdopodobnie czyjś głupi kawał.
       - Wiadomo to panu dokładnie czy też przypuszcza pan tylko?
       - Przypadkowo wiem o tym zupełnie dokładnie. Ktoś upadł na głowę i urządził strzelanie ćwiczebne, strona przeciwna włączyła się także do niego. Ale dlaczego w ogóle o tym mówimy! Są przecież jeszcze inne tematy.
       - Inne niż wojna? Jakie?
       - Na przykład miłość.
       - A więc miłość na wojnie! Cóż to takiego? Czy ma pan w Niemczech kogoś, kogo pan kocha?
       - Nie.
       - Czy mam w to wierzyć?
       - Nawet musi pani. Nie miałem nikogo. Trzeba pani wiedzieć, że u nas oficer jest jakby izolowany. Są całe warstwy społeczne, z których jest wyłączony. Są również inne, w które powinien się wżenić. Ale jeżeli nie znajduje nikogo, kogo chciałby poślubić?
       - Pan chciałby się ożenić?
       - Ależ tak! Poznać kobietę, Nataszo, do której człowiek należy, mieć dziecko, które na ciebie spogląda z zaufaniem, i jakiś domek, do którego można wracać - oto jest życie!
       - I nigdy nie spotkał pan kobiety, z którą miałby pan ochotę się ożenić? - zapytała Natasza łagodnym głosem; oczy jej lśniły ciemnym blaskiem.
       Wedelmann, wpleciony w ciepło płynące z izdebki Nataszy, daleki od niepokoju, który zaczął ogarniać fronty, wyprostował wygodnie nogi; odczuwał błogie zadowolenie, że ciało jego powoli się odpręża, poczynając od zmęczonych nóg w grubych skarpetach, a na mięśniach karku kończąc.
       - Owszem - powiedział po chwili - była kobieta, z którą pragnąłem się ożenić. Były nawet dwie takie. Jedna pracowała jako kelnerka w naszej kantynie podoficerskiej - gorące serce, jasny umysł. Wyszła za mąż za podoficera, który jest dziś u mnie ogniomistrzem. Mają dziecko i są, o ile to jest w ogóle dziś możliwe, szczęśliwi. Zasłużyli sobie na to.
       - A ta druga?
       - Druga? To dziwna historia. Nazywała się Lora Coś w rodzaju dziecka z sutereny. Naprzód było mi jej żal - wyszła nieszczęśliwie za mąż. Potem zaczęła mi się podobać coraz bardziej. Miała dziecinny niemal głód życia, który nigdy nie został zaspokojony. Poza tym miała to, co się u nas określa jako słoneczne usposobienie. Oczywiście potrafiła zachować się również jak zwierzątko, jak kot na przykład.
       - Zapewne bardzo zmysłowa osoba powiedziała Natasza impulsywnie.
       Wedelmann udał, że nie dosłyszał tej aluzji podszytej zazdrością. - Dajmy temu pokój - powiedział. - To do niczego nie prowadzi Ja przecież także nie pytam panią o mężczyzn z jej przeszłości.
       - Może pan pytać - powiedziała Natasza szorstkim głosem. Byłam nawet zaręczona. Człowiek, którego kochałam, padł. Zaraz w pierwszych dniach pańskiej wojny. Może to pan go zastrzelił.
       - Może - powtórzył Wedelmann patrząc na nią jak na obcą istotę. - Nie ma rzeczy niemożliwych.
       - Owszem - ciągnęła Natasza nie mniej szorstko. - Jedno jest niemożliwe: żebym kiedykolwiek mogła pokochać morderców mego ukochanego.
       Wedelmann zamilkł. Odstawił mocnym ruchem filiżankę, która zabrzęczała. Natasza milczała również. Patrzyła na łóżko, na którego brzegu siedział sztywno porucznik. Zdawało się jej, że widzi skrzynkę ze sprzętem stojącą pod łóżkiem. To sprawiało jej satysfakcję. Musiała użyć całej siły woli, żeby nie patrzeć na skrzynię.
       Dalsza rozmowa jakoś się nie kleiła. Wedelmann zamierzał kilkakrotnie pożegnać się, ale ciągle odsuwał moment odejścia. Również Natasza była zdecydowana nie zatrzymywać go, gdyby chciał odejść, a jednocześnie starała się nie przerywać tej dręczącej rozmowy.
       Poczuli się oboje jakby wyzwoleni, kiedy zjawił się wreszcie ogniomistrz Asch, żeby zabrać ze sobą Wedelmanna.
       - Muszę pana uprowadzić, panie poruczniku. Zjawił się pułkownik Luschke.
       - W takim razie.. Pani zechce mi wybaczyć..
       - Ależ proszę.
       Podali sobie ręce nie patrząc na siebie. Nie powiedzieli już ani słowa. Natasza poszła naprzód i w milczeniu otworzyła drzwi.
       - Wybitnie chłodno - powiedział Asch, kiedy schodzili po drabiniastych schodach.
       - Jeżeli macie na myśli pogodę, jestem tego samego zdania.
       - Tak, na dworze jest również chłodno. Zgadza się. W powietrzu jest dużo śniegu.
       Opuścili dom nie usłyszawszy tym razem pieszczotliwego: "świński ryju!" Wedelmann zarejestrował to z ulgą. Asch był szczerze rozczarowany, gdyż przygotował sobie parę soczystych słówek, których chciał nauczyć małą.
       - Pułkownik się zjawił? - zapytał Wedelmann, kiedy się znaleźli na ulicy. - Co to mnie obchodzi? Dowódcą baterii jest kapitan Witterer.
       - Pułkownik Luschke żądał wyraźnie, żeby się pan porucznik u niego zameldował. Przybywa wprost na stanowisko ogniowe.
       - Ta gorliwość - powiedział Wedelmann przeskakując przez kałużę - jest więcej niż podejrzana.
       - To normalne - sprzeciwił się Asch. - Po tym, co zaszło, spodziewałem się Luschkego.
       Wedelmann uznał za właściwe nie wdawać się w szczegółową dyskusję na ten tak bardzo drażliwy temat. Maszerował ostro, jego długie nogi poruszały się równomiernym rytmem. Asch nadążał za nim nie bez pewnego trudu.
       - Proszę mieć względy dla starego ojca rodziny - powiedział.
       - Macie wiadomości z domu?
       - Nie, tylko wiadomości od piechoty. Ci kumple są na nas wściekli. Jesteśmy dziś dla nich czerwoną płachtą. Kiedy tylko o nas mowa, zaczynają pluć.
       - Dziecinada - powiedział Wedelmann ostro. - Nie poruszajcie w mojej obecności tego tematu, Asch.
       - Jeżeli pan porucznik tak rozkazuje, chętnie zrobię panu tę grzeczność. Żeby tak rzec, po starej przyjaźni. Ale czy pan porucznik naprawdę przypuszcza, że pułkownik Luschke wybierze sobie inny temat?
       - Nie jesteście pułkownikiem Luschke, Asch.
       - Żałuję tego czasami. Ale są również okresy, kiedy szaleję z radości, że nie tkwię w skórze pułkownika.
       Wedelmann zaostrzył jeszcze, o ile to było możliwe, tempo swoich kroków. Asch dreptał za nim. Spoglądał z zatroskaną miną na niebo, z którego zwisały gęste, szare chmury. Również i dym z chałup, unoszący się nad słomianymi dachami, zdawał się zapowiadać nadchodzącą niepogodę.
       Na zapasowym stanowisku przodków, tuż obok kwatery Wedelmanna parkował już samochód dowódcy pułku. Pułkownik
       Luschke stał przed stosem drzewa i siusiał. Kapitan Witterer, któremu towarzyszył kapral Krause, trzymał się w odpowiedniej odległości i obserwował czynność dokonywaną przez pułkownika z pełną respektu powściągliwością.
       Luschke, zapinając po drodze spodnie, ruszył w kierunku ze-. branych. Gdy się zbliżył, żołnierze zasalutowali wcale poprawnie. Pułkownik skinął gniewnie głową. - Gdybyście, panowie, prowadzili wojnę tak precyzyjnie - powiedział - jak wymusztrowaliście swoich żołnierzy, mógłbym siedzieć teraz pod piecem i czytać.
       - Tak jest, panie pułkowniku - powiedział kapitan Witterer, który nie bez racji poczuł się przede wszystkim dotknięty.
       Luschke opuścił na czoło swoją wytartą, zmiętą czapkę z daszkiem. Gruba, szara kominiarka z wełny otaczała jego bulwiastą twarz. Kartoflowaty nos wyskakiwał na tym tle groźnie w kierunku obecnych.
       - Przychodzi pan bardzo późno, panie poruczniku - powiedział Luschke. - Trzeba było pana szukać. Ale jeżeli był pan u dziewczyny, jest pan usprawiedliwiony.
       - W takim razie jestem usprawiedliwiony, panie pułkowniku. - W porządku - powiedział Luschke i uśmiechnął się. Potem pułkownik zwrócił się bezpośrednio do Witterera i powiedział:
       - Trzeba panu wiedzieć, kapitanie, że mam duże zrozumienie dla małych głupstw. Święci w miniaturze zawsze mnie irytują, tak samo zresztą jak pokazowe świntuchy. Chodzi tylko o właściwe proporcje.
       - Rozumiem to w zupełności, panie pułkowniku - powiedział Witterer uprzejmie.
       - Jeżeli na przykład ktoś w ogóle nie pije, wzbudza to we mnie nieufność. Ale jeżeli ktoś notorycznie chleje, jest dla mnie skończony. Od czasu do czasu kieliszeczek - to zupełnie w porządku. Podobnie jest z dziewczynkami.
       - Odpowiada to całkowicie moim zasadom, panie pułkowniku. Luschke podniósł wysoko brwi. - Może, panie kapitanie - powiedział po chwili - mamy te same poglądy, jeżeli chodzi o kobietki. Co się jednak tyczy wojny, mój wielce szanowny, zapatrywania nasze rozchodzą się mocno. Bardzo mocno.
       Witterer przełknął ten wyraźny zarzut w nienagannej postawie, co mu przyszło tym łatwiej, że Luschke odwrócił się od niego i małymi kroczkami poczłapał w kierunku stanowiska ogniowego. Obecni poszli za nim automatycznie.
       - Mapę - powiedział Luschke lakonicznie.
       Kapitan Witterer podał usłużnie swoją mapę dowódcy pułku. Luschke zorientował się jednym rzutem oka w terenie, ani na chwilę nie zwalniając kroku. Podążył od razu w kierunku drugiego działa.
       - Proszę ukryć się - zawołał Witterer.
       Pułkownik udał, że uwagi tej nie dosłyszał. Stanął w pobliżu stanowiska działa, jakieś dziesięć metrów od niego w stronę nieprzyjaciela, na małym pagórku. Świcie jego nie pozostało nic innego, jak zgrupować się dokoła pułkownika.
       Luschke patrzył z napięciem na teren nieprzyjaciela. Potem spojrzał na mapę i powiedział: - Kapitanie Witterer, czy jest panu wiadomo, jakiego to rodzaju zasługi zdobył pan sobie przez swoją pukaninę?
       - Nie, panie pułkowniku - odparł kapitan zgodnie z prawdą i ostrożnie, ucieszony tym, że Luschke użył słowa "zasługi", które w skarbnicy słów Witterera odgrywało wielką i wyjątkowo zaszczytną rolę.
       - Otrzymałem wiadomości - powiedział Luschke nie odrywając oczu od frontu - że przeciwnik ubiegłej nocy ściągnął artylerię.
       - Można się było tego spodziewać - powiedział Asch. - Czy wiadomo, o jakie siły chodzi?
       - Nie. Nieprzyjaciel pozwolił sobie nie poinformować nas o tym.
       - Moglibyśmy spróbować wywiedzieć się, panie pułkowniku - zaproponował kapitan Witterer z godnym pochwały zapałem.
       - W jakiż to sposób, panie kapitanie? - zapytał Luschke z zainteresowaniem, nie odwracając się.
       - Moglibyśmy, panie pułkowniku, wysłać patrol.
       Luschke stał nieruchomo na swoim małym wzgórzu. Wciągnął głowę w wąskie ramiona; zdawało się, że nasłuchuje. Nagle powietrze nad nimi zaszumiało. Coś głucho huknęło o ziemię. Potem z ostrym gwizdem posypały się metalowe odłamki.
       Witterer schylił się i zamierzał już paść na ziemię. Zgiął lekko kolana, pochylił szerokie plecy. Wyglądał prawie tak, jak by zamierzał usiąść na sedesie.
       - Pan chce się zmyć, kapitanie? - zapytał Wedelmann ledwie dosłyszalnie. Luschke stał nieruchomo jak pień.
       - Moździerz, średni kaliber - powiedział Asch spokojnie. Potem odwrócił się, zrobił spokojnie dziesięć kroków w tył i znikł w jednym z okopów.
       Drugi pocisk nie był również celny. Luschke odwrócił się i bez słowa lustrował swoją świtę. Witterer stał teraz wyprostowany, stojący obok niego Krause przybrał również wzorową postawę. Wedelmann zachowywał się tak, jak by go to wszystko najzupełniej nie interesowało.
       Luschke spojrzał w stronę okopu, z którego spokojnie wyglądał Asch. Pułkownik zaczął się uśmiechać. Potem, nie zmieniając wyrazu twarzy, spojrzał na kapitana Witterera.
       Ten uznał to za wezwanie do okazania swych uprawnień przełożonego. - Ogniomistrzu Asch! - zawołał - nie było rozkazu "kryj się".
       - Nie jest to też potrzebne! - krzyknął Asch w odpowiedzi. - Od kiedy do takich rzeczy potrzebny jest rozkaz?
       - Bierzcie łaskawie przykład z nas, Asch.
       - Dlaczegóż to? - odparł ogniomistrz uprzejmie. - To, co panowie tam wyczyniają, wcale nie jest dla mnie dobrym przykładem.
       - Coś podobnego...! - zawołał Witterer i spojrzał na ciągle jeszcze uśmiechającego się pułkownika i na nieruchomego Wedelmanna. - I co pan powie na to, panie poruczniku?
       - To samo, co Asch - odpowiedział tamten, opuścił grupą i jednocześnie z wybuchem trzeciego pocisku schronił się w jednej ze szczelin.
       Luschke beknął śmiechem. Witterera ogarnęło fatalne uczucie, że Bulwa śmieje się z niego.
       - Ależ z was kompania! - zawołał pułkownik w doskonałym humorze. Potem i on znikł w szczelinie.
       Witterer i Krause, którzy przez kilka sekund stali sami i dość bezradni na wzgórku, pośpieszyli za przykładem swego przełożonego. Decyzję ich przyspieszył czwarty pocisk, który uderzył niebezpiecznie blisko. Zwalili się więc na łeb, na szyję do wypełnionej już jamy.
       - Jak zawsze z rozmachem - zauważył Luschke łagodnie.
       Pod wpływem badawczych spojrzeń pułkownika Witterer poprawił hełm, który mu się przekrzywił na bok. - A pas, panie kapitanie - powiedział uprzejmie Asch. Witterer poprawił pas, którego klamra znalazła się teraz nad lewą kieszenią munduru.
       - Co pan właściwie przedtem powiedział, panie kapitanie? - zapytał Luschke podejrzanie słodkim głosem. - Chciał pan wysłać patrol?
       - Oczywiście pod warunkiem, że pan pułkownik wyraziłby swoją zgodę.
       - Tak, oczywiście pod tym warunkiem. A kto, pańskim zdaniem, miałby poprowadzić ten patrol? Chyba nie pan sam?
       - Może jakiś doświadczony podoficer, panie pułkowniku?
       - Na przykład?
       - Na przykład ogniomistrz Asch.
       - Ale nie na ochotnika - powiedział Asch zdecydowanym tonem.
       - Dlaczegóż to? - zapytał Luschke z zaciekawieniem.
       - Nie jestem bohaterem za wszelką cenę.
       - Jak się to pięknie składa - powiedział Luschke z szerokim uśmiechem. - Bo i ja nim nie jestem.
       
       Admirał w stanie spoczynku, Jacoby, którego należało tytułować ekscelencją, teść dowódcy dywizjonu zapasowego, okazał się prawdziwym człowiekiem. Jemu to właśnie został przydzielony jako ordynans kapral Vierbein. Pan admirał, odzwyczajony od dwóch dziesięcioleci od pełnienia służby i ostrej dyscypliny, zasmakował w rozkoszach uprzejmości.
       Po przybyciu do hotelu, gdzie zarezerwowano dla niego aż dwa pokoje, po pożegnaniu się z córką, której nie można było w żaden sposób nazwać młodocianą, i przyszłym swym zięciem, dowódcą dywizjonu, przezywanym "brzuchaczem", pozostał sam na sam z Vierbeinem. I natychmiast stał się ludzki.
       - Zostawcie to, mój drogi - powiedział jowialnie, kiedy Vierbein w myśl wypisanych na kartce służbowych instrukcji zaczął zabierać się do rozpakowywania waliz admirała. - Sądzicie, że jestem już na to za stary?
       - Nie, ekscelencjo! - zawołał Vierbein rześko.
       - Zostawcie tę ekscelencję, kiedy jesteśmy sami.
       - Tak jest, ekscelencjo!
       - Nie jest to między starymi towarzyszami broni w zwyczaju.
       Vierbein trzasnął obcasami na znak zgody i zabrał się do dalszego rozpakowywania. Admirał Jacoby upierał się, żeby mu być pomocnym. Po kwadransie dwaj "starzy towarzysze broni" czyścili wspólnie liczne ordery admirała.
       - Cała kupa, prawda? - powiedział ekscelencja i zaczął bębnić na długiej baretce jak na ksylofonie. - Kiedy człowiek zostaje admirałem, otrzymuje te rzeczy pocztą. Oczywiście nie wszystkie. Jeden z orderów, ten tutaj, dostałem od jego cesarskiej mości osobiście.
       - Wasza ekscelencja znał jeszcze jego cesarską mość! - zawołał Vierbein z czołobitnym podziwem.
       Admirał, który przybył w granatowym ubraniu cywilnym, a w specjalnej walizie przywiózł ze sobą swój mundur galowy ze wszystkimi dodatkami, włożył teraz wygodną kurtkę domową. Zaczął rozglądać się za filcowymi pantoflami, które mu usłużny Vierbein natychmiast podał.
       - Jego cesarska mość i ja - oświadczył ekscelencja rozsznurowując buty - byliśmy zaprzyjaźnieni, jeżeli wolno mi użyć tego śmiałego sformułowania. Wolno mi było od czasu do czasu udzielać rad jego cesarskiej mości w sprawach dotyczących marynarki; mam prawo twierdzić, że jego wysokość cenił sobie moje rady prawie tak, jak rady szefa admiralicji.
       Kapral Vierbein był pełen podziwu. Siwowłosy stary pan, o twarzy dziadka do orzechów, pooranej zmarszczkami, wyglądał jak postać z bajki i przypadł Vierbeinowi do młodzieńczego serca. Kapral Vierbein był wniebowzięty i uszczęśliwiony, że tak wybitny strateg i dowódca potrafi być taki miły.
       Poinformowawszy się o odznaczeniach Vierbeina i czynach, które je poprzedziły, cesarski marynarz Jacoby obwieścił jowialnie: - A teraz, drogi mój kolego, wychylmy kieliszeczek za pomyślność chrześcijańskiej żeglugi.
       Vierbein, na którego czekała Ingrid Asch, odważył się, zachowując jak największą ostrożność, na zastrzeżenie: - Ekscelencja pozwoli sobie zameldować, że capstrzyk...
       - Nie ma zmartwienia, mój drogi. Dopóki ja tu jestem, pozostajecie pod moją osobistą ochroną. Jeżeli zechcecie przyjść później, skończyć prędzej służbę, jeżeli macie jakieś życzenie - nie krępujcie się. Oświadczycie tylko: na rozkaz admirała. Będę krył wszystko! Przecież jako towarzysze broni powinniśmy podtrzymywać się wzajemnie.
       Vierbein w obliczu tego pełnomocnictwa in blanco, udzielonego mu tak wspaniałomyślnie przez jego ekscelencję, znieruchomiał z wdzięczności. Jako idealista postanowił sobie uroczyście nigdy tego zaufania nie nadużyć. Tymczasem admirał zadzwonił na kelnera.
       - Trzy karafki i dwa kieliszki - rozkazał. - Chcemy się napić witrażu kościelnego.
       - Witrażu? - zapytał zdumiony kelner.
       - Nie służył pan w marynarce, nie jeździł pan nigdy po morzu w charakterze stewarda? Nigdy nie był pan zaproszony na polowanie w Prusach Wschodnich?
       Kelner potrząsnął przecząco głową.
       - Dziwiłbym się temu co prawda - powiedział admirał lustrując bladego, chudego kelnera, typowego cywila o krzywych nogach.- A więc witraż składa się z równych ilości rumu, araku i czerwonego wina. Te trzy różne barwy przypominają szklaną mozaikę w pewnych gmachach. Stąd nazwa "witraż kościelny".
       - Tak jest, ekscelencjo - powiedział kelner potulnie i znikł. Wrócił po dłuższej przerwie. Przyniósł jednak trzy wypełnione karafki, miał bowiem polecenie spełniać każde, dosłownie każde, życzenie admirała.
       Vierbein zrezygnował z rzucenia okiem na zegarek. Przychylność admirała rozpierała mu pierś. Nie miał odwagi sprawić uprzejmemu staremu panu zawodu. A więc Ingrid musi poczekać. Vierbein postanowił poświęcić się dla żołnierskiej sprawy. Czynił to nie tylko z przeświadczenia, ale i z wdzięczności: liczył się bowiem z tym, że przełożony będzie co najmniej bogiem, a znalazł protektora o ojcowskim sercu.
       Admirał Jacoby rozkoszował się szacunkiem okazywanym mu przez kaprala Vierbeina. Był zawsze przyjacielem swoich podwładnych. W ciągu tych wszystkich długich lat, które nastąpiły po jego przejściu na emeryturę po pierwszej wojnie światowej, odczuwał boleśnie brak tej serdecznej koleżeńskości.
       - Spisałem swoje wspomnienia z wojny i pokoju - powiedział przy trzecim "witrażu". - Ale nie mogą się, rzecz oczywista, ukazać, dopóki jego cesarska mość i ja jeszcze jesteśmy przy życiu.
       W haniebnym okresie Republiki Weimarskiej admirał zajmował się na Pomorzu, zawsze w pobliżu wybrzeża, sadzeniem kapusty, potem, nie chcąc całkowicie zardzewieć, stał się udziałowcem przedsiębiorstwa dostarczającego cukrowniom buraków. Nie trzeba chyba dodawać, że chodziło tu o przedsiębiorstwo posługujące się przy transporcie statkami parowymi. Z nastaniem Trzeciej Rzeszy, której führer miał zawstydzająco niski stopień służbowy, przyszło kilka dumnych dni, podczas których mógł paradować w swym galowym mundurze z przyległościami.
       - Obecnego wodza naczelnego - powiedział Jacoby - nie można oczywiście porównać z jego cesarską mością, ale to nie jest, broń Boże, ocena jego wartości. Chcę przede wszystkim powiedzieć, co następuje: jego cesarska mość nosił ze szczególnym umiłowaniem mundur marynarski.
       Vierbein milczał z szacunkiem i pił dzielnie, małymi łykami. Admirał zestawił czwarty "witraż", który w świetle błyszczał obiecująco. Potem z uczuciem błogości zaczął sączyć ciężki trunek. Jego marynarska twarz lśniła nieustraszoną odwagą dowódcy floty.
       - Nie mam nic przeciwko tej wojnie - powiedział admirał - choć nie wszystko uważam w niej za bezwzględnie słuszne.
       Vierbein, przygotowany na wielkie rewelacje, prawie zapomniał oddychać. Miał wrażenie, że czuje wzniosłość tej godziny. Doradca jego cesarskiej mości zabierał się właśnie do udzielenia zwykłemu kapralowi wielko-niemieckiego Wehrmachtu historycznych pouczeń w skali światowej.
       - Za mało koncentracji na sprawie opanowania mórz - powiedział ekscelencja. - To może w pewnych okolicznościach odbić się bardzo negatywnie. Poza tym jednak również ta wojna wydobywa na powierzchnię wszystkie siły narodowe. Jedno tylko mogę powiedzieć: uzyskane osiągnięcia wzbudzają respekt.
       Patrzył marzycielsko i łagodnie w swój kieliszek. Tak, nie był niezadowolony, potępiał tylko jaskrawe błędy w dziedzinie marynarki. Ale poza tym ożywiły się przecież wreszcie najbardziej nawet spróchniałe piszczele niemieckie. Podobnie wyglądała sprawa z jego córką: siedziała w domu i czekała bez widocznego rezultatu, a kiedy przyszła wojna i ona wstąpiła na służbę. A oto wyniki! Wychodzi teraz za mąż za dowódcę dywizjonu. Choć nie należy on do egzemplarzy pierwszej klasy, a w dodatku jest rezerwistą, jest jednak bądź co bądź dowódcą.
       - Taka wojna - powiedział po chwili - jest jednak matką wszystkich spraw.
       Po piątym "witrażu" wolno było koledze Vierbeinowi pożegnać się. Niech przyjdzie jutro przed południem, mniej więcej koło dziesiątej. Ale bez szczotek. Niech poszuka krawca, który by się nadawał do wyprasowania admiralskiego munduru.
       Lekko zamroczony kapral Vierbein z trudem trzymał się na nogach. Mimo późnej godziny chciał pójść do Ingrid Asch, ale piekielna mieszanka z rumu, araku i czerwonego wina tak na niego podziałała, że szukając ulgi musiał oprzeć się o mur. Z miękkimi kolanami i, jak mu się zdawało, z głową jak dynia udał się do koszar i padł na łóżko. Zanim zasnął, raz jeszcze poczuł przypływ wdzięczności; uważał za zrządzenie niebios, że los zaprowadził go do admirała Jacoby, którego postanowił nazwać "ojczulkiem". Był przekonany, że jego Ingrid będzie z tego tak samo uradowana jak on.
       Potem opadł go ołowiany sen. Vierbein zapomniał na wiele godzin o wszystkim: i o niespokojnej wojnie, i o nie mniej niespokojnej ojczyźnie, i o swej tęsknocie za dziewczyną, i o dobroci admirała, i o oszołamiająco ciężkim "witrażu".
       Kiedy się obudził, było już zupełnie widno Stał przed nim podoficer dyżurny i uśmiechając się jak spiskowiec szepnął: - Nie psuj teraz zabawy. Schulz nigdy by ci tego nie przebaczył.
       Vierbein podniósł się spiesznie. Czuł ostre bóle w tyle głowy. Wypił za wiele. Usta miał suche, oczy odmawiały posłuszeństwa. Upłynęło sporo czasu, nim się dobrze zorientował, co się w jego pokoju rozgrywa.
       - Lustro już zdemontowałem - powiedział dyżurny i zachichotał.
       Vierbein zorientował się nie bez wysiłku, że kapral Ruhnau leży na swym łóżku z twarzą czarną jak smoła. Również twarz kaprala Bartscha pomalowana była na kolor kruczoczarny. Obie gęby wysmarowano porządną porcją pasty, która by starczyła na parę butów z cholewami.
       - A to ci kawał! - szepnął podoficer dyżurny z uciechą i klepnął Vierbeina po ramieniu. - Wysmarowano ich dzisiejszej nocy, kiedy zupełnie pijani próbowali wleźć do Lory Schulz. Najkomiczniejsze jest to, że każdy z nich jest przekonany, iż tylko tego drugiego wysmarowano pastą do butów. Dopóki nie spojrzą w lustro, żaden z nich nie zauważy, co się naprawdę stało.
       Vierbein potrząsnął swą obolałą głową z gwałtownym zdumieniem. Potem spojrzał na poczernione twarze obu "łamaczy blokady" i uznał, że sytuacja nie jest pozbawiona pewnego komizmu.
       - Schulz czeka już z kilkoma panami na korytarzu - powiedział podoficer dyżurny. - Zaraz zacznie się tu widowisko. Żebyś nie wpadł na pomysł oświecenia ich; w takich sprawach Schulz nie zna żartów.
       Vierbein wylazł nie bez trudu z łóżka i poszedł do umywalni pod zlew. Zanurzył w nim obolałą głowę kilkakrotnie, po czym ją obmacał.
       Tymczasem podoficer dyżurny zbliżył się do drzwi i otworzył je szeroko. Na korytarzu stał w wyczekującej pozie wraz z eskortą porucznik Schulz, który kiwnął głową w radosnym oczekiwaniu.
       Podoficer dyżurny przyłożył do ust gwizdek i przeraźliwie zagwizdał, po czym zawołał: - Alarm, alarm!
       Obaj "szturmowcy", których łóżka stały obok siebie, skoczyli na nogi, wytrzeszczyli oczy i spojrzeli na siebie ze zdumieniem. Gęby mieli szeroko otwarte. Powoli zaczęło im świtać, co zaszło ubiegłej nocy. Później ryknęli śmiechem.
       - Alarm! - zawołał podoficer dyżurny.
       "Nocni myśliwcy" ciągle jeszcze wyli z rozkoszy. Każdy z nich był zdania, że tylko on ma powód do tego ryku. Tylko ten drugi był "czarny".
       - Czyście nie słyszeli, że jest alarm, wy Mulaci! - popędzał ich Schulz. - Pokażcie no, co to jest tempo. - Jego świńskie oczki błyszczały radośnie.
       Kaprale, zataczając się lekko, narzucili na siebie swoje łachy, sięgnęli po hełmy i wybiegli. Schulz i otaczająca go eskorta rżeli, jakby się dusili ze śmiechu. Adiutant dywizjonu, czerwony jak rak, pozwolił sobie na danie Schulzowi kuksa w bok; Schulz udał, że tego nie zauważył. Stojący z tyłu Vierbein potrząsnął głową.
       Na korytarzu podniósł się radosny zgiełk. Kilka tuzinów żołnierzy obstąpiło wypacykowanych na czarno kaprali, którym powoli zaczęło świtać w głowie, co się im przytrafiło. Popędzili obaj w stronę lustra wiszącego na ścianie i wlepili w nie zdumione spojrzenia.
       Potem zaczęli miotać dzikie przekleństwa i popędzili do swego pokoju; towarzyszył im orkan śmiechu.
       Jeszcze drżący z wściekłości, że się tak żałośnie dali nabić w butelkę, stanęli przed Schulzem. Wypolerowane na czarno twarze zmieniły się w dziko wykrzywione maski. Czuli gwałtowną chęć skoczyć Schulzowi do gardła. Ale nie oszaleli jeszcze na tyle, żeby to zrobić.
       Schulz łapał ustami powietrze i ocierał łzę z lewego oka. Już się dawno tak nie uśmiał. To był znowu nareszcie iście męski kawał. Więcej jeszcze: prawdziwie żołnierski kawał. Nagle ni stąd, ni zowąd spoważniał. Skinął na swą eskortę, żeby się oddaliła. Potem przez długi czas nie spuszczał oka z "asów". - Oto skutki tego - powiedział groźnie cichym głosem - że wyciągacie wasze brudne łapska po damy, które was nic nie obchodzą.
       - Pomyliły nam się drzwi - powiedział pokornie Bartsch.
       - To się już z pewnością więcej nie przytrafi - obiecywał Ruhnau.
       - Jaką to butelkę wódki chcieliście odebrać mojej żonie?
       - Wszystko miało być dla pana porucznika.
       - To pewne, że myśleliśmy przy tej okazji tylko o panu poruczniku.
       - Co to była za butelka wódki, wy obwiesie? Stali niemi i ogłupiali, robili żałosne wrażenie.
       - Jazda, gadać! - Ponieważ ciągle jeszcze nie było odpowiedzi, Schulz oznajmił: - Jeżeli nie chcecie ze mną gadać, wy rzezimieszki, postaram się dla was o innego dowódcę baterii, i to dosyć daleko stąd.
       Miało się wrażenie, że "bracia sjamscy" zbledli pod grubą warstwą pasty do butów. Stali nieruchomo z głupimi minami. Potem jeden trącił drugiego energicznie w bok.
       Bartsch powiedział: - To butelka, którą pańskiej żonie przyniósł Vierbein.
       - Tak jest, panie poruczniku - powiedział dzielnie stojący z tyłu Vierbein.
       Schulz stał przez chwilę jak wryty. Wysunął podbródek, ręce zwisały mu jak cepy. Potem zrobił niemal pełny zwrot w tył i wypadł na zewnątrz.
       - Ach wy draby! - powiedział Vierbein pogardliwie. Bartsch wzruszył ramionami. - Zostaw to, kolego - powiedział. - Przecież walczymy tu o życie.
       - Tak - odezwał się Ruhnau i skinął ciężko głową. - Taka wojna to cholerna rzecz.
       - Ty, kolego, nie masz nic do stracenia. I tak wracasz na front. U nas sprawa wygląda zupełnie inaczej.
       - Chyba to rozumiesz - a może nie? Nie rozumiesz? Gdzież podziało się w takim razie owo słynne koleżeństwo frontowe?
       - Możecie mnie pocałować w dupę! - zawołał Vierbein niezwykle jak na niego ostro.
       - Piękne maniery! - stwierdził melancholijnie Bartsch.
       - I taki - dodał Ruhnau - chce bronić ojczyzny. Obydwaj zaczęli w idealnej zgodzie zeskrobywać ze swych gęb pastę do butów. Użyli terpentyny i mydła, szczotek i szmat do szorowania. Kiedy wszystko to nie pomagało, wzięli płyn do wywabiania plam.
       Po godzinie wypłynął znowu podoficer dyżurny, uśmiechnął się do Bartscha i Ruhnaua, których nazwał "praczkami", i powiedział do Vierbeina: - Natychmiast do porucznika Schulza!
       Vierbein skinął głową. Oczekiwał tego, był na to przygotowany. Był zdecydowany znieść po męsku to, co go czeka, i nie dać się ześwinić. Ostatecznie miał tu wykonać zlecone sobie zadanie.
       Udał się naprzód do kancelarii baterii dowodzenia.
       Schulz przebywał jednak w sztabie dowództwa dywizjonu jako zastępca dowódcy. Vierbein odbył więc pielgrzymkę do głównego budynku i zameldował się tam. Jeszcze raz powiedział sobie: nie dać się ześwinić.
       Schulz, rezydujący przy dawnym biurku pułkownika Luschke, spojrzał uważnie na Vierbeina. Kapral zauważył ze zdziwieniem, że porucznik wygląda niemal pokojowo, w każdym razie nie tak, jak gdyby miał zamiar rozpętać jedną ze swoich słynnych burz. - Vierbein - powiedział Schulz tonem zaskakująco rzeczowym - weźmiecie dziś udział w ostrym strzelaniu.
       - Proszę wybaczyć, panie poruczniku - odparł Vierbein układnie - ale jego ekscelencja pan admirał kazał mi przyjść do siebie.
       - Jesteście nam tutaj potrzebni, Vierbein.
       - Nie wiem, panie poruczniku, czy jego ekscelencja pan admirał...
       - Przydzielę mu na ordynansa kogoś innego. Bartscha, Ruhnaua albo obu razem.
       - Jego ekscelencja pan admirał rozkazał jednak wyraźnie, żebym dziś punktualnie o dziesiątej...
       - No dobrze, Vierbein, zróbcie to jeszcze. Ale po południu chcę was widzieć na ostrym strzelaniu. Będziecie mogli nauczyć się czegoś. A poza tym po to tu jesteście. W czasie ostrego strzelania wypróbujemy również zapotrzebowane przez pułkownika Luschke radiostacje. Zobaczycie wtedy, jak funkcjonują.
       - Tak jest, panie poruczniku.
       - Być może pojutrze obejmiecie na ostrym strzelaniu działon. Będziemy walili w makiety czołgów. W obecności generała. Będziecie mu mogli pokazać prawdziwą robotę.
       Vierbein zrozumiał. Prawdopodobnie generał zapowiedział niespodzianie przed półgodziną swe przybycie na ostre strzelanie. Stwarzało to dla porucznika Schulza, który zastępował chwilowo dowódcę dywizjonu, wielką szansę. Nareszcie będzie mógł pokazać, jaki zuch z niego! Doświadczony w ostrym strzelaniu, na szczęście obecny i uchwytny, Vierbein miał mu być przy tym pomocny. Tak, Vierbein zrozumiał, w jakiej grze ma uczestniczyć. Długoletnie obcowanie z Aschem uczyniło go w pewnym stopniu jasnowidzem.
       - Co się tyczy drugiej sprawy - powiedział Schulz bawiąc się suszką - to nie mogę sobie wyobrazić, żeby tak znakomity żołnierz jak wy mógł popełniać niebezpieczne dla życia głupstwa.
       Obaj zamilkli. Każdy czekał, by przemówił drugi, ale na razie na próżno.
       W pokoju panowała zupełna cisza. Potem wdarł się koszarowy hałas: śpiewny krzyk i krzykliwy śpiew. Porucznik Schulz wstał i osobiście zamknął gwałtownym ruchem okno.
       - Vierbein - powiedział po jakimś czasie - teraz możecie mi nareszcie dowieść, że naprawdę jesteście dobrym żołnierzem. Będę rad, jeżeli się wam to uda.
       
       Pułkownik Luschke stał w kościele, rozkraczywszy nieco nogi, z pochylonym naprzód tułowiem, jak gdyby opierał się o poręcz. Tam gdzie stał, mieścił się kiedyś ołtarz. Teraz na tym miejscu syczał palnik acetylenowy.
       Luschke patrzył w biały żar wżerający się w żelazną płytę. Żołnierze w okularach ochronnych pracowali gorliwie. Obecność dowódcy wpływała na przyśpieszenie tempa ich pracy.
       Jak zawsze elastycznym krokiem przemaszerował przez obszerną halę, zapchaną pojazdami i maszynami, kapitan Witterer. Ustawił się obok pułkownika, naprzeciwko palnika, i dziarsko przyłożył rękę do daszka czapki, - Kapitan Witterer melduje się na rozkaz.
       Luschke dotknął dwoma palcami skroni, patrzył dalej na deszcz iskier. W skrytości ducha żal mu było żołnierzy tego warsztatu. Wiedział, że go przeklinali, bo często przebywał w ich rejonie, a sama jego obecność automatycznie zwiększała ich wysiłki. Nigdzie zaś nie spotykało się go tak często jak tutaj.
       - Kapitan Witterer melduje się na rozkaz! - zameldował się powtórnie nowy dowódca trzeciej baterii.
       - Uważa pan, że źle słyszę? - zapytał pułkownik nie podnosząc wzroku.
       Witterer pośpieszył z zaprzeczeniem. Stał jeszcze przez krótką chwilę w pozycji na baczność, potem przybrał ostrożnie postawę "spocznij" postanawiając odczekać.
       Luschke, ciągle jeszcze zapatrzony w syczące płomienie, uśmiechnął się nieznacznie. Żołnierze jego warsztatu nie wiedzieli, dlaczego tak często wśród nich przebywa - nie mogli tego wiedzieć. Przebywał tu najczęściej nie ze względu na nich, przyciągał go jak magnes stary, zrujnowany kościół. Był w nim odblask wielkości i ciszy, związanych nieodłącznie z tym podeptanym, porozrywanym, pooranym bruzdami śmierci kawałkiem ziemi.
       Pułkownik podniósł wolno głowę; wydawało się, że zaczyna się przyglądać badawczo otaczającym go żołnierzom. Żaden z nich nie miał odwagi spojrzeć na niego, wszyscy pochylili się jeszcze bardziej nad swoją pracą. Witterer uznał za wskazane wrócić do postawy na baczność.
       Ale Luschke patrzył w górę ponad ściany, tam gdzie łuki pozbawione okien strzelały w otwarte smutne niebo. Miał wrażenie, że jakiś zmarły na próżno wyciąga swe olbrzymie ręce ku Bogu.
       Potem odwrócił się gwałtownie, zrobił dwa kroki w kierunku Witterera i zapytał: - Ile czasu potrzebuje pańska bateria, żeby być gotowa do marszu?
       - Czterdzieści dwie minuty - odpowiedział Witterer bez namysłu.
       - Skąd pan wie o tym z taką dokładnością?
       - Na podstawie ćwiczeń, panie pułkowniku. Trzy dni temu bateria potrzebowała na to prawie godziny. Wczoraj doszliśmy do czterdziestu dwóch minut. Chcę jednak doprowadzić do maksimum trzydziestu minut.
       - Czy jest pan przekonany, panie kapitanie Witterer, że chłopaki nie nabiły pana w butelkę?
       - Ależ oczywiście. Meldunki, które otrzymałem...
       - ...zostały przez pana sprawdzone?
       - Częściowo tak.
       - Częściowo! - Luschke, zadowolony, roześmiał się. - Nigdy pan nie dojdzie, jakimi kruczkami chłopaki się posługują. W każdym razie nie uda się to panu. Pański Soeft na przykład potrzebuje dla swych zapasów całej kolumny przewozowej.
       - Ale kapral Soeft zameldował już po dwudziestu pięciu minutach pełną gotowość marszową swojej kolumny. Mnie osobiście, a raczej szefowi baterii.
       - Tylko tak dalej - powiedział Luschke z ironią - a teoretycznie będzie pan mógł to zrobić w ciągu dziesięciu minut. W każdym razie, panie kapitanie Witterer, powinien pan spróbować uruchomić swój kram w ciągu dwóch do trzech godzin. Po dłuższej ciszy pierwszy wymarsz bywa zwykle nieco trudny, ale kiedy już raz mechanizm wojny wprawi się w ruch, trudność polega niemal wyłącznie na tym, żeby go znowu zatrzymać.
       - Tak jest, panie pułkowniku - powiedział Witterer udając, że zrozumiał wszystko, co jego dowódca przed chwilą tu wywodził.
       Pułkownik odwrócił się i podszedł do jednego z filarów stojących w głębi. Witterer pośpieszył za nim. Stanąwszy pod filarem Luschke powiedział: - Panie kapitanie, proszę w ciągu trzech dni przygotować się wraz ze swoją baterią do zmiany stanowisk. Cel marszu leży o trzydzieści osiem kilometrów w tyle.
       - W tyle, panie pułkowniku?
       - Czyżby to pana wyprowadzało z równowagi, panie kapitanie? Chyba na serio nie wyobraża pan sobie, że maszerujemy wyłącznie naprzód. Ubiegłego grudnia dała drapaka cała armia, odwalając od razu dobrych kilkaset kilometrów - od Tuły aż do pozycji, które zajmujemy obecnie. I to wkrótce po tym, jak nasz führer obwieścił, że kampania na wschodzie została zakończona. Powiedzmy, że się pomylił.
       - Tak jest, panie pułkowniku.
       - Teraz, przed ofensywą wiosenną, dokonujemy tu przegrupowań, stwarzamy sobie podstawę do odskoku. Można jednak również powiedzieć: nareszcie naprawiamy błędy popełnione przed trzema miesiącami. Niech pan to nazwie wyrównywaniem frontu, panie kapitanie.
       - Tak jest, panie pułkowniku - powiedział Witterer z niezadowoleniem bojowego żołnierza, który stale pali się do tego, żeby wrogowi wygarbować skórę.
       - A więc w ciągu trzech dni! Jutro rozpozna pan z Wedelmannem nowe stanowiska. Szczegóły u mego adiutanta. Ale wszystko bez hałasu! Sprawa pozostaje tajna. Kiedy przyjdzie pora, pomaszerujemy w nocy - oderwiemy się od przeciwnika pod osłoną ciemności. Niespodziewanie. Rosjanie będą musieli następnego ranka spojrzeć w próżnię.
       - Tak jest, panie pułkowniku - powiedział kapitan Witterer i na myśl o głupich, potwornie głupich minach przeciwników ryknął śmiechem. To przecież prawie jak u Karola Maja!
       Luschke przyglądał się Wittererowi z zainteresowaniem. Reakcje jego bawiły pułkownika, utwierdzały go w jego przypuszczeniach: z tym Wittererem będzie jeszcze zabawa. Miejmy nadzieję, że tylko zabawa.
       - Co pan właściwie przedsięweźmie dziś po południu? - zapytał Luschke.
       - Jeśli pan pułkownik przywiązuje wagę do mojej obecności...
       - Chcę panu tego oszczędzić - powiedział Luschke łagodnie.
       - W takim razie skontroluję jeszcze ostatnie przygotowania do występu zespołu rozrywkowego, który, jak panu pułkownikowi niezawodnie wiadomo, odbędzie się u nas jutro wieczorem w bazie transportowej.
       Luschke milczał wyczekująco i obmacywał filar, obok którego stał. Kamienny słup był chory; wżerał się weń trąd. Jeszcze kilka lat - i zawali się na amen.
       - Sądzę, że pan pułkownik uważa za wskazane, by mimo nowej sytuacji zapowiedziana impreza odbyła się, chociażby dla zamaskowania naszych zamiarów.
       - Jestem zawrze rad, kiedy żołnierze mają rozrywkę. Uważam tylko, że pan, panie kapitanie, najmniej potrzebuje takiej odmiany.
       - Jak mam to rozumieć, panie pułkowniku? - zapytał Witterer lekko zdenerwowany.
       - Tak, jak należy.
       - Skoro już tu jestem, panie pułkowniku...
       - Bardzo to sobie cenie, kapitanie, kiedy oficerowie moi dbają również o duchowe zadowolenie swoich żołnierzy. Pański pociąg do widowisk imponuje mi po prostu. Martwiłbym się tylko, gdyby pan postępował zbyt jednostronnie.
       - Tak jest, panie pułkowniku.
       Luschke syknął teraz ostro: - Kiedy był pan w szpitalu? Zdumiony Witterer milczał bezradnie przez kilka sekund. Żmijowate spojrzenie Luschkego mocno go niepokoiło. Odpowiedział z pewnym trudem: - Jeszcze nigdy, panie pułkowniku. Jestem, zupełnie zdrów.
       - Tu w szpitalu polowym - mówił Luschke prowokującym szeptem - leży kilku żołnierzy z pańskiej baterii. Według raportu jest ich trzech. Zranienie, odmrożenie, zapalenie płuc. Czy nie przyszło panu nigdy na myśl odwiedzić ich, zająć się nimi?
       - Tak jest, panie pułkowniku - wyjąknął Witterer. Chciałem...
       - Nie będę wobec tego pana zatrzymywać - powiedział pułkownik lakonicznie; odwrócił się i zaczął uważnie oglądać zatarte resztki malowidła ściennego, w którym woda wyżłobiła czarne, potwornie zniekształcające kanały.
       Witterer uznał się za zwolnionego, zasalutował w próżnię i wyszedł spiesznym krokiem.
       Czekający na niego przed kościołem kapral Krause otworzył gwałtownym ruchem drzwiczki samochodu, w którym siedział rozparty Kowalski. Witterer wsiadł bez słowa. Krause wśliznął się do tyłu, Kowalski nacisnął nogą starter.
       - A więc do uroczych kobietek - powiedział jowialnie i włączył pierwszy bieg.
       - Do szpitala! - zawołał Witterer.
       Kowalski, szczerze zaskoczony, dał takiego gazu, że wóz ruszył w krótkich, dzikich podskokach. Uspokoiwszy go nieco powiedział: - Nie do wiary!
       - Zaniechajcie łaskawie tych głupich uwag, bombardierze! - zawołał Witterer ostro.
       - Wcale nie są takie głupie - odpowiedział z całym spokojem Kowalski.
       - Zamknijcie gębę, człowieku! - krzyknął kapitan.
       Kowalski wzruszył ramionami i dał gazu. Znowu potwierdzało się jedno z jego doświadczeń: dyskusje z pewnymi przełożonymi były całkowicie bez sensu. Syty nie zrozumie nigdy głodnego.
       Wóz kołysząc się na wszystkie strony podjechał pod długi drewniany budynek, nad którego wejściem zwisała ospale flaga Czerwonego Krzyża. Witterer wysiadł, wygładził fałdy swego płaszcza i powiedział do Krausego: - Każcie się zawieźć do panny Ebner. Wytłumaczcie mnie przed nią i powiedzcie, że się zjawię za jakąś godzinę.
       Kapral powtórzył otrzymane polecenie całkowicie i dosłownie. Kowalski słuchał z zainteresowaniem, delektując się sprężystością Krausego. Potem, ledwie tamten zdążył powiedzieć ostatnie słowo, dał gazu i ruszył w szalonym tempie, żeby jak najprędzej zobaczyć Charlotte.
       Tymczasem Witterer udał się do szpitala, wszedł do poczekalni i natknął się tam na siostrę, której jego stopień kapitana niezbyt, zdaje się, zaimponował. Była zajęta wnoszeniem na listę całego mnóstwa danych, odnotowanych na długich kartkach.
       - Przepraszam - powiedział Witterer mało uprzejmie, gdyż siostra kazała mu przez dłuższą chwilę czekać, nie zwracając na niego uwagi - chciałbym odwiedzić moich żołnierzy.
       - Nazwiska? Na jakim oddziale leżą?
       Witterer oburzony, że się go należycie nie respektuje, dał głośno i wyraźnie wyraz swemu niezadowoleniu z "nieodpowiedniego sposobu stawiania pytań". Rogata siostra odpowiedziała nie mniej głośno. Zaczęli ujadać na siebie.
       - Proszę nie zapominać - powiedziała siostra - gdzie się pan znajduje!
       - Do pioruna! - ryknął Witterer. - Czy my z frontu jesteśmy dla was, czy też wy jesteście dla nas? Cóż to za świński chlew! - Przy słowie "chlew" zjawił się jak na zawołanie lekarz. Sprawiał wrażenie, jak by miał zamiar zachować się energicznie. Zorientowawszy się jednak, że ma przed sobą kapitana, stał się koleżeński; jak wszyscy oficerowie mający poczucie swojej wartości prędko się porozumieli. Po dziesięciu minutach Witterer był w posiadaniu względnie dokładnych danych o swoich żołnierzach.
       - Zależy mi bardzo na tym - oświadczył - żeby moi żołnierze znowu powrócili do zdrowia. I to możliwie prędko. Na froncie potrzebny nam jest każdy człowiek, zwłaszcza teraz.
       - Rozumiem - powiedział lekarz.
       Witterer skinął głową. Wydawało mu się, że teraz i on zrozumiał, w jakim celu pułkownik skierował go tutaj. Jasna sprawa! Luschke, nie odznaczający się delikatnością, chciał, by jego podwładni dowódcy dostarczyli mu zdolnych do walki oddziałów, jako że nadszedł czas, kiedy nie można zrezygnować z żadnego żołnierza. Czasy urlopowanych, odkomenderowanych i chorych minęły. Witterer wiedział teraz, po co tu jest.
       Snując tego rodzaju rozmyślania, które uważał za wspaniałe, nie zwracał zbytniej uwagi na otoczenie. Zaprowadzono go na obszerną salę zapchaną chorymi. Większość leżała na grubych siennikach. Można nawet było zauważyć bieliznę pościelową.
       Jakiś blady żołnierz, owinięty kilkoma kocami, patrzył na niego z oddaniem. A więc to jeden z jego baterii. Witterer wyjaśnił mu, kim jest, i postawił parę pytań natury ogólnej. Uważał, że odpowiedzi nie są wprawdzie wyraźnie optymistyczne, ale mogą się przydać.
       - Jak się czujecie? - zapytał.
       Chory na zapalenie płuc odparł: - Już o wiele lepiej, panie kapitanie.
       - No widzicie! Za parę dni będziecie mogli znowu być u nas. Chyba cieszycie się z tego?
       - Tak jest, panie kapitanie powiedział żołnierz słabym głosem.
       Witterer spojrzał na zegarek, wypowiedział, jeszcze kilka krzepiących słów i pożegnał się. Żołnierz chory na zapalenie płuc pożegnał go spojrzeniem bez wyrazu. Patrzył jeszcze chwilę na szerokie plecy Witterera nad opiętymi spodniami i na wielki rewolwer kołyszący się mu na tylnej części ciała.
       Odwiedziny u żołnierzy z odmrożeniami miały przebieg podobny. I tu Witterer miał wrażenie, że spotkał się z uczciwą gotowością, ale i tu odczuł brak optymizmu. Lewa ręka żołnierza była owinięta grubą warstwą waty. Szarozielona, ostro pachnąca maść, podobna do ropy, przesączała się przez bandaże.
       - Najważniejsze - powiedział Witterer - że prawa ręka jest zupełnie zdrowa. A może jesteście mańkutem?
       - Nie, panie kapitanie.
       - No widzicie - powiedział nie zapominając rzucić okiem na zegarek. Potem pożegnał się.
       Na korytarzu zatrzymał się i odetchnął głęboko. Smród maści na odmrożenie mierził go. Ludzie chorzy budzili w nim wstręt, a sala była ich pełna. Patrzyli na niego, zasmradzali go. Żeby tylko tak nie gnić - myślał z obrzydzeniem. - To dobre dla starych bab. Bohaterowie albo umierają młodo i w glorii, albo nigdy. A przede wszystkim - nie śmierdzą.
       Pomyślał krótko o Lizie i jej wdzięku, jeszcze krócej o pułkowniku i jego zręczności w przerzucaniu najbardziej paskudnych spraw na barki podwładnych. Potem, już nieco dłużej, rozmyślał o obowiązku koleżeńskości obarczającym frontowego żołnierza. No tak, chorych ma już za sobą, teraz kolej na rannych.
       Bohatersko przezwyciężył gwałtowną chęć zapalenia papierosa. Przyglądał się wydeptanym deskom w podłodze korytarza, idąc po nich słyszał, jak trzeszczą. Zobaczył ciemną plamę i zatrzymał się. Krew - pomyślał. I fakt, że znajduje się tam, gdzie płynęła krew, napełnił go dziwnym zadowoleniem. Znowu zbliżył się do wojny, przejmowało go to dreszczem rozkoszy. Wyprostowany, przestąpił próg sali numer osiem, w której leżeli ranni w brzuch, i cofnął się gwałtownie. Potężna fala smrodu, która na niego buchnęła, zaparła mu dech. Stwierdził, że śmierdzi tu gównem. Nad tym smrodem unosiły się jęki jakiegoś człowieka, wstrząsanego zapewne gorączką. Witterer pomyślał po męsku, że chłop mógłby jakoś trzymać się w karbach.
       Przeszedł obok kilku sienników, nie patrząc na tych, którzy na nich leżeli, potem zbliżył się do żołnierza ze swojej baterii, którego nazwisko i numer łóżka były uwidocznione na kartce. Widniało na niej również krótkie określenie kontuzji: rana szarpana podbrzusza.
       - Jestem waszym dowódcą - powiedział. - Nazywam się kapitan Witterer.
       Ranny, trupioblady żołnierz uśmiechnął się nieśmiało. Głęboko wpadnięte oczy błyszczały od gorączki. Usta były już tylko wąską kreską.
       - Jakże się wam powodzi, mój drogi?
       Żołnierz odsunął kołdrę. Witterer zobaczył dokoła jego bioder grube opatrunki, przez które przeciekała wodnista czerwień. Pochylił się nad rannym udając, że się trochę na tym zna.
       - No tak - powiedział. - Mogło być gorzej.
       - Tak jest, panie kapitanie - szepnął żołnierz.
       - Chwileczkę - rzekł kapitan i odwrócił się, gdyż otworzono drzwi. Stał w nich kapral Krause. Witterer podszedł do niego i zapytał: - No i co?
       - Panna Ebner ubolewa - powiedział Krause.
       - Nad czym?
       - Niestety nie może czekać na pana kapitana. Ma służbę.
       - Tak - powiedział Witterer niezbyt uradowany. - Ma służbę. Też mi służba!
       Zaczął rozmyślać. Myślał o kobietach, o pożądaniu, które budzą i z którego zaspokojeniem później się ociągają. Kiedy tak rozmyślał, znowu usłyszał jęki, syczące, gorączkowe jęki człowieka leżącego w kącie. Pomyślał: Ten chłop mógłby naprawdę trochę panować nad sobą.
       Spojrzawszy na zegarek powiedział do Krausego: - Żeby się tego dowiedzieć, zmarnotrawiliście prawie całą godzinę?
       - Proszę wybaczyć, panie kapitanie. Ale nie można było prędzej się z tym uporać. Nie mogłem odszukać Kowalskiego.
       - Znowu się wałęsał!
       - Był u pewnej damy imieniem Charlotta.
       - Ładne stosunki! - zawołał Witterer. - To tak dalej być nie może.
       Przeszedł koło Krausego. Wzrok, którym obrzucił swego podoficera do zleceń specjalnych, dawał wyraźnie do zrozumienia, jak mało był tym zbudowany. Rozpijaczeni bombardierzy i wstrzemięźliwe kobiety - oto czym trzeba było zawracać sobie głowę. A jednak, jednak! Ta wyraźna wstrzemięźliwość Lizy mogła być oznaką jej obawy, żeby się w nim nie zadurzyć. Tak, ta mała czuje lęk przed nim! No tak, było to z pewnych względów zrozumiałe.
       Witterer wrócił znowu do rannego ze swej baterii. Znowu pochylił się nad opatrunkiem i potrząsnął głową. Tego człowieka będzie musiał na razie skreślić z listy. Na tego w wiosennej ofensywie liczyć nie można. Rzucił mu jeszcze kilka krzepiących słów i wybiegł z sali prześladowany falą smrodu.
       Doszedłszy do swego wozu powiedział przy drzwiczkach do Krausego: - Potrzebujemy teraz każdego człowieka. Każdego. Musimy ściągać, kogo się tylko da.
       - Również i kaprala Vierbeina? - zapytał Krause gorliwie.
       - Każdego.
       - Tak jest, panie kapitanie.
       - Zarządźcie to! A wy, Kowalski, przestajecie być moim kierowcą.
       - Tak jest - powiedział tamten i zaczął zabierać się do opuszczenia wozu.
       - Co też wam wpada do głowy?
       - Wykonuję rozkaz - odparł Kowalski i podał Wittererowi klucz od wozu. - I to z radością.
       - Wsiadajcie natychmiast z powrotem! - zawołał Witterer z wściekłością. - A kiedy przyjedziemy do bazy przodków, zameldujecie się u mnie do ukarania.
       - Ależ chętnie, panie kapitanie.
       
       Wiadomość, że Kowalski ma już znowu zostać ukarany, rozniosła się w trzeciej baterii ze zwykłą szybkością i obudziła tłumioną wesołość. Sam Kowalski najbardziej się tym bawił i długo i szeroko tłumaczył każdemu, kto tylko go chciał słuchać, jakie to godne uwagi właściwości ma dowódca baterii. Nazwał go bydlakiem.
       Kiedy określenie to padło również w obecności szefa baterii, ten pośpieszył do kapitana Witterera i pozwolił sobie zapytać, czy jest zgodne z prawdą, w co nie chce. mu się wierzyć, jakoby pan kapitan oświadczył, że rozważane jest ukaranie bombardiera Kowalskiego.
       - Zgadza się co do joty - powiedział Witterer nieuprzejmie. - Zostanie ukarany.
       - Niech mi wolno będzie panu kapitanowi to odradzić.
       - Bezcelowe, szefie. Stanie się tak, jak powiedziałem.
       - Niech mi wolno będzie zwrócić panu kapitanowi uwagę - powiedział Bock z lekkim uporem - że ukaranie bombardiera Kowalskiego byłoby całkowicie bezcelowe. Nawet po prostu nonsensowne. Nic sobie z tego nie robi. Ma to, z przeproszeniem pana kapitana, gdzieś.
       - Już ja mu zaleję sadła za skórę! - zawołał dyszący zemstą Witterer. - Pozna mnie teraz. Przecież nie pozwolę, by mnie ten ptaszek traktował jak... jak mokrą szmatę!
       Ten upór w sprawie, która - dlatego właśnie, że dotyczyła Kowalskiego - była czymś w rodzaju nieodwracalnego prawa natury, całkowicie psuł szyki starszemu ogniomistrzowi. Bock był rozgoryczony brakiem zrozumienia, który był tak wyraźnie widoczny u Witterera.
       - Panie kapitanie - powiedział szef - zostało już wypróbowane, że najlepiej nigdy nie zwracać uwagi na to, co ten Kowalski plecie. Bo na ogół jest to chłop jak złoto - urodzony zuch frontowy. W akcji po prostu nieoceniony.
       - Nie mogę przecież pozwolić, żeby mi ten dzikus ciągle działał na nerwy.
       - Panie kapitanie! Zauważył z pewnością, że pana kapitana irytują jego uwagi, i dlatego właśnie wciąż je robi. Na ogół jest dość małomówny.
       Witterer był rozgniewany, niechęć jego wzrastała coraz bardziej. Zaczął wędrować po swoim pomieszczeniu. Podobny był do pantery, która żądna łupu miota się po swej klatce. - Każę go zamknąć! - zawołał po chwili.
       Bock wzruszył bez żenady ramionami i po raz pierwszy zachował się w obecności swego nowego dowódcy lekceważąco.
       - Przecież to bezcelowe - powiedział.
       - W takim razie postawię go przed sąd wojenny.
       - Jego gadanina - nie wystarczy, żeby to zrobić, panie kapitanie.
       - Dosyć pouczeń! - zawołał Witterer szorstko. - Przyprowadźcie tu tego łobuza.
       Szef wzruszył ponownie ramionami, potem, zasalutowawszy niezbyt sprężyście, wyszedł. Potrząsał z dezaprobata głową. Wiedział z doświadczenia, że tak ta baterią dowodzić nie można. Nie w taki sposób!
       Bock nie spieszył się, podreptał na swą kwaterę i przede wszystkim wyrzucił stamtąd podoficera kancelaryjnego. Potem spróbował osiągnąć telefonicznie porucznika Wedelmanna, co mu się nie udało. Również Asch był nieosiągalny. Zastanowił się, czy ma zadzwonić do Luschkego, ale po chwili odłożył słuchawkę.
       Po upływie godziny, w ciągu której nic jeszcze nie zaszło, zadzwonił Witterer i ryczał w słuchawkę, żeby mu dostarczono Kowalskiego żywego lub umarłego. Odłożywszy słuchawkę starszy ogniomistrz mruknął: "ech!", po czym przyprowadził Kowalskiego.
       Kowalski był w jak najlepszym nastroju: wyglądał tak, jak by sobie podpił; trudno mu to było wprawdzie udowodnić, ale można było być tego pewnym. Jako dostawca alkoholu wchodził w rachubę tylko Soeft, który lubował się w komplikacjach wszelkiego rodzaju.
       Bock widział sytuację w czarnych barwach. Po drodze do Witterera próbował wpłynąć na Kowalskiego: - Kowalski - powiedział po koleżeńsku - nie róbcie teraz głupstw.
       - Co też panu starszemu ogniomistrzowi w głowie! - zapewnił Kowalski. - Przecież nie zepsuję sobie całej mojej przyjemności!
       - Zachowujcie się poprawnie, Kowalski.
       - Zawsze to robię.
       - Jest to wyraźne życzenie porucznika Wedelmanna - kłamał najspokojniej w świecie szef.
       - Naprawdę?
       Bock udał, że nie dosłyszał tego pytania, które kwestionowało jego prawdomówność. Powiedział: - Przed chwilą miałem telefoniczną rozmowy z Wedelmannem. Życzy sobie, żebyście zamknęli pysk przynajmniej na pięć minut.
       - Jeśli chce tego Wedelmann, niech będzie na dziesięć minut - zgodził się Kowalski wspaniałomyślnie.
       Bock wepchnął bombardiera do kwatery Witterera. Kowalski zameldował się prawie przepisowo. Kapitan nałożył pas, włożył czapkę - ściśle w myśl przepisów: "karzący i karany mają być w stroju służbowym" - i stanął na baczność.
       Podniósł do oczu kartkę papieru i odczytał z niej, co następuje: "Wymierzam bombardierowi Kowalskiemu za karę trzy dni ścisłego aresztu, ponieważ wielokrotnie dawał dowódcy swojej baterii i innym przełożonym przekorne, prowokacyjne, a nawet naruszające dyscyplinę odpowiedzi".
       Gówno - pomyślał sobie starszy ogniomistrz Bock stojący w głębi - wszystko gówno! Zawracanie głowy, nie żadne uzasadnienie kary. "Ponieważ" i "dawał" zgadza się przypadkowo; każde uzasadnienie kary musi, w myśl żądań pułkownika, zawierać opis konkretnego faktu, nie może składać się z ogólników.
       - Skończyły się czasy, kiedy byliście kierowcą dowódcy waszej baterii! - zawołał Witterer. - Od tej chwili będziecie wozić amunicję. No i co teraz powiecie?
       - Pięknie dziękuję, panie kapitanie - odparł Kowalski.
       - Precz! - ryknął Witterer. - Zejdźcie mi z oczu!
       - Chętnie, panie kapitanie - powiedział Kowalski, trzasnął obcasami, pamiętając o rzekomym poleceniu Wedelmanna, i znikł.
       Nie czekając na polecenie Witterera starszy ogniomistrz Bock ruszył za nim. Ciągle jeszcze widział sytuację w czarnych barwach - teraz dodatkowo i dla kapitana Witterera. Kiedy Luschke dostanie w Swe ręce uzasadnienie tej kary - w myśl pułkowego rozkazu miał otrzymywać w ciągu czterdziestu ośmiu godzin meldunek o każdym ukaraniu - zerwie się burza. Wittererowi życzył tego, co nastąpi, ale i on, Bock, znajdzie się na linii ostrzału.
       - Panie starszy ogniomistrzu - zapytał Kowalski z zaciekawieniem - kiedy i gdzie mam siedzieć?
       - Tylko powoli. Nie ma gwałtu.
       - Zgodnie z przepisami dyscyplinarnymi - oświadczył Kowalski ochocze - kara powinna być wykonana możliwie jak najszybciej. Palę się już do tego.
       - Nie strugajcie wariata, Kowalski - powiedział Bock. - Może kapitan zrobił po prostu kawał?
       - Chyba nie mnie - zawołał Kowalski z godnością.
       Szef machnął ręką i wszedł do swej kwatery. Kowalski towarzyszył mu jak cień. Bawił się wspaniale.
       - Czego jeszcze chcecie? - zapytał szef gniewnie.
       - Odsiedzieć swoją karę. Nic poza tym.
       - Człowieku, Kowalski, ależ z ciebie uparta bestia!
       - Proszę o wykonanie kary - oświadczył Kowalski z lubością, wiedział bowiem, jakie teraz pojawią się trudności.
       Starszy ogniomistrz zostawił Kowalskiego pośrodku izby, ściągnął z haka ciężki płaszcz gumowy i włożył go na siebie. Potem poszedł do szopy i przygotował do startu swój motocykl. Kowalski poszedł za nim również tam. Ustawiwszy się przed nim powiedział: - Na pańskim miejscu kazałbym skontrolować zawory. Klekocą.
       - Zejdziesz ty mi z drogi, łobuzie - Bock nacisnął starter. Silnik odezwał się, ale po chwili zamilkł.
       - Za dużo gazu - stwierdził rzeczowo Kowalski.
       Bock dał mniejszy gaz, raz jeszcze nacisnął starter i maszyna na nowo ożyła. Czekając, aż się silnik zagrzeje, patrzył nieprzychylnie na bombardiera. Ten zbliżył się i powiedział: - Słyszy pan zawory? Klekocą. - Potem dodał śmiejąc się całą gębą. - Uzasadnienie kary przez tego bydlaka było kompletnym gównem, co? Niech pan to spokojnie przyzna. Znam się na tym. Ale jeżeli zmienione zostanie choćby jedno słowo, poskarżę się Luschkemu.
       - Z drogi! - zawołał szef, włączył bieg i ruszył w ostrym tempie.
       Pożeglował w stronę głównego stanowiska taboru, by odszukać Wedelmanna. Nie znalazł go ani na kwaterze, ani na stanowisku ogniowym. Również ogniomistrz Asch gdzieś wyfrunął. Starszy ogniomistrz szukał dalej, klnąc siarczyście. W końcu zlitował się nad nim jakiś bombardier i zakomunikował mu tajemne hasło: Natasza.
       Wedelmann i Asch siedzieli w ciasnej izdebce Rosjanki i pili herbatę. Tym razem herbata została nalana do jednakowych, lekko oszlifowanych szklanek, o które postarał się porucznik Wedelmann. Mówili o wojnie - dla Nataszy żaden inny temat nie istniał.
       - Taka wojna - powiedział Asch - to jak jeden wielki wychodek. Każdy musi kiedyś wejść do niego, ale tylko pewien określony rodzaj ludzi czuje się tam dobrze.
       - Byłoby wskazane - powiedział Wedelmann karcąco - posługiwać się trochę bardziej dobranymi wyrazami.
       - Chyba nie na określenie tego świństwa!
       - Dla nas - powiedziała Natasza bardzo poważnie - wojna ta, której nie rozpoczynaliśmy, jest patriotycznym obowiązkiem.
       - I my - oświadczył Wedelmann nie mniej poważnie - traktujemy tę wojnę jako narodową konieczność. Nasz atak jest właściwie obroną prewencyjną.
       - Moi państwo - powiedział Asch złośliwie - kilka lat temu grasował w naszej okolicy morderca-erotoman. To bydlę nazwiskiem Schlapprosch modliło się zawsze przed dokonaniem zbrodniczego czynu. Był bowiem przekonany, że Bóg chce go mieć takim, jakim jest.
       Natasza i Wedelmann milczeli. Milczenie to mówiło wyraźnie: nie rozumiesz nas. Siedzieli obok siebie, dość blisko, na wąskim łóżku Nataszy. Ręce ich dotykały się lekko. Nie unikali tego dotknięcia.
       Ascha, siedzącego naprzeciwko nich na jedynym krześle, które jęczało przy każdym poruszeniu, zdawało się to bawić. W oczach jego lśniła ironia i współczucie. Rozparł się na krześle, założył nogę na nogę.
       - Moi państwo - powiedział widząc was tutaj oboje, wiem, że wybiła godzina.
       - Jeżeli chcecie odejść, Asch, nie zatrzymujemy was.
       - Wy oboje - ciągnął dalej Asch - maszerujecie w nowy czas. Ale każde z was w przeciwnym kierunku. Każde z was jest przekonane, że ma w kieszeni gotowy światopogląd. I co jeszcze gorsze: każde wierzy, że jego światopogląd jest jedynie słuszny.
       - Naprawdę powinniście odejść, Asch. Zdaje się, że nie czujecie się tutaj dobrze.
       - Jeżeli o mnie chodzi - powiedziała Natalia - to słucham chętnie, interesuje mnie to, co pan mówi. Przekonań moich obalić nie można.
       - Moich także nie - powiedział Wedelmann z zapałem. - I właśnie dlatego pouczanie nas jest zupełnie niepotrzebne.
       - Przecież to nie żadne pouczanie - odparł Asch z pogodnym spokojem - to nawet nie próba wyjaśnienia czegoś. Byłoby to u was obojga niemożliwe. Bo istnieją dziś mózgi jakby znormalizowane. Siedzicie więc tu, wy czerwoni i brunatni akrobaci partyjni, przypuszczam, że się kochacie, ale miłość między ludźmi jest w waszym świecie sprawą drugorzędną. Na pierwszym miejscu jest Związek Radziecki albo Rzesza; jedni i drudzy chcą uszczęśliwić świat. Szczęście, które może znaleźć dwoje ludzi, wcale się nie liczy. Po cóż więc, pytam, ludzie płodzą dzieci? By produkować obrońców ojczyzny? Czy może po to, żeby żyć dalej w swoich dzieciach?
       - Pan nie wie, co to jest ojczyzna - powiedziała Natasza z dumą. - Bronię jej, by później móc żyć w niej spokojnie.
       - Chyba nie zrozumiecie nigdy - powiedział Wedelmann nie mniej dumnie - że naród jest wszystkim, a jednostka bez narodu - niczym.
       - Beznadziejne - oświadczył Asch i wstał. - Mamy wspólnego Boga. I miłość może nas zjednoczyć. I wszyscy ludzie mogą być rodzeństwem. Nie ma niczego na świecie, co by usprawiedliwiało wojnę. Niczego!
       Po tych słowach odszedł nie spojrzawszy nawet na tych dwoje. Zatrzasnął za sobą drzwi, zszedł z hałasem po wąskich schodach bez poręczy. Drzwi wejściowe otworzyły się i po chwili zatrzasnęły. W izbie panowała przygniatająca cisza. Gdzieś w oddali na froncie pluł karabin maszynowy.
       - Nie rozumie nas - powiedział smutno Wedelmann.
       - Może kiedyś i on nas zrozumie.
       Wedelmann zaprzeczył z wolna ruchem głowy. - Nie - powiedział. - Ten Asch to beznadziejny przypadek.
       Natasza ujęła go współczująco za rękę. Odwrócił się w jej stronę i patrzył na nią. W oczach jej był wyraz oczekiwania i trwogi. Były to oczy łagodne, błyszczące, ciemne. Dotknął ich ustami.
       Poczuł, jak się zamknęły. Ręce jej, które ściskał, zaczęły drżeć. Ale nie cofnęła głowy.
       Długo trwali w tej pozycji, żadne z nich nie miało odwagi poruszyć się. Poczuł na rozgorączkowanej twarzy jej oddech. Wargi jego przesunęły się w dół, jej twarz uniosła się ku niemu. Dotknął jej ust. Cofnęła się. Twarze ich były tuż obok siebie. Patrzyli na siebie dziko i zarazem czule. Zaledwie oddychali.
       Potem twarze ich zbliżyły się ku sobie. Skóra, którą poczuli, była gorąca, wargi suche. Oddychali ciężko.
       - Kocham cię - powiedzieli jednocześnie.
       Odsunęli się i patrzyli na siebie w podnieceniu. Przez długi czas nie poruszali się wcale. Zadrżeli, kiedy znowu zaczął terkotać karabin maszynowy.
       - Chodź z nami - powiedział Wedelmann. - Chodź!
       - Dokąd?
       - Musimy zostać razem, dopóki to jeszcze możliwe.
       - Jesteśmy przecież razem.
       Wedelmann potrząsnął głową. - Już niedługo. Musimy stąd odejść. Już w najbliższych dniach.
       Opadła w tył jak martwa. Wyzwoliła dłonie z jego rąk i powiedziała gwałtownie: - Nie mów o tym! Proszę cię, nie mów o tym.
       - Musimy o tym mówić.
       - Nie.
       - Czy mam odejść od ciebie?
       - Nie!
       - W takim razie musisz pójść z nami!
       - Nie!
       - Ależ tak! Mamy dla siebie tak strasznie mało czasu. Musimy ten czas przedłużyć, dopóki to możliwe. Musisz pójść z nami. Za dwa dni już nas tu nie będzie.
       W oczach Nataszy czaił się smutek. Wedelmann myślał, że to strach o niego, o nich oboje, o ich miłość. I to czyniło go szczęśliwym. Nigdy - mówił sobie - nie byłem taki szczęśliwy. Nie wiedziałem, że to istnieje. Mój Boże, nic wiedziałem
       - Kocham cię! - powiedział.
       Natasza przymknęła oczy. Jej twarz pobladła, a usta stały się małe i wąskie. Wciągnęła głęboko powietrze. Powieki jej drgały, jak by czuła ból. Spojrzała na niego otwierając szeroko oczy. Potem zapytała: - Kiedy musicie odejść?
       - Pojutrze w nocy.
       - Tylko wy?
       - Wszystkie znajdujące się tu oddziały. Nikt nie zostanie. Cały front na naszym odcinku przesuwa się w tył.
       - Jak daleko?
       - O jakieś czterdzieści kilometrów. Jedźże z nami! Znajdę tam dla ciebie pomieszczenie. Upłyną jeszcze tygodnie, zanim wojna ożyje znowu na wszystkich, odcinkach frontu. Te tygodnie należą do nas. One muszą do nas należeć. Spójrz, jesteś tutaj sama, wojna zapędziła cię tu przypadkiem. Przecież to wszystko jedno, gdzie się zatrzymasz. Najważniejsze, żebyśmy byli razem.
       - A więc pojutrze w nocy - powiedziała Natasza jak by nieobecna, unikając jego wzroku.
       - Pojedziesz z nami?
       - Kocham cię naprawdę! - zawołała gwałtownie. - Musisz mi wierzyć.
       - Tak, wierzę ci.
       Rzuciła się w jego objęcia, zdawało się, że chce ukryć twarz na jego piersi. - Wszystko mi już jedno, co się stanie - powiedziała bez tchu i przytuliła się do niego. - Wszystko mi jedno, co będzie.
       
       Porucznik Schulz zabawiał się odgrywaniem orkanu. Biegał jak szalony po gabinecie swego dowódcy, rycząc głośno od czasu do czasu. Adiutant przyjmował to z rezygnacją, jak katastrofę żywiołową.
       Schulz mówił sobie: Teraz już się przebrała miarka! Teraz cierpliwość jego musi się wreszcie skończyć. Jego prestiż był w niebezpieczeństwie. Kiedy bowiem pełnił tu równocześnie funkcje dowódcy baterii dowodzenia i zastępcy dowódcy dywizjonu, wydarzyły się rzeczy, którym po prostu nie wolno było się wydarzyć, w każdym razie dopóki on miał tu ważki i decydujący głos.
       Zarządzone przez niego ćwiczenia, mające być próbą gotowości bojowej, okazały się całkowitym fiaskiem. Również pierwszy alarm lotniczy można było określić jako wpadunek, i to nie tylko z wojskowego punktu widzenia, ale również dlatego, że wywieszkę z dowcipnym napisem jego pomysłu "Uprasza się nie robić w spodnie" powieszono wprost nad miejscem zajmowanym przez dowódcę. Szczęście jeszcze, że siedział pod nim nic nie przeczuwający major rezerwy, który nie mógł pojąć, dlaczego jego otoczenie się śmieje.
       Nie koniec na tym. Jego "bracia sjamscy" tyłów wielokrotnie zawiedli, i to bardzo żałośnie. Kawały, na które sobie pozwalali, nie były już kawałami w prawdziwym tego słowa znaczeniu i nie sprawiały nikomu uciechy. Niewypały, głowy do pozłoty! I coś takiego pozostaje pod jego opieką!
       Ale bezspornym szczytem wszystkiego było to, że jak się zdaje, Vierbein, właśnie Vierbein, uwił sobie spokojne gniazdko u tego admirała. Ten stary koń morski wbrew oczekiwaniom nie tylko kazał się bez przerwy obsługiwać, ale jeszcze wyraźnie dążył do poufałego koleżeństwa. Ta marynarka to kupa gówna! Gdyby Schulz nie potrzebował tak gwałtownie Vierbeina do jutrzejszego ostrego strzelania, dałby mu szkołę.
       A wreszcie, jak by dla dopełnienia miary, ta po prostu nieprawdopodobna historia ze zgwałceniem. - To wprost nie do pojęcia! - wołał Schulz do adiutanta. - Przecież to nie może się zdarzyć, zwłaszcza w dywizjonie, którym ja dowodzę. To przecież nienormalne!
       - Niestety jednak tak jest - powiedział dobrze poinformowany handlarz spirytualiami.
       - Czy te trzy baby to jakieś straszydła? Czy trzeba im zasłaniać twarze ręcznikiem?
       - Chyba nie. Można powiedzieć, że to typy przeciętne.
       - W takim razie nie rozumiem już tego świata! - zawołał Schulz patetycznie.
       Po tym, co zaszło, istotnie nie rozumiał już części tego świata. Ubiegłej nocy trzy telefonistki z garnizonowej centrali telefonicznej podległej jego rozkazom zwabiły pod błahym pozorem kaprala łączności do piwnicy i wspólnie go zgwałciły. Tak, zgwałciły!
       Przebieg techniczny tego zajścia mógł sobie Schulz od biedy wyobrazić. Umożliwiały mu to liczne doświadczenia oraz niemała w tej dziedzinie fantazja. Proces działania musiał być bardzo kłopotliwy, ale przy energicznym zabraniu się do rzeczy mógł doprowadzić do celu. Całkiem możliwe, że trzy energiczne dziewczyny wzięły podoficera wietrznika tak w obroty, że nie miał już żadnych szans wyrwać się im z rąk. Ale Schulz nie umiał sobie wytłumaczyć jednego: jak w ogóle mogło dojść do czegoś podobnego? Przecież koszary roiły się od żołnierzy i nieliczne tu jeszcze kobietki musiały zawsze osiągnąć to, co chciały. Musiały! Jeżeli tylko były chętne. A że te trzy były chętne, nie ulegało wątpliwości. Dlaczego więc...?
       - W tym - powiedział Schulz medytując głęboko - tkwi problem. Można to jedynie wytłumaczyć w ten sposób, że chłopaczki noszące dziś mundur to istne mięczaki. Dawniej coś podobnego było nie do pomyślenia. Nigdy nie dopuścilibyśmy do tego.
       - Jestem o tym przekonany - powiedział ostrożnie adiutant.
       - Wie pan, co to jest? - zapytał Schulz. - Wie pan, co się tu wyraźnie przejawia? Brak siły bojowej. W tym rzecz!
       - Jak to załatwić? - zapytał adiutant.
       - Sprawa jest zupełnie prosta - powiedział Schulz autorytatywnym tonem. - Wskutek udowodnionej nieudolności kapral łączności zostanie przeniesiony na front, a tym trzem pożałowania godnym dziewczynom przydzieli się Bartscha i Ruhnaua. O wykonaniu zameldować za cztery dni.
       - Tak jest - odpowiedział przeciągle adiutant.
       - A ó godzinie trzeciej zameldują się u mnie wszyscy szefowie dywizjonu zapasowego. W hali sportowej. W ubiorze polowym. Zaleję im dobrze sadła za skórę, niech mi pan wierzy, znam się na tym: jak się daje lekkiego łupnia podoficerom, to odbija się on zdrowo echem na skórze szeregowców.
       Adiutant skinął głową i zanotował polecenie Schulza.
       I on był przekonany, że Schulz w tym sektorze orientuje się specjalnie dobrze. Ten wiedział, jak najprędzej i najlepiej wziąć szefów do galopu.
       - Czy wszystkie przygotowania na dzisiejszy wieczór już poczyniono? - chciał wiedzieć Schulz.
       Adiutant wyciągnął z teki listę zaproszonych i arkusz, na którym z precyzyjną starannością narysowany był rozkład miejsc przy biesiadnym stole. Dziś w kasynie punktualnie o ósmej odbędzie się w gronie kolegów oficerów zorganizowana przez Schulza uroczystość przedślubna ku czci dowódcy dywizjonu i jego narzeczonej.
       - Wpadło mi do głowy - powiedział Schulz udając, że mu to naprawdę przyszło do głowy właśnie teraz - że nie wolno nam zapomnieć uczcić w specjalny sposób, zwłaszcza w naszym kasynie, jego ekscelencji pana admirała. Również na dzisiejszy wieczór odkomenderujemy Vierbeina wyłącznie do dyspozycji jego ekscelencji. To zrobi wrażenie.
       Adiutant zwrócił swe dobrze odżywione oblicze w stronę Schulza. Wyglądał na zasmuconego, ale nie na załamanego. Nawet tego porucznika cierpliwie tolerował, ponieważ kochał swoje stanowisko. Tylko tutaj mógł być tym, co nazywał żołnierzem, a zarazem czuwać nad swoim hurtowym handlem spirytualiami. Nie, nie należało oczekiwać od niego żadnych zastrzeżeń, w żadnym razie nie takich, które mogłyby narazić na szwank zdobyte niemałymi ofiarami zaufanie w stosunkach z przełożonym.
       - Vierbein - powiedział Schulz nie bez zapału i odtworzył sobie w duchu scenę z monumentalnego filmu, który niedawno oglądał i w którym bardzo zasmakował ze względu na coraz bardziej rosnącą w nim potrzebę reprezentacji - otóż Vierbein będzie stale stał za jego ekscelencją, kiedy jego ekscelencja będzie stał lub siedział; gdziekolwiek pan admirał się ruszy, będzie szedł za nim w odległości trzech kroków. Ma obsługiwać tylko jego ekscelencję, nikogo poza tym.
       - Tak jest - powiedział adiutant, który wyglądał tak jak by dokuczały mu kamienie żółciowe. Korzystając z pierwszej nadarzającej się okazji, wyszedł. Ten Schulz zawsze tylko planował, właściwe zaś wykonanie pozostawiał jemu. Adiutant powiedział sobie, że taka wojna to sprawa niełatwa.
       Potem podniósł słuchawkę. Naprzód zatelefonował do własnej firmy i w swej zapobiegliwości zarządził, by dostarczono mu pięćdziesiąt butelek szampana. Później zawiadomił pisarza dywizionu, żeby poinformował szefów: godzina trzecia, hala sportowa, mundur polowy. Następnie dał rozkaz szefowi baterii dowodzenia, żeby wyznaczył na wieczór kaprala Vierbeina, Bartscha i Ruhnaua oraz pięciu wykwalifikowanych ordynansów, poza tym trzy siły pomocnicze do kuchni1 i dwóch żołnierzy jako ewentualne zastępstwo sił pomocniczych.
       Po załatwieniu tego wszystkiego adiutant udał się do kasyna oficerskiego i jak wyszkolony starszy kelner kontrolował tam przygotowania. Nie można mu było odmówić pewnej znajomości rzeczy, płynącej z blisko dwuletnich doświadczeń na terenie kasyna.
       Na jakieś pół godziny przed rozpoczęciem uroczystości zjawił się jako pierwszy Schulz. Miał na sobie dobrze skrojony mundur galowy i olśniewająco biały kołnierzyk. Oczywiście przybył sam, bez żony, którą uważał za niegodną tego grona. Wszyscy wiedzieli o tym, godzili się z tym stanem rzeczy względnie respektowali go. Nosił w sobie tę decyzję, którą powziął zupełnie sam, jak ciężkie brzemię, zachowując jednak zawsze wzorową postawę. Dziś znowu miał na ten drażliwy temat ostrą scysję z żoną. Ciągle jeszcze nie rozumiała!
       Bezpośrednio po jego zjawieniu się przybyli do kuchni kasyna ordynansi, pomocnicy i zastępcy pomocników. Aby skontrolować temperaturę napojów, Schulz kazał sobie nalać podwójną porcję koniaku. Potem z nie dopitym do dna kieliszkiem przeszedł przed frontem "kolumny od żarcia i napojów", której wypróbowanymi dowódcami byli Bartsch i Ruhnau.
       Oba asy patrzyły nań z oddaniem i gotowością do usług. Inni próbowali, przeważnie na próżno, wyprężyć piersi okryte białymi bluzami. Schulz przyglądał się im bardzo krytycznie, nie wypuszczając z rąk kieliszka z resztką koniaku. Żadna, choćby najmniejsza plamka nie uszła jego uwagi.
       Potem sprawdził smak potraw i temperaturę pozostałych napojów. Wprawdzie tu i ówdzie miał coś do wytknięcia, przeważały jednak słowa uznania, co było dowodem, że jest w dobrym nastroju. Ten dobry nastrój nie trwał długo. Opadł nagle do zera, kiedy Schulz ujrzał admirała.
       Jego ekscelencja przybył bowiem bez Vierbeina!
       Schulz okrążył dwukrotnie jego ekscelencję. Przy pierwszym okrążeniu wolno mu było uścisnąć dłoń dawnego doradcy cesarza, co uczynił z rozkoszą, przy drugim admirał zapytał, gdzie jest jego małżonka. To Schulza zaskoczyło i porządnie zmieszało. Zaczął przypuszczać, że Vierbein miał czelność poruszyć przy wypełnianiu polecenia ściśle służbowego sprawy na pół oficjalne. Strasznie go to dręczyło, wprawiało we wściekłość, czyniło niepewnym.
       Zaprowadziło go to tak daleko, że nie miał odwagi - on, Schulz, nie miał odwagi! - zapytać jego ekscelencji, gdzie jest Vierbein. Byłoby to chyba zbyt śmiałe, a może tylko głupie. Gdyby bowiem jego ekscelencja był podobny do Luschkego, co na szczęście było chyba niemożliwe, mógłby zapytać: "To pan nie wie, gdzie się znajdują pańscy żołnierze?"
       - Nie - o, co to, to nie! Schulz wpadł do kuchni, przyskoczył do Bartscha i Ruhnaua, którzy byli pochłonięci intensywną kontrolą zimnych dań, i powiedział: - Słuchajcie no, wy niewypały. Sprowadzić mi tu natychmiast tego Vierbeina!
       - Tak jest - zawołali obaj niezbyt uradowani.
       - I to w tempie! Jeżeli się szybko nie uwiniecie, niedługo już będziecie oddychać powietrzem ojczyzny.
       Oba diabły wcielone przełknęły jeszcze prędko po kilka kanapek i zakropiły je dwiema szklankami szampana. Potem nasi bliźniacy ruszyli z miejsca z wyraźną niechęcią.
       Znaleźli Vierbeina niespodziewanie prędko; stosownie do ich przypuszczeń siedział w kawiarni Ascha na górze, w pokoju dla lepszych gości, z panną Ingrid, swoją narzeczoną: Ulokowani na kanapie, trzymali się za ręce; Stary Asch oddalił się taktownie pod pozorem odwiedzin u swego przyjaciela Freitaga, by nie przeszkadzać zakochanym. Uczynił to ze spokojem, gdyż nie było obawy, by ta parka mogła zrobić głupstwo.
       Bartsch i Ruhnau przyglądali się z radosnym uśmiechem idylli, która ukazała się ich oczom. Dali sobie kilka kuksańców, mrużąc przy tym oczy. Potem westchnęli głęboko, co ich, zdaje się, potężnie ubawiło.
       Jeden z nich powiedział: - Vierbein, masz się natychmiast stawić u Schulza. Jest teraz parę minut przed dziewiątą. Co by to było dla ciebie warte, gdybyśmy cię odnaleźli dopiero o dziesiątej?
       - Trzy butelki wina - powiedziała Ingrid, która powoli przywykła do posługiwania się codziennym językiem swych czasów. - Trzy butelki za godzinę jedenastą.
       - Nie da się zrobić - powiedział Bartsch. - Dwie godziny szukania to dla nas zbyt ryzykowne.
       - Godzina byłaby rzeczą normalną - dodał Ruhnau. - Za godzinę moglibyśmy wziąć na siebie odpowiedzialność.
       - Oczywiście przyjdę zaraz, jeśli tak być musi - powiedział Vierbein. - Choć to ciągłe przerywanie urlopu niełatwo mi przychodzi.
       - Urlopu? Ciągle słyszę słowo urlop. Czy nie jesteś tu w podróży służbowej?
       Vierbein położył rękę na górnej kieszeni munduru. Leżały tam świeżo otrzymane z frontu papiery urlopowe, które mu przyniósł pod wieczór kierowca komendanta portu lotniczego. Zastanawiał się, co ma z nimi począć, i domyślił się wreszcie, czego od niego oczekiwano.
       - Jestem na urlopie - powiedział kapral Vierbein stanowczym tonem. - Przy końcu urlopu mam zabrać wyszkoloną obsługę wraz z nowym sprzętem.
       "Miotacze ognia", Ruhnau i Bartsch, nie wiedzieli dobrze, co z tą informacją począć. Była dla nich zbyt jednoznaczna, za mało skomplikowana, nie pozostawiała im zbyt wielkiego pola do działania. Udali więc, że słów Vierbeina nie dosłyszeli, i znowu wrócili do transakcji handlowej. Wreszcie doszli z Ingrid niemal do porozumienia, że za trzy butelki zgodzą się szukać Vierbeina przez dziewięćdziesiąt minut.
       Ale Vierbein powiedział: - Wolę pójść zaraz, będę to miał wtedy za sobą. Raz na zawsze.
       - Dlaczego chcesz się pchać, jeżeli masz urlop, człowieku?!
       - O tym Schulz zapewne nie wie. A poza tym rozkaz jest zawsze rozkazem.
       - Ach! - powiedziała Ingrid zirytowana. - Wszystko to jest takie kłopotliwe i nieprzyjemne! Kto się tu potrafi wyznać!
       Chcąc ją uspokoić Vierbein położył rękę na jej ramieniu, uśmiechnął się do niej, a później podniósł się ze zdecydowaną miną. - Wrócę wkrótce - obiecał.
       - Nie jestem oberżą - powiedziała Ingrid ze złością - do której możesz przychodzić i wychodzić z niej, kiedy ci się podoba.
       - Postaram się pośpieszyć!
       - A ja pójdę spać.
       - Wrócę za pół godziny - obiecywał Vierbein. - Wyjaśnienie tej sprawy nie potrwa długo.
       Potem odszedł w otoczeniu Bartscha i Ruhnaua, którzy byli wściekli na niego i nie szczędzili mu mało pochlebnych słów. Wymknął im się z ręki korzystny interes, twierdzili, że zostali oszukani, i to ich złościło. Pocieszało ich nieco tylko to, że przynajmniej znowu okazali się dobrymi, pewnymi psami gończymi Schulza, co Schulz niewątpliwie zanotuje sobie z uznaniem.
       Ale Schulz nie znalazł ani czasu, ani sposobności, by pochwalić Swoich trabantów. Sprawa Vierbeina zbyt mocno go absorbowała. Rzucił się na kaprala i zapytał: - Dlaczego nie wykonaliście mego rozkazu, Vierbein?
       - Melduję, że wykonałem rozkaz pana porucznika.
       - Mieliście towarzyszyć jego ekscelencji. Towarzyszyliście?
       - Zameldowałem się u jego ekscelencji, ale pan admirał powiedział: "Eskorta mi niepotrzebna".
       - Kto tu decyduje, Vierbein - powiedział Schulz z groźnym spokojem - ten admirał czy ja?
       Na to Vierbein nie znalazł odpowiedzi. Porucznika Schulza to zadowoliło. Kilkakrotnie wskazał kciukiem na salę kasyna. Po krótkim wahaniu Vierbein usłuchał. To zadowoliło porucznika Schulza jeszcze bardziej. Kropnął sobie koniaku, znowu podwójną porcję.
       Kiedy później, po upływie dziesięciu minut, wszedł do lokalu kasyna, gdzie po uprzątnięciu stołów tańczono już w jadalni, zobaczył w winiarni, i to właśnie w specjalnie dla dowódcy zarezerwowanym kąciku szachowym, siedzącego ze szklanką szampana w ręku - Vierbeina. Właśnie Vierbeina! Obok niego siedział admirał, jego ekscelencja, ta fujara!
       Upłynęły długie sekundy, zanim Schulz zdołał jakoś opanować wzrastającą w nim wściekłość. Ta pijacka zażyłość między admirałem i kapralem krzyżowała mu szyki. Podkradł się bliżej i znowu kciukiem wezwał Vierbeina do siebie. Vierbein przeprosił admirała, podniósł się posłusznie i poszedł za Schulzem do małego bocznego korytarza, na którym mieściły się drzwi do toalet.
       - Czy jesteście tu gościem? - zapytał nasrożony Schulz.
       - Jego ekscelencja pan admirał wezwał mnie, żebym usiadł, panie poruczniku.
       - I wyście istotnie mieli odwagę wpakować swój tyłek na fotel dowódcy?
       - Tak jest, panie poruczniku. Po dwukrotnym wezwaniu.
       - Kto tu właściwie decyduje? - zapytał Schulz posługując się swą ulubioną metodą. - Jakiś wilhelmowski poławiacz śledzi czy wielko-niemiecki porucznik?
       Vierbein milczał dzielnie.
       - Wrócicie natychmiast do koszar, Vierbein!
       Ten zaczerpnął powietrza, zamknął na chwilę oczy i otworzył szeroko usta: - Niech mi wolno będzie zwrócić panu porucznikowi uwagę, że dziś nocować w koszarach nie będę.
       Schulz osłupiał ze zdumienia. Czy to był Vierbein? Przecież to nie może być Vierbein! - Chuchnijcie na mnie! - rozkazał. - Chcę sprawdzić, czy jesteście zalani.
       Vierbein chuchnął. Schulz pociągnął nosem, po czym, nadal niesłychanie zdumiony, potrząsnął głową. - Przecież wcale zalani nie jesteście! Co się z wami dzieje? Jesteście chorzy?
       - Jestem tu na urlopie - powiedział Vierbein zdobywając się na ostateczny akt odwagi.
       - Bzdury! - krzyknął brutalnie Schulz. - Jesteście w podróży służbowej. A może zostawiliście na froncie wasz mózg?
       - Jeżeli pan porucznik pozwoli... - Vierbein odpiął lewą boczną kieszeń munduru, wyciągnął wszystkie papiery, które przybyły dopiero kilka godzin temu, i podał je grzecznie porucznikowi.
       Schulz, którego nie opuszczało zdumienie, wziął je automatycznie i przerzucił. Po twarzy jego było widać, że stara się na próżno myśleć intensywnie. Wreszcie powiedział: - Muszę być pijany.
       Potem gwałtownym ruchem oddał Vierbeinowi papiery i zostawił go samego. Vierbein, wcale nie uszczęśliwiony, odetchnął głęboko. Potem szybkim krokiem opuścił kasyno, dręczony przeczuciem, że Schulz po opanowaniu wstrząsu, którego doznał, każe go szukać. Przeczucie go nie zawiodło. Ledwie się oddalił, Schulz wpadł znowu do pomieszczeń gospodarczych kasyna rycząc jak lew: - Vierbein! Vierbein! - Na próżno. Wywołał Bartscha i Ruhnaua i powiedział: - Wy niewypały, sprowadźcie mi natychmiast tego Vierbeina. Inaczej prędko przestaniecie oddychać ojczystym powietrzem.
       "Wykrywacze min", klnąc na czym świat stoi, udali się na poszukiwania. Tymczasem Vierbein usiłował dotrzeć do Ingrid Asch. Ale Ingrid naprawdę poszła już spać. Kiedy Vierbein, trochę zrozpaczony, zdecydował się na wtargnięcie do jej sypialni, przeszkodził mu w tym w dobrotliwy sposób stary Asch. Udzielił Vierbeinowi przyjacielskiej rady, by się po prostu udał tam, gdzie o tej porze będzie mile widziany i gdzie znajdzie to, czego mu się tutaj wzbrania.
       Doszło w rezultacie do tego, że Vierbein po dłuższym błądzeniu złożył nocną wizytę przyjacielską pani Lorze Schulz. Przyjęła go bardzo ciepło.
       
       Korespondent wojenny sonderführer B. M. Eberwein przybył do pułku Luschkego, aby jako dziennikarz wykorzystać planowane oderwanie się od nieprzyjaciela - "nową kartę chwały naszych wojsk". Nawet nie spojrzawszy nań pułkownik posłał go do trzeciej baterii, dokąd Eberwein przybył wczesnym przedpołudniem.
       Eberwein uważał się za asa wśród korespondentów wojennych. Było sporo ludzi, którzy w to wierzyli. Posiadał bujną fantazję oraz jeszcze bujniejszy brak skrupułów. Wiadomości swoje przekazywał w bezkonkurencyjnym tempie. Metody, które prowadziły do tak rekordowych wyników, były jego tajemnicą zawodową
       Kapitan Witterer powitał wielkiego Eberweina jak najserdeczniej, gdyż czuł się tą wizytą zaszczycony. Był dumny i zadowolony, że właśnie jego, Witterera, Luschke wyróżnił przysyłając mu tego wielce szanowanego męża. Był przekonany, że ma teraz wszelkie podstawy, by uważać, iż Luschke jest dla niego usposobiony przychylnie. Tak to pozory mylą!
       Po mocnym powitalnym łyku Eberwein zapytał rzeczowym tonem: - Kiedyż więc ten interes się stąd ruszy?
       - Jutro w nocy - odparł Witterer.
       Eberwein zaczął obliczać. Był dobrze odżywiony, umiał rozglądać się dokoła ostrożnie i badawczo. - Już jutro w nocy! Jeżeli zdjęcia i sprawozdania mają być pojutrze w Berlinie, muszę się spieszyć. Najlepiej będzie, jeżeli się do tego zabiorę jak najprędzej.
       Witterer powtórzył ostrożnie swemu gościowi: - Dopiero jutro w nocy. Nie wcześniej.
       Eberwein zauważył natychmiast, że ma przed sobą początkującego. Złożył pojednawczo swoje różowe ręce i powiedział: - Improwizacja to wszystko! Również i u nas. Poza tym inspiracja. Wybiegamy myślą naprzód. Rozważmy, co się stanie, i skonstruujemy to już z góry.
       - Aha! - powiedział Witterer, który powoli zaczynał rozumieć. - Zdjęcia przygotowane z góry.
       - Laicy - poprawił go Eberwein - chętnie posługują się tym określeniem. My fachowcy nazywamy tę metodę systemem wybiegania naprzód.
       - Rozumiem - powiedział Witterer nie bez zapału. - Oczywiście jestem do pana dyspozycji.
       - Znakomicie, panie kapitanie, ale na razie nie chcę trudzić pana osobiście. Wystarczy, żeby mi pan oddał do dyspozycji kilku energicznych podoficerów. Z ich pomocą przygotuję wszystko gruntownie. Resztę, czyli właściwe zdjęcia, załatwię później w ciągu kwadransa. 
       - Chętnie będę panu pomocny - zapewnił Witterer tonem niemal koleżeńskim. - W każdym razie proszę bardzo, by dziś wieczorem był pan moim gościem na przedstawieniu, które daje grupa przyjezdnych artystów.
       Eberwein skwitował to zaprószenie kilkoma serdecznymi słowami. Jego ruchliwa fantazja zaczęła z miejsca działać. W jego mózgu, pracującym stosunkowo szybko i śmiało, formowały się już nagłówki poszczególnych fragmentów: "Ciężka bateria zabezpiecza odwrót", "Nasze pepance znowu w ruchu", "Prosto z przedstawienia na pole bitwy".
       Witterer przydzielił Eberweinowi Soefta, polecając mu, by się zaopiekował osobą korespondenta wojennego, poza tym odkomenderował do niego podoficera samochodowego i podoficera do zleceń specjalnych - Krausego. Sam Witterer bardzo zaciekawiony, pozostawał nadal przy boku Eberweina, gotów usunąć z drogi czcigodnemu gościowi każdą ewentualną przeszkodę.
       Cieszący się poważaniem korespondent wojenny udał się wraz z gotowym do usług Wittererem jego wozem w pobliże stanowiska ogniowego. Bombardiera Kowalskiego zastąpił bombardier Dammhirsch. Na trzecim kilometrze wjechał tak gwałtownie w rów głębokości jakichś dwóch metrów, że Eberwein miał wrażenie, iż połamał wszystkie kości. Witterer miał na czole ranę długości czterech centymetrów i klął na czym świat stoi. Po tych trzech kilometrach bombardier Dammhirsch przestał być kierowcą swego dowódcy.
       Po Dammhirschu kierowcą dowódcy został Trinkler. Miał zwyczaj stale spluwać, zawsze próbować pluć ponad maską silnika; nie udawało mu się to podczas jazdy i ślina trafiała czasem w przednią szybę wozu, czasem zaś w twarz siedzącego na przodzie, a więc i w twarz Witterera, Po pierwszym gwałtownym zwymyślaniu Trinkler pluł już tylko na boki. Ale później, jeszcze tego samego dnia po południu, zabrakło mu nagle benzyny i Witterer z Eberweinem musieli drałować pieszo dwa kilometry. Wieczorem kierowcą dowódcy był znowu Kowalski. Tymczasem sonderführer Eberwein zdemaskował się jako mały tyran. Jak wielu wojskowych, którzy nie byli w pełni żołnierzami, przywiązywał szczególną wagę do tego, by go traktowano jako wielkiego wojaka. Bawił się w wojenkę z szeregowcami trzeciej baterii; tolerowali to jedynie ze względu na obecność i surowy nadzór Witterera.
       Zdjęcie pierwsze: Decydujący moment! Kapitan Witterer, dowódca sławnej baterii, stoi wyprostowany z lornetką w ręku, ze wzrokiem utkwionym w stronę wroga, przy jednym z dział. Działo to, czwarte z kolei, zostało pieczołowicie wybrane, stało za wzgórzem i było dla nieprzyjaciela niewidoczne. Podoficer amunicyjny w bezpiecznej dla fotografowanych i fotografującego odległości przygotował niewielki ładunek wybuchowy. Kiedy nastąpił wybuch, Eberwein sfotografował go. Dopiero przy trzecim wybuchu zdjęcie udało się ku wielkiemu zadowoleniu Eberweina. Zdjęcie drugie: Niebezpieczny wypadek. Jakiś ciągnik omal nie wpadł do bocznego rowu. Ale żołnierze zeskoczyli na czas i z odważną brawurą - zbliżenie! - ostatnim wysiłkiem podparli ciągnik: wykrzywione twarze, zsunięte do tyłu hełmy, buty wparte w ziemię. Wszystko to sfotografowano z boku, po tym jak podoficer samochodowy uniósł lewarami drugą stronę ciągnika.
       Zdjęcie trzecie: Nacierający czołg rozbity w walce wręcz! Rosyjski kolos stalowy stoi w płomieniach. O kilka metrów od niego, w płytkim leju, żołnierz, który właśnie miał rzucić w kierunku czołgu jeszcze jedną wiązkę granatów. Czołg ten stał już od czterech miesięcy w pobliżu zapasowego stanowiska przodków. Była to zdemontowana zupełnie, stalowa trumna bez gąsienic. Podoficer samochodowy wylał na niego kanister benzyny i podpalił go. Dymił wspaniale. Podoficerem z wiązką granatów ręcznych był nie kto inny jak Soeft, który wspaniale grał swoją rolę.
       - Ma pan w swojej baterii tęgich zuchów, panie kapitanie - zapewniał Eberwein z całą szczerością po zrobieniu dwóch tuzinów dobrych zdjęć.
       - Tak, niezły materiał - powiedział Witterer.
       Eberwein skinął głową. - Przy takim dowódcy to niewielka sztuka.
       Witterer zainkasował tę niewybredną pochwałę z całym spokojem. Znał swoją wartość i jeszcze nigdy w nią nie zwątpił. Zapytywał siebie, co by też powiedzieli jego przyjaciele w ojczyźnie, gdyby tak, co było przecież możliwe, zobaczyli go na pierwszej stronie "Völkischer Beobachter". Na czele jego baterii. Owianego dymem granatów! Oko w oko z wrogiem.
       Stosownie do rozkazu zameldował się bombardier Kowalski. Witterer przyjrzał mu się z niezadowoleniem. Złościło go bardzo, że musiał zatrzymać tego draba, który był niestety świetnym kierowcą.
       - Kowalski powiedział. Pojedziecie więc po panie. Ogniomistrz Asch, który zajmie się bagażami zespołu, czeka już na was.
       - A kiedy - zapytał Kowalski uprzejmie - mam odsiedzieć?
       - Przesuniemy to na później, kiedy znowu będziemy mieli spokój. Możecie być pewni, Kowalski, że te trzy dni nie zostaną wam darowane.
       - Wcale też o to nie prosiłem, panie kapitanie - powiedział Kowalski irytująco układnie.
       Witterer zastanawiał się przez chwilę nad tym, czy bombardier Kowalski znowu nie użył niesfornego wyrażenia. Doszedł jednak do wniosku, że tym razem ani sformułowanie wypowiedzi, ani jej ton nie świadczą o tym. Niezależnie od tego jego niechęć do nieokrzesanego dryblasa wzrastała. Niemal nienawidził tego draba, który uśmiechał się do niego w podejrzanie uprzejmy sposób. I przysiągł sobie wyszukać przy najbliższej okazji innego, bardziej zdatnego kierowcę.
       Wkrótce potem miał Witterer drobny, ale - jak mu się zdawało - niezupełnie pozbawiony znaczenia zatarg z porucznikiem Wedelmannem. Wedelmann, który przed południem rozpoznawał nowe stanowiska, oświadczył mu, że nie ma ochoty pójść na zapowiedziane przedstawienie.
       - My oficerowie - powiedział Witterer mało uprzejmie - powinniśmy być zawsze wzorem dla żołnierzy.
       - Zapewne, ale niekoniecznie w tej dziedzinie.
       - A więc chce pan zepsuć mój rozdzielnik miejsc? - zapytał
       Witterer. - Umyślnie zwolniłem pana na dziś wieczór od służby na stanowisku ogniowym.
       - Przyjmuję to z Wdzięcznością - powiedział Wedelmann. - Wiem już, czym się zajmę.
       - Przywiązuję do tego wagę - ciągnął dalej Witterer rozkazującym tonem - żeby pan wziął dziś udział w przedstawieniu. Po przedstawieniu oczekuję pana w mojej kwaterze, gdzie wydaję małe przyjęcie dla artystów.
       - Tak jest - odpowiedział Wedelmann z niezadowoleniem i odłożył słuchawkę.
       Witterer wiedział dokładnie, dlaczego przywiązuje wagę do obecności Wedelmanna. Uśmiechnął się wyniośle. Potem wezwał do siebie szefa baterii i kazał sobie złożyć dokładny meldunek o zarządzonych przygotowaniach.
       - A więc punktualnie o ósmej - powiedział Witterer. - Kiedy wszystko będzie gotowe, proszę zameldować obecnych porucznikowi Wedelmannowi, który złoży mi meldunek.
       - Tak jest - powiedział starszy ogniomistrz Bock. Zrozumiał teraz, czego Witterer chce: widowiska. Były dowódca baterii, demonstrując niedwuznacznie przed zebranymi żołnierzami swe drugorzędne stanowisko, ma złożyć meldunek właściwemu dowódcy baterii. Ale to Boćkowi nie odpowiadało.
       - A należący do innych oddziałów wojskowych?
       - Zostaną również objęci meldunkiem.
       - A jeżeli znajdą się wśród nich oficerowie wyżsi stopniem?
       - Poprosi się ich, żeby w składaniu meldunku nie brali udziału.
       Bock odszedł gniewny. Był bardzo niezadowolony. Nie tylko z Witterera. Przede wszystkim z siebie. Wyrzucał sobie, że zrobił za mało, żeby tego nowicjusza osadzić. Z początku myślał ciągle o "nowych miotłach" i o tym, że dobrze i ochoczo zamiatają, ale nie liczył się z podobną wytrwałością. Ten nowicjusz robi trochę za dużo szumu koło swojej osoby.
       Tymczasem Witterer przygotowywał się dalej intensywnie do wieczoru. Kazał przynieść z kuchni polowej ciepłą wodą zamówioną przez Krausego. Ogolił się starannie, umył nogi, poobcinał paznokcie. Wreszcie z walizy numer dwa wyciągnął swój lepszy mundur, świeże skarpetki, nowy garnitur bielizny i włożył to wszystko na siebie. Potem pokropił się wodą kolońską. Badawcze spojrzenie w lustro przekonało go, że jest dobrze zbudowany i postawny. Był pewien, że Liza mu ulegnie!
       Kazał następnie przybrać nieco swoją kwaterę. Specjalnie w tym celu sprowadzony przez Krausego żołnierz, który pracował wedle dokładnych wskazówek, przytaszczył całą masę nowych koców, porozkładał je na stole, krzesłach i łóżku polowym. - W jednym z kątów urządzony został na podłużnej skrzyni rodzaj bufetu: liczne butelki, dostarczone przez Soefta. szklanki, jedna salaterka ze słodyczami, druga z ciasteczkami. Witterer skosztował wszystkiego po trochu, skinął z zadowoleniem głową i postanowił sobie wyrazić Soeftowi wielkie uznanie.
       Zaczął się teraz zastanawiać, gdzie należałoby posadzić Lizę Ebner. I doszedł do wniosku, że oczywiście bezpośrednio obok siebie, na łóżku polowym, które wyglądało teraz prawie jak tapczan. Wyobrażał sobie, że ona już tam siedzi: drobna i wytworna, gibka jak kotka, zawsze rozbawiona. Słodkie stworzenie!
       Po dwóch, trzech godzinach, mniej więcej koło północy, goście opróżniają teren. Dzielny Soeft postarał się o kwaterę dla nich. Tylko on pozostanie tu sam na sam z Lizą.
       Bardziej jeszcze zadowolony niż przed chwilą, uśmiechnął się do swego odbicia w lustrze.
       Wkrótce zjawili się pierwsi widzowie i zaczęli się rozsiadać w szopie przeznaczonej na widowisko. Piechota siedziała zgodnie obok artylerii, tolerowano nawet milcząco służbę sanitarną. Na jakimś przyrządzie podobnym do fortepianu, który "zorganizował" Soeft, jakiś podoficer rzępolił wesołe melodie, które od czasu do czasu podchwytywane były przez żołnierzy, zwłaszcza wtedy, kiedy można było podłożyć pod nie możliwie najbardziej ordynarny tekst.
       Na dworze, tuż przed szopą i na podwórzu, starszy ogniomistrz Bock bawił się w policję regulującą ruch. Był szczęśliwy, że liczba słuchających go jest niemała. Zapowiedziane rozkosze usposabiały go pokojowo.
       - Tylko się nie pchać, koledzy! - wołał, choć dokoła nie było widać nikogo, kto by się pchał. - Kto ma bilet wstępu, ten miejsce znajdzie.
       Soeft, w radosnym oczekiwaniu na damy, spoglądał na starszego ogniomistrza z rozbawioną miną. Wreszcie powiedział do Krausego, który stał obok: - Szef chyba się już trenuje na pokojowe czasy.
       - Jak to? - zapytał Krause.
       - Urodzony zapowiadacz na jarmarkach.
       - Tylko się nie pchać, koledzy! - wolał Bock jowialnie.
       Po jakimś czasie szef musiał wejść do szopy, aby rozstrzygnąć spór, jaki wybuchł między obcymi łącznościowcami a kierowcami z jego baterii, którzy nikogo nie pytając zajęli dwa pierwsze rzędy. Żądali trzy razy więcej miejsc, niż potrzebowali dla siebie. Oczekiwali bowiem przyjaciół z sąsiedniej kompanii warsztatowej, którym chcieli okazać swą wdzięczność.
       Bock okazał się wyrozumiałym, udając, że wszystko to stało się za jego zgodą. Byłbym chyba - powiedział sobie - idiotą, gdybym swoich kierowców, z którymi jako dowódca taboru muszę ściśle współpracować, wystawił do wiatru. Zgromadził więc nie podlegających jego rozkazom łącznościowców i kazał im usiąść w dalszych rzędach.
       Jeden z nich, rozwścieczony, zawołał: - Wy z trzeciej baterii wyobrażacie sobie zapewne, że macie tu prawo pierwszeństwa, co?
       - Nie pyskować! - krzyknął Bock. - Nie jesteśmy w knajpie.
       - Ale także nie w freblówce!
       Bock, któremu towarzyszyły pełne uznania spojrzenia kierowców, wybiegł znowu na dwór. Zjawił się z niewielką eskortą jakiś major piechoty. Widząc, że major ma na szyi Krzyż Rycerski, Bock zasalutował, zameldował coś zupełnie ogólnikowego i poprowadził honorowego gościa do pierwszego rzędu.
       Wkrótce potem przybyli jeszcze czterej wyżsi oficerowie, wśród nich kapitan wojsk pancernych z psem. Bock zabronił wprowadzić psa. Kapitan oparł się temu energicznie, Bock nie ustępował. Po chwili zjawił się kapitan Witterer, pachnący na trzy metry z daleka wodą kolońską. Dwaj koledzy oficerowie w mig się porozumieli. Psu wolno było wejść.
       Grupa artystów przybyła punktualnie. Asch przywiózł małą ciężarówką bagaż i sztukmistrza, który siedział z tyłu opatulony, gdyż jak zwykle trapiła go obawa, że się przeziębi, co byłoby równoznaczne z utratą pracy i zarobków. Uważał, że należy mu się jakiś pojazd godny człowieka, nie zaś wóz służący do transportu bydła. Cierpiał z żałośnie nadąsaną miną.
       Kowalski transportował damy. Nadęty jak paw, siedział przy kierownicy, którą poruszał niemal subtelnie dwoma palcami lewej ręki. Prawą ręką otoczył oparcie przedniego miejsca, na którym zwykł był siadywać dowódca baterii.
       Obok Kowalskiego siedziała teraz Charlotta i uśmiechała się pobłażliwie. Za nimi wyzierały z kożucha kierowcy, skrojonego na miarę olbrzyma, wielkie, zaciekawione oczy Lizy Ebner. Siedząca obok niej tancerka Viola miała minę tak zblazowaną i obojętną, że robiła wrażenie śpiącej.
       Kowalskiego i ładunek, który wiózł ze sobą, otoczyła natychmiast chmara zaciekawionych żołnierzy. Wydawało mu się, że pełne podziwu, badawcze spojrzenia, rzucane przez żołnierzy na dziewczyny, skierowane są wyłącznie na niego.
       Bock, Soeft i Krause, podoficer samochodowy, dowódca plutonu amunicyjnego, kucharz, podoficer sanitarny i pisarz wszyscy starali się pomóc damom przy wysiadaniu. Nawet Kowalski nie był od tego, by nieść niewielką walizkę Charlotty, co zwróciło ogólną uwagę. W końcu pozostawił Krausemu przyjemność pełnienia roli tragarza.
       Witterer utorował sobie przejście, przybrał miły uśmiech i zawołał: - Witam panie serdecznie! - Uścisnął trzy dłonie, najmocniej dłoń Lizy, po czym zapytał: - Może dla rozgrzewki po kieliszeczku?
       Charlotta, która objęła bez oporu kierownictwo nad zespołem, ze względu na to, że jedyny mężczyzna w zespole cierpiał stale na kompleks niższości, źle reagował na zmiany pogody i na poniżające jego zdaniem traktowanie, potrząsnęła głową. - Nie - powiedziała. - Naprzód praca, później, być może, przyjemność.
       - Zapewne panie - powiedział Witterer szarmancko - zechcą jeszcze coś poprawić w swojej garderobie albo wyglądzie. Służę moim pomieszczeniem.
       - Jesteśmy zupełnie gotowe - odparła Charlotta. - Nie potrzebujemy żadnych przygotowań.
       - Poza tym - wtrącił ogniomistrz Asch - obok podium jest prowizoryczny pokoik, który chyba wystarczy.
       - Gdyby panie - oświadczył Soeft rzeczowo - chciały szybko skorzystać z toalety...
       Charlotta wybuchnęła głośnym śmiechem. Tancerka Viola zmrużyła oczy i patrzyła na Soefta tak, jak na krasnoludków w książkach z bajkami patrzą małe dziewczynki. Liza zaczerwieniła się nieco i spojrzała na Witterera, który robił wrażenie zagniewanego.
       - Z rozkoszą pokażę paniom drogę - zapewnił Soeft.
       - Pan, zdaje się, pomyślał naprawdę o wszystkim - powiedziała Charlotta z łagodną ironią.
       - Już zaczynamy - przerwał kłopotliwą ciszę ogniomistrz Asch - czy też prowadzimy dalej konwersację?
       Poszedł naprzód, panie ruszyły za nim. Orszak zamykał Witterer. Soeft wyprzedził wszystkich, otworzył boczne wejście do szopy, odsunął wiszący za drzwiami koc i wykonał zapraszający gest ręką.
       - Po zakończeniu tej wojny - powiedział do niego Asch - powinieneś zostać portierem w nocnym lokalu.
       - To marzenie mego życia! - powiedział Soeft z błogim uśmiechem. - Najchętniej w Paryżu.
       Witterer pożegnał panie słowami "do zobaczenia po przedstawieniu", raz jeszcze, i jak mu się zdawało, głęboko spojrzał w wielkie, piękne oczy Lizy Ebner, po czym pośpieszył do głównego wejścia i wszedł do szopy. Nikt mu nie złożył meldunku. Wedelmanna jeszcze nie było, a Bock gdzieś się ulotnił. Był to cios w samo żołnierskie serce Witterera.
       Jeszcze boleśniej dotknął go widok majora piechoty, któremu na chudej szyi lśnił wyzywająco Krzyż Rycerski. Witterer miał w tej chwili wrażenie, że jest nagi. W dodatku major powiedział jeszcze: - A więc to pan jest tym naszym strzelcem wyborowym? - Zabrzmiało to tak, jak by chciał powiedzieć: "Czy nie lepiej było po prostu strzelać we własne portki?"
       W każdym razie Witterer był rad, że przedstawienie się rozpoczęło. Jak tego należało się spodziewać, nastrój w szopie stawał się coraz gorętszy. Witterera drażnił coraz bardziej lśniący na piersi majora krzyż. Korespondent wojenny Eberwein, którego Kowalski, trawestując jego nazwisko, nazwał w gwarze ludowej świńskimi szczynami"1, zrobił kilka swoich sławnych zdjęć migawkowych. Asch zaś z powodzeniem roztaczał tymczasem opiekę nad Lizą Ebner.
       Niedwuznaczne przygotowania poczynione przez Witterera w jego kwaterze były, ogniomistrzowi znane. Równie niedwuznaczne spojrzenia, którymi Witterer obrzucał Lizę podczas jej występu na scenie, dawały jasny obraz sytuacji. W oczach ogniomistrza Ascha kapitan Witterer był zbyt marną figurą dla Lizy Ebner, Asch uważał, że szkoda jej dla niego. Postanowił działać w tym duchu.
       Stracił dużo cennego czasu na przeciwstawianie się wygórowanym żądaniom sztukmistrza, któremu naprzód było za zimno, potem stwierdził, że w szopie jest złe powietrze, następnie skrytykował montaż reflektorów, wreszcie zażądał, żeby odstęp między sceną a publicznością był większy. Później użalał się na niesprawiedliwość publiczności, która ze względów niedwuznacznie erotycznych woli kobiety i nie umie w najmniejszym stopniu ocenić jego produkcji.
       - Tere-fere! - zawołał Kowalski próbując odegrać rolę obrońcy kobiet. - Myślisz może, że zorganizujemy dla ciebie specjalne przedstawienie? Tylko dla pederastów?
       - Budzi pan we mnie wstręt! - oburzał się sztukmistrz.
       - Na moje szczęście! - powiedział Kowalski i mrugnął okiem w kierunku Charlotty.
       Kiedy przedstawienie skończyło się wśród ryków entuzjazmu i nie kończącego się wywoływania przed kurtynę pięknej i nadąsanej Violi, Witterer uznał za stosowne poprosić odznaczonego Krzyżem Rycerskim majora na mały "łyk pojednania" w swojej kwaterze.
       - Może to być nawet duży łyk, mój specjalisto od ostrego strzelania! - zawołał major. - Bo kto wie, czy pojutrze będziemy mogli jeszcze wychylić kieliszek.
       Witterer dał Krausemu polecenie zaopiekować się pieczołowicie damami i przyprowadzić je, skoro już będą gotowe, do jego kwatery. Potem stanął po lewej stronie majora uśmiechając się do niego po koleżeńsku. Major przyjął to spokojnie i bez sprzeciwu.
       - Jedna - powiedział major - ma zad jak koń. A ja lubię konie.
       - Ja również chętnie jeżdżę konno - zapewnił Witterer śmiejąc się po męsku. Był rad, że major z piechoty zawtórował temu męskiemu śmiechowi. Ale nie było w tym ani odrobiny wesołości.
       - Mój drogi strzelcze wyborowy - powiedział oficer z lśniącym Krzyżem Rycerskim - stara to piechociarska mądrość, że trzeba zawsze szparko brać się do rzeczy, jeżeli się nie chce pozostać w tyle.
       - W najbliższym czasie - zapewnił Witterer - będzie dosyć okazji do pokazania, co się ma w lufie.
       - Gówno mnie to obchodzi - powiedział major z całą szczerością. - Gdybym ja miał decydować, spędziłbym całą resztę wojny w łóżku.
       - To nie sztuka - powiedział Witterer z wielką pewnością siebie. - Przecież zdobył pan już Krzyż Rycerski.
       - Ten kawałek blachy? Kosztowało mnie to sześćdziesięciu dwóch żołnierzy, ponadto dostałem strzał w jądra i pozostało mi nieczyste sumienie do końca życia - stwierdził major sucho. - Czy starczy mego parszywego życia, by to wszystko wyrównać?
       - Tak, wojna potrafi być bezwzględna - powiedział Witterer usiłując pokryć zakłopotanie.
       - Jest bezwzględna powiedział major jest plugawa i parszywa. Jest po prostu zasrana.
       Witterer dotarł ze swym dziwacznym gościem do swojej kwatery. Rozejrzał się badawczo dokoła i uznał, jak i przedtem, że wszystko jest w porządku. Kącik, w którym miała siedzieć Liza, obrzucił krótkim, zadowolonym spojrzeniem.
       Poprosił majora, żeby usiadł. Ten zrobił to stękając z cicha. Rozejrzał się i lekko zdziwiony powiedział: - Wygląda tu prawie jak w burdelu frontowym.
       Witterer uśmiechnął się z zakłopotaniem i zaczął zastanawiać się nad tym, w jaki sposób wyekspediować stąd możliwie prędko tego mało przyjemnego gościa tak, żeby go nie obrazić. Ten człowiek wydawał mu się niedostatecznie wytworny. Nie miał dobrych manier. Swego czasu musiał pójść na wojnę z niezbyt wielkim zapałem.
       Zjawił się, wyraźnie zdenerwowany, podoficer do zleceń specjalnych, Krause. Kiedy chciał stanąć na baczność, potknął się o dywan, a raczej o namiastkę dywanu.
       - No cóż, damy wkrótce przyjdą?
       - Melduję, panie kapitanie, że damy już odjechały. Z ogniomistrzem Aschem.
       - Do diabła! zawołał Witterer. Cóż to ma znowu znaczyć?
       - A jednak to nie burdel frontowy - powiedział rozmarzony major.
       - Natychmiast mój wóz! - rozkazał Witterer.
       - Melduję, panie kapitanie, że Kowalski pojechał razem z nimi.
       - Niechże się pan nie denerwuje, mój drogi, strzelcze wyborowy - powiedział major. - Może pan spokojnie przekreślić te damy na najbliższe lata. Niech się pan przyzwyczai powoli do tego, że na wojnie zawsze więcej ludzi się zabija, niż płodzi. Żeby pan się nie wiedzieć jak wysilał.
       
       Ogniomistrz Asch polecił kierowcy małej ciężarówki zwolnić tempo. Dotarli do miasteczka przyfrontowego. Siedzący na swej walizie sztukmistrz, zmęczony, zły, ciągle jeszcze trawiony lękiem, że mógłby się przeziębić, odetchnął z ulgą.
       Z tyłu podążał spokojnie Kowalski ze swymi damami. Nie omijał głębokich lejów, których pełno było na drodze. Wóz piszczał i jęczał. Kowalski był przekonany, że bawi to niesłychanie jadące w nim damy.
       - Jesteśmy na miejscu!- zawołał Asch odwracając głowę. - Teraz się zacznie! - powiedział Kowalski.
       Asch zeskoczył i zaczął zdejmować bagaż zespołu. Sztukmistrz, choć bardzo niechętnie, pomagał mu przy tym. Kowalski przyglądał się wyczekująco.
       - W takim razie będziemy się powoli żegnać - powiedział Asch.
       - Jesteś chyba niezupełnie normalny! - zawołał Kowalski szczerze przerażony. - Wcale, ale to wcale nie mam tego dosyć. Poza tym wyrwałem Soeftowi trzy butelki. Już to samo jest wydarzeniem, które powinniśmy uczcić.
       Asch unikał wzroku Lizy Ebner, która patrzyła na niego bez przerwy. Potrząsnął głową i powiedział: - Nie chcemy już dłużej być paniom ciężarem.
       - I tak umówiłam się jeszcze z kimś - powiedziała Viola, która lubiła zaczynać właściwą pracę dopiero o północy. - Weźcie, dzieci, moje rzeczy na górę. Spieszę się, a więc do jutra!
       - Ta musi nieźle zarabiać - zauważył Kowalski i spojrzał za nią ze zdumieniem i specjalnym zainteresowaniem dla jej bioder. - Jak to się kołysze - powiedział z uznaniem. - Musiała być w poprzednim życiu wielbłądem.
       - Nie tylko w poprzednim - powiedziała oschle Charlotta. - Ale co się z wami właściwie dzieje, panowie bohaterzy? Chcecie tu zamarznąć czy ulotnić się stąd? A może wstąpicie jeszcze na kieliszeczek?
       - Już jestem na górze! - zawołał Kowalski i zaczął zbierać walizki.
       - A pan, panie Asch? - zapytała Charlotta drwiąco. - Chce pan czekać na swego przyjaciela tu na dole?
       Asch był niezadowolony. Nie wiem dobrze, po co to wszystko.
       - Po to, żeby dotrzymać obietnicy powiedziała Liza Ebner. - W jej łagodnym głosie zabrzmiała nutka gniewu.
       - Jakiej obietnicy?
       - Jeżeli bezpośrednio po przedstawieniu, powiedziano nam, pojedziemy od razu do miasta, to pewien ogniomistrz Asch, powiedziano nam dalej, będzie bardzo szczęśliwy. Wtedy moglibyśmy, powiedziano nam, pogawędzić jeszcze trochę ze sobą i wypić butelkę szampana.
       - Kto to powiedział - zapytał Asch szczerze zdumiony.
       - Ja - odparł Kowalski - a któż by inny? Czy nie wyraziłem tego, czego i ty chciałeś w głębi duszy?
       - Niezależnie od tego - odezwała się Charlotta protekcjonalnie - że nie wierzę, by któryś z was dwóch wiedział, co to jest dusza, przyjechałyśmy tu zaraz po przedstawieniu tylko ze względu na tę obietnicę.
       - Tak - powiedziała Liza Ebner zdecydowanym tonem. - Inaczej zostałybyśmy jeszcze u kapitana Witterera. Już teraz żałuję, że nie zostałam. Nie lubię bowiem, kiedy się mnie okłamuje, zwłaszcza pod tym względem.
       - Nie czuję się dotknięty - oświadczył Kowalski obładowany walizami. - Zawsze wypowiadam dokładnie to, o czym inni myślą.
       Po tych słowach bombardier ruszył z miejsca, a Charlotta, uśmiechając się, poszła za nim, Również Liza Ebner zostawiła Ascha, przycisnęła do piersi gitarę, tak że instrument zadźwięczał, i poszła za Kowalskim i Charlotta. Sztukmistrz ulotnił się już dawno, zapewne za pomocą swej czarodziejskiej sztuki.
       Asch stał przez jakiś czas sam na dworze i namyślał się. Potem uderzył dłonią po błotniku swej małej ciężarówki, schylił się, wziął pozostałe walizy, które walały się na zamarzniętej ziemi, i wszedł do budynku szkoły. Nie spotkał na pustych korytarzach nikogo. Za drewnianymi drzwiami rozlegało się niespokojne chrapanie.
       Asch pchnął drzwi prowadzące do pokoju Charlotty i Violi. Kowalski klęczał pod piecem i dmuchał w tlący się jeszcze ogień. Charlotta odebrała od ogniomistrza walizy.
       - A tę ostatnią - powiedziała uśmiechając się znacząco - proszę oddać w pokoju obok.
       Asch, skinąwszy głową uśmiechniętemu Kowalskiemu, wyszedł. Bez pukania wszedł do pokoju Lizy i postawił walizę.
       - Ma pani jeszcze jakieś życzenia? - zapytał.
       Liza Ebner spojrzała na niego ze zdumieniem. Po chwili zaczęła zachowywać się tak, jak by go w ogóle tu nie było. Powolnymi ruchami rozpięła i zdjęła płaszcz i rzuciła go na łóżko.
       - Jak pan myśli - zapytała - dlaczego nie zostałam u kapitana Witterera?
       - Bo jest pani rozsądna. O wiele rozsądniejsza, niż myślałem.
       Liza Ebner nie odpowiedziała na to. Znowu musnęła go krótkim, badawczym spojrzeniem. Potem opadła na łóżko polowe, podniosła nogi i ściągnęła buciki nie rozsznurowując ich. Pochyliła się naprzód, wzięła parę stojących w kącie pantofli i włożyła je na nogi.
       Po chwili rzuciła gwałtownie: - Mam już dosyć tego, żeby być rozsądną!
       - Niech pani dobrze śpi - powiedział Asch. - I proszę być zadowoloną, że może pani spać sama. Jutro rano znowu będzie pani miała normalny apetyt na rozsądne życie.
       Liza Ebner podniosła się gwałtownie, jak by powzięła nagle jakąś decyzję. Długo mu się teraz przyglądała otwierając szeroko oczy. Nie odrywając od niego wzroku złapała się za pulower, ściągnęła go przez głowę i rzuciła tam, gdzie stała. Włosy miała w podniecającym nieładzie, oczy jej płonęły.
       - Co to ma znaczyć, Lizo? - zapytał Asch spokojnie.
       - Wolno mi robić, co mi się podoba.
       - Przeziębi się pani - powiedział Asch ze smutkiem.
       Ciągle jeszcze patrzyła na niego, tylko na niego. Jej mała, sprężysta figurka wyprostowała się. Zobaczył zarysy jej piersi, białe plecy, delikatne, szczupłe ramiona.
       Asch zbliżył się do niej, położył jej ręce na ramionach i zmusił ją do położenia się na łóżko. Nie opierała mu się, opadła na łóżko nie spuszczając z niego oczu.
       Asch usiadł obok niej. - Lizo - powiedział poważnym tonem. - Należy pani do tych rzadkich dziewcząt, które się kocha. Z wieloma innymi idzie się tylko do łóżka. Ale z panią niejeden zechce być razem przez całe życie. Dotychczas spotkałem tylko dwie kobiety, którym mogłem to powiedzieć i powiedziałem. - Kim jest ta druga kobieta?
       Asch uśmiechnął się. Potem mówił dalej: - Niech się pani nie stacza na dno, szkoda pani na to.
       - Ależ ja kocham!
       - Jeżeli pani sądzi, że kocha pani Witterera, to jest to dowód, że pani nie wie, czym jest miłość.
       - Nie Witterera! - zawołała gwałtownie. - Ciebie!
       - Lizo!
       Rzuciła mu się gwałtownym ruchem na pierś, jak gdyby chciała ukryć na niej głowę. Małe, nerwowe ręce opasały jego ramiona. Włosy jej pachniały odurzająco, oddech miała gorący. Zdawało się, że całe jej ciało ogarnął płomień.
       - Ciebie kocham - powiedziała ledwie dosłyszalnie. Herbert Asch wciągał w nozdrza płynący od niej zapach. Nie odrywał rąk od jej nagich pleców. Pochylił ostrożnie głowę, aż jego wargi dotknęły jej włosów. Potem odsunął ją od siebie ze słowami: - Tak, Lizo, być nie może!
       Patrzyła na niego bezradnie. - Dlaczego?
       - Nie wiesz sama, czego chcesz.
       - Wiem! - powiedziała gwałtownie i oczy jej napełniły się łzami, które popłynęły rzęsiście po jej delikatnej, tkliwie namiętnej twarzy. - Wiem, czego chcę! Inaczej nie mogę. Jestem taka i taką chcę pozostać. Musisz brać mnie taką, jaką jestem.
       - Nie zapominaj, że jestem żonaty. - Czuł, że musi tu bronić się z całej siły, która mu jeszcze pozostała, twardo, brutalnie, jeżeli nie będzie można inaczej.
       Wyzwolił się całkowicie z jej objęć. Wstał, cofnął się, oddzielał ich teraz od siebie niewielki stół. Udawał, że na nią patrzy, w rzeczywistości zaś patrzył na ścianę obok jej twarzy.
       - Co ty sobie właściwie myślisz, Lizo - powiedział twardo. - Zachowujesz się jak kotka, jak kocica w marcu. Czy nie masz ani odrobiny wstydu?!
       Na jej bladej twarzy pojawił się wyraz przerażenia. Przestała płakać, wargi jej tylko drżały i widać było, że mocno zaciska zęby.
       - Jak ty ze mną mówisz! - powiedziała łkając jeszcze.
       - Tak, jak na to zasługujesz. Ta wojna potrwa jeszcze dwa, trzy lata; kiedy się skończy, będziesz miała lat dwadzieścia trzy. Czy chcesz być wtedy starą kurwą?
       - Wyjdź, wyjdź stąd natychmiast.
       - Jutro - powiedział Asch - nie będzie cię już tutaj. A ja będę o parę tuzinów kilometrów dalej i o noc bliżej końca tej zasranej wojny.
       - Nie chcę cię więcej widzieć, nigdy!
       - Tak będzie chyba najlepiej - powiedział Asch i z opuszczonymi ramionami poszedł ku drzwiom. Zanim wyszedł, odwrócił się jeszcze i powiedział: - Pilnuj się, żebyś nie weszła na złą drogę. Szkoda by cię było.
       Otworzył pośpiesznie drzwi, potykając się wyszedł na korytarz, zamknął za sobą drzwi i stał tam nieruchomo. Potem podniósł rękę i pogładził nią drewnianą ścianę, za którą leżała Liza Ebner.
       - Tak być musiało! - powiedział.
       Próbując się uśmiechnąć ruszył przed siebie. Podszedł do tabliczki, na której był napis: Zajęte przez komendę garnizonu dla dwóch kobiet.
       Zapukał i czekał. Po krótkiej przerwie zapukał powtórnie. Drzwi otworzyły się i ukazał się Kowalski. Był bez bluzy.
       - Pojedziesz ze mną? - zapytał Asch. Był całkowicie przekonany, że pyta na próżno. Kowalski nie znał żadnych komplikacji, zwłaszcza w miłości.
       Ale bombardier odpowiedział: - Ależ oczywiście, natychmiast. - Po czym ulotnił się i po pięciu minutach zjawił się znów na korytarzu. Był milczący. Powędrowali przez pogrążoną we śnie szopę i zeszli ze schodów na dwór.
       Zatrzymali się przed wejściem. Asch spojrzał na szare i ponure niebo, które wisiało przygniatająco nisko. - Nadciąga straszliwa niepogoda - powiedział ogniomistrz. - Będziemy jutro mieli diabelską noc.
       Zdawało się, że Kowalski jest również zatopiony w kontemplacji śnieżnego, pełnego wilgoci nieba. Jak gdyby wciągał w siebie wilgotne, chłodne powietrze. Ale po chwili powiedział w zamyśleniu: - Ta kobieta to wielkie niebezpieczeństwo.
       Ogniomistrz, który w mig zrozumiał, że Kowalski mówi o Charlocie, powiedział: - Wcale na to nie wyglądała.
       - Ależ tak - zapewniał Kowalski. - Tak! - A potem dodał bardzo niepewnie: - Jeszcze parę dni z nią razem, a stałbym się przyzwoitym człowiekiem. Czy to nie nadzwyczajne?
       - Ty i przyzwoity człowiek! Sam chyba w to nie wierzysz.
       - Nie wierzyłem w to i ja do dzisiejszego wieczora. Ale byłem w wielkim niebezpieczeństwie.
       - Czy się aby nie mylisz? Może masz na myśli tę damę?
       - Nie! - Kowalski ujął przyjaciela pod ramię, szczerze zmartwiony. - Słuchaj no, człowieku, chciałem ją, jak to się przecie należy, porządnie wymacać.
       - I to ci się nie udało? Czyżbyś stawał się powoli starym niedołęgą?
       - Człowieku - powiedział Kowalski i westchnął głęboko. - Sam siebie prawie nie poznaję. Wojna ma mnie na sumieniu. I ta kobieta! Jak ci mówiłem, chciałem ją wymacać. A ona nie była wcale od tego. Kiedy jednak zacząłem się do niej zabierać, zapytała mnie w ostatniej chwili, co myślę o małżeństwie. Tylko jak najlepiej, odpowiedziałem, szczególnie jeśli chodzi o innych.
       - Czy dała ci po pysku?
       - O wiele gorzej, człowieku, zaczęła się śmiać. Do rozpuku. Pytam teraz sam siebie, czy może śmiała się ze mnie.
       - Czy był ktoś jeszcze w pokoju?
       - Nie bierzesz mnie poważnie - żalił się Kowalski. - I ona także nie bierze mnie poważnie. Nikt nie bierze mnie poważnie. Powoli zaczynam sam sobie wydawać się błaznem.
       - Musiałeś chyba za dużo wypić!
       - Tak, tu pewnie tkwi przyczyna - powiedział Kowalski z ulgą. - Tak być musi. Jestem zupełnie wlany. Bo na trzeźwo nigdy by mi się to nie przytrafiło. Nigdy!
       - Chodźże już, ty lowelasie. Witterer oczekuje cię z pewnością z utęsknieniem. I mnie także.
       - Temu Wittererowi - powiedział Kowalski - wygarbuję jeszcze kiedyś skórę, że aż będzie trzeszczało. Wszystkim Wittererom na świecie.
       - Szukasz stałej posady, co?
       - Wszystkim Wittererom! - zawołał Kowalski zaczepnie. - Bo to oni są winni, że dziś wieczorem zawiodłem, a na to nie powinienem im pozwolić. Jeszcze zobaczysz, co zrobię z tym zerem.
       
       Noc zalegająca nad ojczyzną wydawała się spokojna i cicha. Wczesna wiosna przemykała się wśród sinoczarnych ciemności. Na ulicach miasteczka wojna zgasiła wszystkie światła.
       Kapral Vierbein siedział naprzeciw Lory Schulz. Teraz był zdecydowany i tutaj zachować się dzielnie. Wydawało się, że Lora jest skłonna nie wystawiać jego bohaterstwa na zbyt długą próbę.
       - Panie Vierbein - powiedziała z wyczekującym wyrazem twarzy, łagodnie oświetlonej przez stojącą lampę - czy w pana pojęciu i ja należę do dywizjonu zapasowego?
       - Mam wrażenie, pani Schulz - odparł Vierbein zdziwiony własną odwagą - że pani należy do frontu walczącego.
       - Kto wie - powiedziała znacząco. - Może chętnie pozwolę się pokonać.
       A później dodała jeszcze bardziej znacząco: - Nie chciałby pan tego wypróbować?
       
       Pułkownik Luschke leżał ubrany na swym łóżku polowym i nie mógł spać. Jego bulwiasta twarz była zlana potem. Złożył ręce na kocu, ale się nie modlił.
       Potem odrzucił koce i zwlókł się ze swego łoża. Zbliżył się po omacku do stołu z mapami, ujął rękami lampkę elektryczną zwisającą z sufitu i zapalił ją. Paliła się kiepsko, gdyż prąd z baterii był słaby.
       Chude, kawaleryjskie nogi pułkownika tkwiły w długich wełnianych skarpetach. Spodnie do konnej jazdy opadły mu nisko, gdyż kładąc się spać poodpinał szelki. Krzyż Żelazny I klasy lśnił matowo na jego polowej bluzie, fałdującej się mocno na piersi.
       Luschke wyglądał jak zmęczony, przepracowany karzeł. Wiedział o tym. Jego chudy korpus wisiał nad mapą, wsparty na łokciach. Przyglądał się cienkim liniom dróg odwrotu, po których jutro w nocy maszerować będą jego baterie. Na twarzy jego malowała się troska.
       Sięgnął po meldunki, które późnym wieczorem położono na jego stole: Prawdopodobny ruch oddziałów nieprzyjaciela na tym odcinku frontu; pogoda bez zmian; w rejonie dywizji wykryto radiostację szpiegowską nieprzyjaciela; niewystarczająca ilość środków transportowych w szpitalu polowym; stan dróg bez zmian; kategoryczny zakaz ruchów własnych oddziałów przed zapadnięciem jutrzejszej nocy.
       Wyłączył znowu światło, podszedł do okna, odsunął gwałtownym szarpnięciem zasłonę i wlepił oczy w ciemność. Pojedyncze płatki śniegu sypały się z nieba. Spadały na szybę okna i tajały. - Zanosi się tutaj na grubsze świństwo - mruknął Luschke do siebie.
       
       Soeft zamknął z błogą miną małe oczki i szeroko otworzył usta. Olbrzymi nochal sterczał w stronę sufitu. Soeft ryczał piosenkę o ochoczych dziewczętach, które były tak gorące, że nie potrzebowały nosić na sobie bielizny.
       
       Tak jak ją stworzył Bóg, 
       Zbijała żołnierzy z nóg. 
       Widząc to generał wrzasł: 
       Dobra, jeszcze raz!
       
       Razem z Soeftem śpiewali jego przyjaciele należący do ściślejszego kółka, szef i podoficer samochodowy oraz podoficer sanitarny, którego Soeft przy każdej okazji tytułował "bombardierem sanitarnym Neumannem".
       W lokalu snuły się kłęby czarnego dymu. Blat stołu był mokry od porozlewanej wódki. Soeft wymamrotał ciężkim głosem: - Chlanie jest zawsze lepsze od braku kobiet.
       - I jeżeli już mają być trupy, to od wódki - oświadczył starszy ogniomistrz.
       Soeft skinął głową. - Jutro w nocy wojna znowu się zaczyna. Ale jedno wam powiadam: Wyżywienie jest zawsze ważniejsze od amunicji. A najważniejszy jest Soeft.
       - Wytłumacz to Wittererowi.
       - Wojna to za mnie załatwi. Nie takim krzykaczom wypolerowała już gęby.
       
       Noc wisząca nad frontem była ciężka i wilgotna. Wydawało się, że na horyzoncie niebo i ziemia zlewają się w jedno. Śnieg, po którym brnął wartownik, był lepki jak rozczyn chlebowy.
       Wartownik okrążył działo. Chodził, żeby się rozgrzać. Wsunął ręce głęboko do kieszeni płaszcza. Twarz jego, okolona nastawionym kołnierzem, robiła wrażenie szarej, papkowatej masy.
       Po jakimś czasie przystanął i zaczął w nocnej ciszy nasłuchiwać. Zdawało się, że noc przystanęła również, żeby posłuchać, jak żołnierz oddycha. W pewnej chwili wydało mu się, że słyszy odległy huk silników.
       - Bzdura! - powiedział po chwili. Przytłumiony bowiem huk szedł od strony rosyjskiej, a wartownik był święcie przekonany, że Rosjanie śpią.
       Niech sobie śpią!
       
       Stary Asch wyszedł z sypialni Ingrid, minął ostrożnie korytarz i wszedł do saloniku. Siedział tam majster Freitag przy butelce wina i uśmiechał się do niego.
       - Śpi - powiedział stary Asch. - Śpi sama.
       - Chyba nad tym nie ubolewasz?
       - Miałbym dla tego zrozumienie - powiedział stary Asch z namysłem. - Bo ja bym to zrobił.
       Mistrz Freitag wypił łyk wina. Potem powiedział: - Wedle słów Vierbeina na niektórych odcinkach frontu panuje spokój prawie taki sam jak tutaj.
       - Dlaczego nie? Może myślisz, że chłopaki palą się do strzelania?
       - Nikt ich o to nie pyta.
       - Ale wojują. Gdyby nie chcieli, nie byłoby tej wojny.
       - Czy chcieliśmy pierwszej wojny światowej?
       - Oczywiście, że nie.
       - Czy wobec tego nie było jej?
       Kawiarz Asch przyciął sobie nowe cygaro. Zapaliwszy je, co trwało dosyć długo, zapytał: - Właściwie dlaczego słuchamy, kiedy ten führer rozkazuje?
       - Cecha narodowa, człowieku! U nas rozkazy są święte. I to wszystko. Obojętne, czy wydają je ludzie honoru, czy idioci albo zbrodniarze.
       
       Natasza tuliła się do porucznika Wedelmanna. Jej pełne piersi napierały na niego. Czuł, jak dziewczyna drży.
       - Nie odchodź - powiedziała.
       Wedelmann wyswobodził się delikatnie z jej objęć.
       - Muszę. Jutro będziemy mieli wyczerpujący dzień, a potem przyjdzie noc, podczas której się nie zobaczymy. Ale później znowu będziemy mieli czas dla siebie.
       - Nie odchodź! - powtórzyła. Głos jej prosił i równocześnie żądał.
       Wedelmann pochylił się ku niej. Usta jego poszukały jej warg. Pocałunek jego był nieśmiały i tkliwy, jak gdyby całował ją po raz pierwszy. - Tak być musi. - powiedział po chwili.
       Potrząsnęła gwałtownie głową. - Nie powinieneś mnie opuszczać. Nigdy! Powinieneś zostać przy mnie na zawsze. - I dodała ledwie dosłyszalnie: - Nie chcę być dłużej sama.
       - Kocham cię jak nikogo na świecie.
       - Jak ja tej wojny nienawidzę! - krzyknęła nagle dziko.
       - I ja jej nienawidzę - powtórzył, sam nie wiedząc, co mówi.
       Pogładził czule jej drżące ręce i cicho wyszedł. Patrzyła za nim, nie odrywała oczu od zamkniętych drzwi, choć dawno już odszedł. Jak zagubiona spoglądała w ciemność. Potem przyłożyła ręce do twarzy i przycisnęła je do niej mocno.
       Wreszcie przejechała dłońmi po włosach i uklękła; wydawało się niemal, że upadła.
       Schyliła się głęboko. Namacała skrzynię stojącą pod łóżkiem. Otworzyła ją gwałtownym ruchem, wyciągnęła z niej kilka sztuk ubrania, chustkę, pończochy, zmiętą suknię. Wydobyła spod nich skrzyneczkę i postawiła ją na stole. Był to nadajnik krótkofalowy.
       
       Ryk w pomieszczeniu Soefta, który miał być śpiewem, przybrał znowu na sile. Teraz przyszła kolej na piosenkę o dziewczynie z Hamburga, która za pieniądze robiła wszystko z ochotą. Wyli z pasją:
       
       Nie złamała mego serca,
       Męstwa mego nie zniszczyła,
       Obiecałem jej małżeństwo,
       Więc też mnie uszczęśliwiła...
       
       Tak śpiewali, albo podobnie, gdyż oczywiście wybrali wariant Soefta, w którym słowa "męstwo" i "uszczęśliwienie" zastąpione były innymi, o wiele dosadniejszymi określeniami.
       Kiedy tak porykując pławili się jeszcze w ojczyźnianych wspomnieniach, weszli do zadymionej i śmierdzącej wódką jaskini Asch i Kowalski; opróżniając szklankę po każdej strofce przyłączyli się ze wszystkich sił do ogólnego chóru.
       - Że też jeszcze żyjecie! - powiedział Soeft, kiedy ryk umilkł.
       - Ostatecznie umrzeć potrafi każdy - powiedział Asch z całym spokojem i po brzegi napełnił szklankę rumem.
       - A my - zapewnił Kowalski z uśmiechem - postaraliśmy się nawet o potomstwo.
       Natychmiast rozległy się radosne ryki żądające szczegółów.
       Ale szydercze spojrzenie Ascha powstrzymało Kowalskiego od podzielenia się z wesołą kompanią szczegółami miłosnej przygody.
       - Moi państwo - powiedział bombardier - jedno jest pewne: gdzie ja się położę, tam już żaden Witterer wylądować nie może.
       - Czekaj, czekaj, jeszcze da ci on dobrze w dupę - powiedział z przekonaniem podoficer sanitarny.
       
       Lora Schulz znowu bawiła się rękami Vierbeina, które kochała. Kochała wszystkie ręce, które uważała za piękne. A te, które były dla niej czułe, kochała specjalnie.
       - Żyję ciągle bardzo samotnie - powiedziała. - Możesz mi wierzyć.
       - Wierzę ci - zapewniał Vierbein. Doszedł do tego, że wierzył we wszystko, co mówiła.
       - Czy to jest w ogóle życie! Zamyka się mnie tutaj. Nie wolno mi pójść do kasyna. Mówi mi się, że nie dorosłam do towarzystwa oficerów, a podoficerowie stoją zbyt nisko. Szeregowcy w ogóle nie wchodzą w rachubę. Wszyscy cywile to hołota. Cóż mi więc pozostaje?
       - Mam przyjaciela - powiedział Vierbein po namyśle - który jest admirałem.
       Lora Schulz uniosła się i spojrzała na niego ze zdumieniem. - Naprawdę?
       - Mój przyjaciel admirał jest dla mnie taki dobry, jak dotychczas żaden człowiek noszący mundur. Jeżeli poproszę o coś admirała, zrobi to. Na pewno.
       - Cóż ma zrobić?
       - Jest teściem dowódcy dywizjonu. Przyjechał tu specjalnie na ślub. Opowiem mu o tobie. Powiem mu, jaka jesteś ładna, dobra i wesoła. Potem go poproszę, żeby zażądał, byś siedziała Obok niego przy stole.
       - Chcesz to dla mnie zrobić? - zapytała Lora Schulz podniecona.
       - Tak, uczynię to chętnie. Boś na to zasłużyła. - I dodał ledwie dosłyszalnie: - Poza tym użyczam tego z całego serca jemu!
       
       W nocy nadeszła na pocztę małego miasteczka pilna depesza treści następującej: Kapral Vierbein - Przerwać natychmiast urlop. Wracać do swego oddziału. Witterer, kapitan i dowódca baterii.
       Kapitan Witterer, potężnie wlany, ciągle jeszcze siedział naprzeciw majora piechoty. Wydawało się, że brzuch majora to olbrzymia jama, której nie można zapełnić. Chlał i chlał, i zupełnie to na niego nie działało.
       - Sypiam bardzo mało - powiedział major odznaczony Krzyżem Rycerskim.
       - Żołnierze nie potrzebują dużo snu odparł Witterer śmiertelnie zmęczony. Siedzący obok Krause skinął ociężale głową.
       - Gówno - powiedział major - śpię mało, bo spać nie mogę.
       I któż może spać w tym świństwie? Ale kiedyś załamię się i zwariuję; cieszę się już teraz na to.
       - Jutro w nocy się zaczyna - powiedział Witterer myśląc ciągle o tym, jak by swego upartego gościa skłonić do wyjścia. - Potrzebne nam będą wszystkie siły.
       - Jutro w nocy zwiejemy raz nareszcie na rozkaz - powiedział major. - Jeżeli Rosjanie nie zechcą następować nam na pięty, będzie to spacerek.
       - Obawia się pan komplikacji, panie majorze? - zapytał Witterer, który się nagle ożywił. Również cień jego, Krause, nastawił uszu.
       - Cała wojna składa się tylko z komplikacji - powiedział odznaczony major obojętnie.
       - W każdym razie dowództwo nasze wie z pewnością dokładnie...
       - Gówno - powiedział major i wlał w siebie zawartość pełnej szklanki. - Prowadzić wojnę na mapach to coś zupełnie innego, niż leżeć w błocie. Krew - to nie czerwony ołówek. Tu się umiera, tam się wyciera gumką. Jeden wyrzyguje w śnieg przestrzelone płuco, inny nadmiar czerwonego wina, którym się uchlał.
       - A jeśli Rosjanie naprawdę zaczną następować nam na pięty?
       - Wtedy znowu, mój przyjacielu, zabawi się pan w ostre strzelanie.
       
       Bądźże zadowolona - powiedziała Charlotta do Lizy Ebner, siedzącej obok niej na łóżku - żeś tego nie zrobiła.
       - To o n nie zrobił.
       - Więc napisz mu jutro pocztówkę z podziękowaniem.
       - Byłabym mu pokazała, jak go bardzo kocham. Nigdy nie zapomniałby tego.
       - Dziecino - powiedziała Charlotta z uśmiechem. - Co to znaczy "nigdy"? Trzy dni? Rok? Do końca wojny? Czasy, które przeżywamy, przyprawiają o chorobę naszą pamięć. Wszyscy na to cierpimy. W Polsce padł mój mąż - czy pozostałam mu wierna?
       - Minęły już dwa lata...
       - Przeszło zaledwie dziesięć miesięcy, kiedy już spałam z innym.
       - Jeżeli go kochałaś...
       - Po dwóch dalszych miesiącach spałam znowu z innym. A w następnych dwóch miesiącach z trzema, a może czterema innymi.
       - Dlaczego?
       - Byłam jak na torze saneczkowym - powiedziała Charlotta szczerze. - Nie mogłam już zahamować. - Spojrzała na swoje rzeczy, które leżały w nieładzie na krześle i na podłodze. - Ale teraz - dodała - nie chcę już.
       - A czego chcesz naprawdę, Charlotto?
       - Wyjść za mąż - odpowiedziała po prostu. - Chcę nareszcie wiedzieć, gdzie jest moje miejsce. Te łobuzy, które mnie rozbierają oczami, budzą we mnie wstręt. Gdyby wojna miała twarz, naplułabym w nią.
       
       Porucznik Schulz przekomarzał się z narzeczoną swego dowódcy. Dama ta trzymała się jeszcze wcale rześko, podczas gdy przyszły jej małżonek zasnął w swoim fotelu i chrapał melodyjnie.
       Schulz produkował się tym, co nazywał wdziękiem.
       - Wielce szanowna pani - powiedział przymilnie, rozparty na swym krześle - wielce łaskawa pani, przyszły małżonek pani może liczyć na mnie w każdej sytuacji życiowej. Ale to w każdej.
       Dama, której, jak się zdaje, spodobała się masywna postać Schulza, odpowiedziała: - Oboje bardzo pana cenimy, panie Schulz.
       - Zaszczyt to dla mnie! - zagrzmiał Schulz i był bliski tego, by mrugnąć na nią okiem.
       - To mnie cieszy - powiedziała serdecznie.
       Ta wymizerowana, wychudzona osoba była blada i jasnowłosa; jej życie wewnętrzne było zapewne również blade i bezbarwne. Ale oczy lśniły radosnym oczekiwaniem. Dla Schulza była damą, przede wszystkim dlatego, że zamierzał ją poślubić jego dowódca; a do dam Schulz miał słabość.
       - Śpi - powiedziała, przechyliła głowę nieco na bok w kierunku chrapiącego dowódcy i uśmiechnęła się do Schulza. Podobała jej się jego uprzejmość. Był dla niej częścią, i to wcale ważną, jej przyszłego żołnierskiego małżeństwa.
       - Pani pozwoli - powiedział Schulz. Zadzwonił. Zjawił się ordynans. Schulz wydał krótki rozkaz: - Obaj bumelanci do mnie!
       Ordynans znikł. Po chwili zjawili się Bartsch i Ruhnau i stanęli na baczność. Trochę się chwiali na nogach, ale byli gotowi do wykonywania poleceń.
       - Odtransportujcie pana dowódcę do domu. Z należytą ostrożnością! I żebyście mi, moje kanareczki, nie robili głupstw. Jutro mamy ostre strzelanie, chcę was widzieć na stanowisku.
       "Bracia sjamscy" uśmiechnęli się radośnie, gdyż zrozumieli, o co chodzi.
       - Jeżeli łaskawa pani pozwoli - powiedział Schulz próbując zachowywać się jak kawaler - odprowadzę szanowną panią do domu.
       
       Stanąłem przed jej drzwiami 
       Chcąc byśmy zostali sami. 
       Zaprosiła mnie na kawę, 
       Więc wyłożyłem klucz na ławę.
       
       Soeft i jego osobisty zespół śpiewaczy ryczeli tę pieśń ostatkiem sił. Dyrygował, wiosłując ramionami, król zaopatrzenia; robił rozpaczliwe wysiłki, by utrzymać równowagę.
       - Bombardier sanitarny Neumann - wybełkotał Kowalski - śpiewa jak pijana świnia!
       Podoficer samochodowy, wypełniony po brzegi alkoholem, podniósł się i zatoczył; zwalił się na ziemię, wstał znowu i ryknął: - To twoja wina, ty specjalisto od trypra, żem się zwalił na tyłek! Rozumiesz! Śpiewaj, ty, ty, poszukiwaczu wszy!
       - Pocałuj mnie w dupę! - powiedział zmęczonym głosem podoficer sanitarny Neumann.
       - Musisz śpiewać! - ryczał podoficer samochodowy.
       - Jeżeli mnie nie zostawisz w spokoju - mruknął ze złością podoficer sanitarny zamelduję kapitanowi, że starasz się zawsze ośmieszyć mnie przed żołnierzami.
       - Buu! - krzyknął Asch.
       - Buu! - krzyknęli wszyscy obecni.
       - Mówiąc o żołnierzach ten bałwan myśli o mnie - wyjąkał Kowalski. - On chyba nie wie, że moje miejsce jest przed starszymi oficerami. A w niektórych łóżkach nawet przed generalicją.
       - Ja ci dam twego kapitana Witterera! - zawołał podoficer samochodowy i po omacku zaczął szukać pasa, który leżał za jego siedzeniem. Wyrwał z futerału rewolwer i skierował go w stronę podoficera sanitarnego. - Łapy do góry, Witterer! - ryknął.
       Podoficer sanitarny patrzył na swego antagonistę szklanym wzrokiem. Na jego okrągłej jak księżyc twarzy malował się paniczny strach. Miał z pewnością pełne portki.
       - Ognia! - zakomenderował starszy ogniomistrz Bock. Podoficer samochodowy wystrzelił. Sanitariusz skoczył do góry. Podoficer strzelił raz jeszcze. Sanitariusz rzucił się na brudną podłogę. Podoficer oddał jeszcze jeden strzał. Sanitariusz zaczął ryczeć.
       - Jestem ranny! - wrzeszczał.
       Asch natychmiast podbiegł do niego. Kowalski uśmiechał się pogardliwie. Soeft pochylił się z zainteresowaniem. Starszy ogniomistrz ani o odrobinę nie zmienił swej postawy. Podoficer samochodowy stał jak wrośnięty w ziemię.
       - Małe draśnięcie na tyłku - stwierdził Asch rzeczowo.
       - Dokładnie tak, jak celowałem - oświadczył podoficer samochodowy. - Ja mu pokażę Witterera!
       Teraz i Kowalski podbiegł do ciągle jeszcze biadającego Neumanna. Razem z Aschem położył go na stół i ściągnął mu spodnie z siedzenia. W świetle lampy naftowej tyłek lśnił szarym blaskiem.
       - Teraz jodyny - powiedział bombardier z błogim uśmiechem.
       Starszy ogniomistrz oświadczył bezwstydnie: - Jutro rano złożę wniosek o odznakę za ranę. W walce z partyzantami!
       A ogniomistrz Asch dodał: - To pierwszy na nowej liście strat. Dalszy ciąg wkrótce nastąpi.
       
       Noc zalegająca nad frontem zaczęła się powoli ulatniać. Zdawało się, że niebo i ziemia rozpływają się w sobie.
       Padał śnieg. Płatki jego sypały się jak krople wody. Z rzadka, pojedynczo, ledwie widocznie.
       Wartownik przy dziale skulił się pod płachtą namiotową. Spoglądał nieruchomo w stronę wroga. Słuchał z napięciem, prawie zamknąwszy oczy.
       Daleki huk silników zbliżał się coraz bardziej. Były to ciężkie silniki, huczały głucho. Wartownikowi zdawało się, że widzi, jak pojazdy nieprzyjaciela przedzierają się przez błotniste drogi.
       Czy to ciężarówki? Ciężkie ciągniki? A może czołgi?
       - Głupstwo - powiedział wartownik po chwili. - To nie może być nic wielkiego! - Wiedział, że w nocy każdy szmer rozlega się czterokrotnie głośniej niż w dzień. To go znowu uspokoiło. Był teraz tylko zmęczony jak pies, śmiertelnie zmęczony. Dlaczego i Rosjanie nie mieliby być zmęczeni?
       Śnieg padał dalej. Bezgłośnie. I zamieniał się w krople wody. Rzadkie, pojedyncze, ledwo dostrzegalne.
       
       Kiedy wojna zaczęła powoli znowu rozprostowywać swe kości, znikł jako pierwszy korespondent wojenny. Sonderführer Eberwein, ciągle jeszcze zwany przez Kowalskiego "świńskimi szczynami", nie potrzebował wcale bezpośredniej wojny, żeby móc o niej płomiennie pisać. Bezpośrednie przeżycia frontowe pozostawiał kolegom o nadmiernej ambicji i minimalnej fantazji. Był zadowolony, że tym razem połów mu się udał.
       Drugim, który zawczasu podał tył, był Soeft. Tylko że ten nosił się z myślą powrotu. Pozwolił sobie jedynie na luksus wyprzedzenia o dwanaście godzin ogólnej, maskowanej za pomocą różnych kruczków i przygotowywanej w tajemnicy zmiany stanowisk całego odcinka frontu. Przed zapadnięciem ciemności ruch oddziałów był wzbroniony, ale Soeft zaczął przesuwać swe mienie już po południu.
       Rzecz zrozumiała, że nikogo nie prosił o pozwolenie. Naprzód załadował na swego nowego ośmiotonowego henschla wszystkie delikatesy, spirytualia, tytoń, cygara i papierosy. Korzystając z pomyślnej okazji wysłał do kraju przedostatnim pociągiem towarowym trzy skrzynie pod zamaskowanym adresem - jako uzupełnienie swego składu prywatnego.
       - Jeżeli chcesz wysłać trzy skrzynie - powiedział starszy ogniomistrz, zausznik i pomocnik komendanta dworca - musisz dostarczyć pięć skrzyń; czterdzieści procent dla ojczulka, taka jest nowa taksa.
       - Powoli przeradza się to u was w lichwę - powiedział Soeft z wyrzutem.
       - Jeżeli nie chcesz - odparł nieubłagany funkcjonariusz kolejowy - to nie. Zwolnij w takim razie rampę załadowczą, żeby inni też mogli coś wysłać.
       Soeft patrzył z rosnącą niechęcią na stos skrzyń, worków i kufrów, piętrzący się na peronie dworca towarowego. Żołnierze oddziału załadowczego siedzieli bezczynnie, czekając na przedostatni pociąg. Komendant dworca spacerował po swoim terenie jak kogut po śmietniku.
       - Jedna skrzynia za trzy, jak zwykle - powiedział wreszcie Soeft - ale do tego paczka z delikatesami zupełnie prywatnie dla ciebie.
       - Z kawiorem? - zapytał rzeczowo starszy ogniomistrz.
       - Z dwoma funtami kawioru - zapewnił Soeft.
       - No dobrze - starszy ogniomistrz udawał, że cierpi wskutek tej decyzji - nie będę już taki srogi. Ostatecznie człowiek robi, co może. A w związku z naszą starą przyjaźnią, Soeft...
       - Możesz spokojnie zamknąć swój słodki pysk, ty łobuzie - powiedział Soeft koleżeńskim tonem. - Między nami dziewicami, to zupełnie zbyteczne.
       Po załatwieniu tej transakcji Soeft wyruszył swym specjalnym wozem od dostaw oraz z henschlem i fordem w pierwszą turę swojej wyprawy na tyły. Protesty starszego ogniomistrza Bocka, który obawiał się dzikich komplikacji, pozostały bez echa. - Przecież tego zrobić nie możesz, Soeft! - zaklinał go szef.
       - Właśnie że mogę - odpowiedział Soeft; przekręcił specjalny klucz w kłódce od łańcucha zamykającego tylną ścianę ciężarówki i schował go do kieszeni, uśmiechając się przy tym z zadowoleniem. Był człowiekiem pełnym zawsze czujnej nieufności. Wolał asekurować się trzy razy za dużo niż raz za mało. Przecież było możliwe, że jeszcze inne Soefty grasują po okolicy jak tygrysy.
       - Wiesz przecież dokładnie - powiedział starszy ogniomistrz błagalnie, a zarazem kategorycznie - że zgodnie z rozkazem tabor baterii nie ma prawa ruszyć się z miejsca przed godziną dwudziestą drugą. A działa najwcześniej o północy. Przecież jest ci to wiadome, Soeft.
       - Wiadomo mi tylko, że dosyć prędko robisz w spodnie.
       - Każdego niepotrzebnego ruchu należy bezwarunkowo unikać, Soeft.
       - Ruch moich samochodów jest potrzebny, a nawet niezbędny.
       - Należy liczyć się z tym - upierał się starszy ogniomistrz i zacytował słowa z rozkazu dywizji - że nieprzyjaciel obserwuje każde nasze poruszenie.
       Soeft kiwnął głową i wsiadł do swego wozu specjalnego.
       - I właśnie dlatego - powiedział - wyruszam teraz. Bo jeżeli naprawdę wróg obserwuje nasze ruchy, w co nie wierzę, bo te draby ze sztabu opowiadają dla zabicia czasu niestworzone rzeczy, to wie, że twój gorliwy Soeft codziennie rozjeżdża po okolicy tylko po to, żeby mógł napchać twój kałdun. Jeżeli zaś dziś nie wyjadę w drogę, człowieku, nieprzyjaciel poweźmie podejrzenie i powie sobie: coś w tym tkwi. Zrozumiano?
       - Rób więc sobie, co chcesz - zawołał szef zły i zrezygnowany. - Na twoją odpowiedzialność. W każdym razie ja nie wiem o niczym.
       - Uwierzą ci na słowo - odparł Soeft i dał znak do odjazdu.
       W godzinę później zatelefonował pułkownik Luschke. Opieprzył starszego ogniomistrza Bocka za Soefta i zażądał do telefonu Witterera. Mimo wysiłków Bocka nie można go było na razie znaleźć.
       - Niech do mnie natychmiast zatelefonuje. Nie zapomnijcie, starszy ogniomistrzu, powiedziałem: n a t y c h m i a s t.
       Bock zapewnił, że doskonale rozumiał. Drżąc lekko, odłożył słuchawkę i wypowiedział pod adresem Soefta mnóstwo potwornych epitetów. Potem wziął do galopu wszystkich swoich podwładnych, polecając równocześnie szukać Witterera telefonicznie aż do skutku, choćby dym miał pójść z kabli.
       Kapitan Witterer, razem ze swym nieodłącznym, jak zwykle, cieniem Krausem - żołnierze przezwali go przydupnikiem - był święcie przekonany, że nareszcie zbliża się jego wielka godzina. Od czasu kiedy nosił mundur, a właściwie już lata całe przedtem, marzył o przeżyciu frontowym; teraz stał bezpośrednio przed nim. Niemal z entuzjazmem nadzorował przygotowania do zmiany stanowisk.
       Urządził dla plutonu amunicyjnego ćwiczenia załadowcze, tak męczące, że żołnierze powywieszali ozory. Zmusił kucharza, by gotował na przygotowanej do drogi ciężarówce. Właził nawet do pomieszczeń żołnierzy i przeglądał wyposażenie - to znaczy kazał je rozpakowywać. Sortował i segregował rzeczy na, zdaniem jego, potrzebne lub zbędne. I wydał rozkaz, zanotowany skrzętnie przez Krausego, aby nie transportować rzeczy uznanych za niepotrzebne.
       Doprowadził żołnierzy do zupełnego otępienia.
       Potem kapitan przeprowadził ćwiczenia z plutonem karabinów maszynowych, trwające pełną godzinę. Był bliski rozpaczy, gdyż im dłużej trwały te ćwiczenia, tym żołnierze stawali się powolniejsi. Głos jego brzmiał coraz ostrzej.
       - Krause, zapisać! - zawołał wreszcie. - Zapisać wszystkich. Będziemy to ćwiczyli na nowym stanowisku. Choćby wióry miały z was lecieć!
       Krause zapisał. Kapitan, pełen animuszu, zgiął nieco kolana i zaczął się kiwać. Żołnierze stali na baczność i gapili się na swego dowódcę. Jedynie kapral spoglądał w niebo.
       - Ja tutaj jestem, człowieku! - krzyknął Witterer.
       - Śnieg pada - powiedział spokojnie kapral.
       Padał śnieg. Spadające na ziemię płaty były duże, ciężkie, nasiąkłe wodą. Leciały bezdźwięcznie, na razie jeszcze w wielkich odstępach.
       - Istotnie pada śnieg - stwierdził również Krause.
       - Widzę to! - zawołał Witterer. - Zwracanie mi na to uwagi jest zbędne. I cóż z tego, że pada. A gdyby nawet spadały z nieba całe cetnary śniegu, cóż to może zmienić? Choćbyśmy musieli brodzić w błocie po kołnierz, dokonamy zmiany stanowisk.
       - Tak jest, panie kapitanie - przytaknął spiesznie Krause, ale zbyt lekko mu na duszy nie było.
       - Jeżeli któryś z was, dryblasy, zawiedzie - zawołał Witterer do obsługi - wyrwę mu nogi z tyłka! I to osobiście.
       Solidnym galopem, zdyszany, nadbiegł żołnierz z meldunkiem. Oddychał ciężko, choć się zbytnio nie nadwerężył. Jego sapanie było sprytną gierką.
       - Pan kapitan ma zatelefonować do pułkownika Luschke, i to natychmiast.
       - Chcieliście powiedzieć - poprawił go Witterer surowo - że pan pułkownik Luschke prosił mnie, żebym się z nim skomunikował telefonicznie, i to bezzwłocznie.
       - Tak jest - odrzekł żołnierz - to miałem na myśli. Kapitan Witterer obrzucił jeszcze raz druzgocącym spojrzeniem pluton karabinów maszynowych, spojrzał z zadowoleniem na piętrzącą się na stanowisku ogniowym amunicję, po czym eskortowany przez przydupnika, udał się do najbliższej stacji telefonicznej.
       Stacja telefoniczna należała de obserwatorów jego baterii i znajdowała się w niewielkiej szopie na siano, z której żołnierze za pomocą desek, gliny i koców, zrobili jakie takie pomieszczenie. Była to nora bez okna, wypełniona ludzkimi ciałami i przedmiotami wyposażenia.
       Witterer zawołał do żołnierzy, którzy niewiele sobie robili z jego obecności: - Wyjść na świeże powietrze! Chcę telefonować.
       - No jazda, wychodzić! - odezwał się Krause. - Ale szybko. Świeże powietrze dobrze wam zrobi.
       - Wy także wyjdźcie, Krause - zarządził Witterer. Żołnierze wyleźli z nory pomrukując. Krause podążył za nimi jak pies owczarek za trzodą. Ujadał przy tym jak szpic, ale żaden z żołnierzy nie zwracał na to uwagi.
       Usunąwszy przezornie wszystkich słuchaczy kapitan kazał się. połączyć z pułkownikiem. Luschke zgłosił się po dwóch minutach. Głos jego miał jak zwykle brzmienie łagodne ł mrukliwe.
       - Tu kapitan Witterer. Miałem do pana pułkownika zadzwonić.
       Luschke chrząknął, potem powiedział łagodnie: - Jak pan myśli, panie kapitanie, po co wydawane są rozkazy?
       - Żeby je wykonywać, panie pułkowniku - odparł Witterer bez zająknienia.
       - Jak pan znowu pięknie powiedział, panie kapitanie mruknął pułkownik łagodnie. - Powinien pan, i to jak najprędzej, zakomunikować to swoim żołnierzom.
       - Tak jest, panie pułkowniku.
       - Szacowny pogląd pański, panie kapitanie, nie jest jeszcze, jak się zdaje, dostatecznie znany, w pańskiej baterii. Czy wiadomo panu, gdzie się właściwie obija poczciwy Soeft?
       - Przypuszczalnie w rejonie taboru, panie pułkowniku.
       - Tak pan przypuszcza, panie kapitanie? Wolałbym, gdyby pan to w i e d z i a ł. Bo wtedy wiedziałby pan, co pański Soeft teraz urządza, wiedziałby pan również, panie kapitanie, że pańska bateria gówno sobie robi z pańskich rozkazów. Otóż Soeft wywozi już w tej chwili żywność do tyłu, i to za pomocą tylu wozów, jak gdyby miał do zaopatrzenia trzech generałów.
       - Natychmiast, panie pułkowniku... Jeżeli tak jest, panie pułkowniku, zamknę tego ptaszka.
       - Jeżeli tak jest? Pan powątpiewa w moje dane, panie kapitanie? Nie? Jak to uprzejmie z pana strony. Chce go pan zamknąć? Mój drogi, niech się pan łaskawie troszczy o porządek w zasięgu swej władzy, ale nie zaraz za pomocą ostrej amunicji.
       Słyszał pan już coś kiedyś o zaufaniu? O współpracy? Słyszał pan! No widzi pan. Ale co to jest, tego pan dokładnie nie wie, co?
       - Tak jest, panie pułkowniku.
       - No pięknie. Byłoby jeszcze piękniej, gdyby pan to nie tylko wiedział, ale również odpowiednio się zachowywał. Niech pan zapyta Wedelmanna. Niech się pan dowie u ogniomistrza Ascha. Niech pan spokojnie zasięgnie rady żołnierzy. Wszyscy oni nie taki już smród wąchali. I wiem przypadkowo, że nawet taki Soeft nie ulatniał się nigdy dawniej bez uprzedniego uzgodnienia ze swoim dowódcą. To powinno dać panu do myślenia,
       - Tak jest, panie pułkowniku.
       - Panie kapitanie Witterer - powiedział teraz pułkownik niebezpiecznie cicho - jeżeli zaświni mi pan trzecią baterię, niech pana ręka boska broni, oczywiście jeżeli Bóg ma jeszcze coś z tymi Niemcami wspólnego. Ma pan tam mnóstwo znakomitych żołnierzy, powinien pan prowadzić wojnę razem z nimi, a nie przeciw nim. Gdyby wybuchły jakieś tarcia, Witterer, i gdyby się okazało, że to pan je rozpętał, wtedy, człowieku, pozna pan oblicze Bulwy, i to do ostatniej zmarszczki.
       Tymi słowami pułkownik zakończył rozmowę telefoniczną. Witterer trzymał jeszcze słuchawkę przez kilka sekund i patrzył nieruchomo na ponurą jamę. Był dotknięty i nawet mocno wstrząśnięty, ale jeszcze nie unieszkodliwiony.
       
       Kapitan Witterer przerwał swoje występy gościnne w pododdziałach przewidzianych do walki i wrócił do swej kwatery. Tutaj zrobił bilans. Pomagał mu przy tym kapral Krause, na ogół z chytrą ostrożnością, ale również, gdy go Witterer niedwuznacznie zachęcał, z żywą aprobatą. Rozmowa telefoniczna Bulwy falowała jeszcze gwałtownie w umyśle Witterera.
       - Jestem tu dowódcą - powiedział. - I wymagam zaufania.
       - To przecież samo przez się zrozumiałe - powiedział Krause usiłując okazać mu swe zaufanie.
       - Przede wszystkim konieczna jest współpraca.
       - Tak jest, panie kapitanie - rzekł Krause, już gotów do tej współpracy.
       - Mam nadzieję, że pod każdym względem mogę się zdać na was.
       Krause spojrzał na swego dowódcę z oddaniem; zdawało się, że jest ono szczere. Było to jakby wyznanie wiary bez słów. Witterer skinął aprobująco głową. Potem dodał: - Poza tym mam nadzieję, Krause, że orientujecie się w tym, iż przewidziane jest dla was stanowisko szczególnie poufne.
       - Ależ rzecz oczywista, panie kapitanie - zapewnił Krause niemal uroczyście.
       - No dobrze, zobaczymy - powiedział Witterer.
       Potem zaczął chodzić po izbie, by wreszcie zapanować nad niepokojem, który go ogarnął po telefonicznej rozmowie z pułkownikiem Luschke. Zaciśnięte w pięści ręce założył do tyłu, wysunął podbródek, przymknął nieco oczy.
       Nagle przystanął, otworzywszy szeroko oczy spojrzał na Krausego i zapytał: - Czy znacie właściwie pułkownika Luschke bliżej? Co to za człowiek?
       Krause zrozumiał wielkość chwili. Pytanie to było dowodem zaufania. Na wezwanie kapitana wolno mu było wyrazić sąd o pułkowniku. Teraz, dopiero teraz, stał się naprawdę prawą ręką Witterera, jego doradcą i zausznikiem.
       - Nie ma tu chyba nikogo - zaczął Krause z wskazaną w tej sprawie ostrożnością - kto by pułkownika Luschke znał bliżej.
       - Porucznik Wedelmann także nie?
       - Trudno to przypuszczać, panie kapitanie. Wydaje się jednakże niewątpliwe, że pan pułkownik wyjątkowo ceni naszego byłego dowódcę porucznika Wedelmanna.
       - Jako człowieka?
       - Chyba bardziej jako dowódcę baterii - z powodu jego czynów. Sukcesy baterii były tu decydujące.
       - Aha! - powiedział Witterer, który w najmniejszym stopniu nie krępował się omawiać tego rodzaju spraw z Krausem. Ale tu, czuł to dokładnie, zbliżał się do sedna zagadnienia.
       Ruchy Witterera stały się jeszcze szybsze. Potem zamarły całkowicie. Nagle wydało mu się, że wreszcie zrozumiał, o co tu gra idzie. Powiedział sobie: Witterer, jesteś człowiekiem, który przeżył już niejedną burzę i kilku generałów jako bezpośrednich przełożonych. Poradziłeś sobie z najcięższymi strategami biurowymi, więc chyba poradzisz sobie i z Luschkem, chociaż nie od razu, lecz krok za krokiem.
       - Pułkownik - powiedział po chwili Witterer raczej do siebie - przywiązuje ogromną wagę do współpracy i zaufania. To wprawdzie zawracanie głowy, ale niechże je ma.
       - Imponuje mu odwaga - powiedział Krause z całym spokojem i ledwie dosłyszalnie.
       - Dostanie i to! W niemałej ilości.
       Krause powiedział teraz ze spokojem, przeczuwając jednak, że słowa jego będą chyba największą przynętą, jaką można było rzucić Wittererowi. - Ale pan pułkownik nie ma jeszcze jednego: Krzyża Rycerskiego.
       - Człowieku! - zawołał Witterer zdumiony i równocześnie zadowolony. I dodał z przekonaniem: - Tak właśnie jest. Oto sedno sprawy.
       - Pan pułkownik - powiedział Krause udając skromność i trzymając się przezornie na drugim planie - był już późną jesienią ubiegłego roku przedstawiony do odznaczenia Krzyżem Rycerskim. Ale na liście figurował przed nim dowódca dywizji.
       Witterer kiwnął głową; nie było to potaknięciem Krausemu, lecz samemu sobie. I pomyślał: A więc stąd wiatr wieje! Stary pan, zdaje się, wmówił sobie, że taki Krzyż Rycerski przypadnie mu w udziale niemal z całą pewnością tylko wtedy, jeśli wyczyny bojowe jego pułku, a zwłaszcza trzeciej baterii, utrzymają się na dotychczasowym poziomie. Dopóki dowódcą był tu Wedelmann, wyglądało na to, że jest to w przyszłości gwarantowane.
       A więc tak to wygląda - powiedział sobie Witterer z uczuciem bezgranicznej ulgi - Luschke trzęsie się o swój Krzyż Rycerski! I nie wierzy, że ja, Witterer, potrafię przynajmniej tyle, co Wedelmann. I tu właśnie pułkownik się pomylił. Trzeba, żeby sobie to wyraźnie uświadomił. Niech ma ten swój Krzyż Rycerski! Nawet z dębowymi liśćmi! Mnie na razie wystarczy Krzyż Żelazny I klasy albo Złoty Krzyż Niemiecki. A więc dlatego: współpraca, zaufanie! Niech ma! Niech ma to wszystko! Witterer uśmiechnął się z uczuciem ulgi. Powoli wracała jego bezgraniczna pewność siebie. Rozkazał: - Poproście tu porucznika Wedelmanna. Może przyjść również ogniomistrz Asch.
       - Tak jest - odpowiedział Krause. - Jeżeli pan kapitan uważa...
       - Przedtem - zarządził Witterer - postarajcie się o połączenie mnie z hotelem komendy miasteczka przyfrontowego i spróbujcie połączyć mnie z panną Ebner.
       - Tak jest, panie kapitanie.
       Kiedy Krause zabrał się z zapałem i nie bez zręczności do telefonowania, Witterer rozłożył swoją mapę i przyglądał się nakreślonym znakom; stanowisko dotychczasowe, stanowisko nowe, droga marszu. Znowu zaczynał się cieszyć na przeżycia wojenne, znowu odzyskiwał radość niemało zmąconą przez telefoniczną wcirę Luschkego.
       Zadzwonił gwałtownie telefon. Uzyskano żądane połączenie telefoniczne z Lizą Ebner. Żądny przeżyć bohater zmienił się w mgnieniu oka w szarmanckiego kawalera.
       - Szczerze ubolewam - powiedział - że nie została pani wczoraj wieczorem.
       - Ja także żałuję - odparła Liza Ebner.
       - Czy przynajmniej ogniomistrz Asch spełnił miły obowiązek towarzyszenia pani?
       - Wyrzuciłam go!
       - Naprawdę?
       - I to z trzaskiem!
       - Brawo! - zawołał Witterer z zadowoleniem.
       - Nie uważam tego za taki radosny fakt, panie kapitanie.
       - Ma pani rację - przytaknął Witterer z zapałem. - W każdym razie spędziłaby pani u nas z pewnością milszy wieczór.
       - To nie ulega wątpliwości. Właściwie szkoda, że nie można tego dziś nadrobić. Pakujemy się już.
       - Czy mogę wpaść po południu na chwilę? Przed zapadnięciem zmroku i tak pani nie odjedzie.
       - Bardzo bym się cieszyła - powiedziała Liza nieco sztywno.
       - I ja się cieszę - Witterer uśmiechnął się z taką serdecznością, jak gdyby Liza stała bezpośrednio przed nim. Rozmowa ta jeszcze bardziej go ożywiła. Podniecało go to, że znowu jest doceniany, i to w dodatku przez pożądaną kobietę, która umie ocenić męskość. Po odłożeniu słuchawki był nareszcie całkowicie zachwycony swoją osobą.
       Przyjął Wedelmanna i Ascha w pozycji stojącej, zrobił w ich kierunku dwa kroki, podał im rękę, co porucznika lekko ubawiło, a u ogniomistrza wywołało wielką nieufność. Krause cofnął się i zajął miejsce w pobliżu pieca. Nasłuchiwał stamtąd uważnie. Zdawało się, że obecność jego nie została w ogóle zauważona.
       - Moi panowie - powiedział Witterer z rzeczową uprzejmością - poprosiłem panów, gdyż mam ż wami jeszcze do omówienia parę spraw natury ogólnej. Siadajcież!
       Wedelmann i Asch usiedli. Witterer stał w dalszym ciągu i uśmiechał się do nich. - A więc, moi panowie, przygotowania do zmiany stanowisk są, można by rzec, zakończone. Ponieważ obaj nie macie już żadnych funkcji ogólnych, pozwoliłem sobie przydzielić wam funkcje specjalne.
       - Co pan kapitan przez to rozumie? - zapytał Wedelmann.
       - Sprawa jest bardzo prosta: ponieważ obaj nie dowodzicie, będziecie kontrolowali,
       - Czyżbyśmy tu byli na kolei państwowej? - zapytał ogniomistrz Asch. Pytanie to skierował niedwuznacznie do swego porucznika. Wedelmann wzruszył ramionami.
       Witterer był zdecydowany nie słyszeć tych słów; zapewniał sam siebie, że to chyba ostatnia bezczelna uwaga tego Ascha, którą puszcza mimo uszu. Powiedział: - Zadanie wasze polega między innymi na tym, żeby mnie jako dowódcy baterii udzielać poparcia. Pan, panie poruczniku, uda się z nastaniem zmroku w rejon taboru, aby tam dopilnować przybycia baterii. Wy, ogniomistrzu Asch, weźmiecie motocykl i będziecie towarzyszyć wszystkim członom baterii najprzód na stanowisko przodków, a potem na stanowiska ogniowe.
       - Zapewne jako coś w rodzaju brytana.
       - Tak, ogniomistrzu, coś w tym rodzaju. Jeżeli podczas marszu wydarzy się wypadek, obojętnie jakiego rodzaju, będziecie musieli zająć się doprowadzeniem sprawy do porządku. A może nie czujecie się do tego dostatecznie silni?
       - Sił mam dosyć - odparł Asch beztrosko - ale za mało tępoty. Przecież to, co mi pan kapitan przeznacza, należy do elementarnych zadań każdego dowódcy kolumny, a oprócz tego do zadań podoficera samochodowego.
       - A co wtedy, jeżeli zajdą okoliczności nieprzewidziane, ogniomistrzu Asch? - powiedział kapitan Witterer z wyższością.
       - Od kiedy to - zapytał Asch zwracając się znowu do Wedelmanna - istnieją ogniomistrze od okoliczności nieprzewidzianych?
       - Sprawa jest przecież jasna, Asch - powiedział porucznik Wedelmann nie ukrywając już swego niezadowolenia. - Ciągle jeszcze tego nie widzicie?
       - Czasami ciężko mi coś zrozumieć. I myślę zawsze, że więcej jest takich głupców jak ja.
       - Moi panowie - powiedział Witterer, raz jeszcze zdobywając się na to, żeby słów Ascha nie dosłyszeć. - Przywiązuję szczególną wagę do dwóch rzeczy: do zaufania i współpracy.
       - Słowa te wydają mi się jakieś znajome - mruknął Asch.
       - I do tego apeluję raz jeszcze. Zaufanie i współpraca! A potem jeszcze dyscyplina i odwaga. Bo, moi panowie - tu Witterer uderzył w ton niemal konfidencjonalny - chcę nareszcie widzieć baterię w działaniu. Muszą teraz przejawić się cechy prawdziwie żołnierskie. Oczekuję, że dacie panowie dobry przykład.
       - Czy jeszcze coś? - zapytał Wedelmann podnosząc się z miejsca.
       - Oficjalnie nic więcej, nieoficjalnie mam jeszcze coś, i to pod waszym adresem, ogniomistrzu.
       - A mianowicie? - zapytał Asch z zaciekawieniem, nie wstając z krzesła.
       - Wasze cechy ludzkie - zaczął Witterer nieco pogardliwie - niezbyt mnie interesują. Zorganizowaliście przyzwoicie przedstawienie i za to udzielam wam pochwały. Nad tym, że niezbyt po ludzku i niezbyt budująco zachowaliście się wczoraj, jak mi to telefonicznie zakomunikowała panna Ebner, ubolewam, ale nie biorę wam tego za złe. Ale wolno mi chyba oczekiwać, że przynajmniej w nadchodzących godzinach i dniach przejawicie te wasze zalety żołnierskie, o których tyle się mówi. Czy zostałem zrozumiany?
       - Całkowicie - powiedział Asch i podniósł się wolno.
       - O dyscyplinie - zakończył Witterer dość ostro - pomówimy obaj obszernie kiedyś później.
       - Chętnie - mruknął Asch ponuro, zanim wyszedł z Wedelmannem.
       - A my dwaj - powiedział po chwili do Krausego Witterer, który uważał, że odniósł właśnie wielkie zwycięstwo  poślemy teraz Iwanowi na pożegnanie taką porcyjkę, że długo ją będzie wspominać.
       Kapitan kazał Kowalskiemu, by go razem z Krausem zawiózł na stanowiska ogniowe, zaalarmował obsługi dwóch dział, wskazał im po upływie kilku minut cele i wydał rozkaz: - Ognia!
       Siła wystrzałów odrzuciła lufy, pociski wystrzelone w stronę wroga wybuchnęły na przeciwległym wzgórzu pośród szeregu domów. Ukazały się płomienie, potem popłynął ku niebu słup gęstego czarnego dymu.
       - Dalej, dalej tak! - wołał żądny walki Witterer ze swej dziury.
       A do Krausego, który kucnął przy nim, powiedział: - Teraz nam nareszcie wolno. Teraz już o to nie chodzi. Teraz Iwan może spokojnie podciągnąć swą artylerię. Zanim tu nadjedzie, będziemy dawno za górami i lasami.
       Nagle rzygnęły na nich ciężkie pociski. Jęczały głucho i groźnie. Witterer znikł cały w swoim leju.
       Wokół niego w kilku miejscach naraz ziemia wylatywała w górę. Powietrze przecinał ostry gwizd.
       - Mają artylerię! - zawołał bezgranicznie zdumiony Krause. Przy drugim dziale krzyknął jakiś żołnierz. Inny, zaledwie o kilka metrów od Witterera, stał nieruchomo. Z szyi jego tryskała fontanna krwi, prawdopodobnie został trafiony w tętnicę.
       - Kryj się, kryj! - ryczał Witterer.
       - Sanitariusz! - wrzeszczał przeciągle jakiś ranny; głos jego przypominał ryk syreny.
       - Przeklęte świństwo! - krzyknął Witterer opanowując się nieco. - Co to takiego było? Rozkaz dla obserwatorów: wyśledzić nieprzyjacielską baterię. Potem rozniesiemy cały kram tym świntuchom.
       Przeniesiono rannego w płachcie namiotowej. Drugi pełzł tu szybkimi ruchami i wył jak zwierzę. Działonowy przyskoczył do niego i próbował go pochwycić.
       - Niechże ten chłop weźmie się w kupę - powiedział Witterer twardo. Słowa jego nietrudno było usłyszeć, ponieważ działa przeciwnika milczały głucho, tak jak by ich w ogóle nie było.
       - Zapewne odłamek w głowę - stwierdził działonowy trzymając mocno szalejącego z bólu rannego.
       Witterer wylazł z leja i podreptał w tył. Krause dreptał za nim.
       - Chciałbym tylko wiedzieć - powiedział Witterer dotarłszy do swego samochodu - skąd nagle Iwan wziął działa? Coś tu nie jest w porządku.
       - A dlaczegóż nie miałby ich mieć? - zapytał Kowalski i zapuścił silnik. - Jeszcze pan zobaczy, jak z nich umie strzelać. To tutaj był tylko początek.
       
       Zapowiedziane przez porucznika Schulza, zastępującego dowódcę dywizjonu zapasowego, na dziewiątą rano ostre strzelanie wraz z równoczesnym wypróbowaniem radiostacji nie zaczęło się nawet o jedenastej.
       Od siódmej działa były na stanowiskach. O ósmej zameldowano gotowość do strzelania. O ósmej piętnaście radiostacje zameldowały nawiązanie łączności. Około godziny dziewiątej zjawił się porucznik Schulz z adiutantem dywizjonu i kapralem Vierbeinern. O dziesiątej oficer ubezpieczeniowy zameldował ubezpieczenie poligonu. Niemal o tej samej porze oficer z komendy poligonu zameldował, że cele ruchome w liczbie czterech są gotowe do wyruszenia ze swych ukryć. O dziesiątej minut trzydzieści zapowiedziano telefonicznie przybycie generała mniej więcej na godzinę jedenastą.
       Schulz, w każdym calu dowódca, postanowił wykorzystać pozostały wolny czas. Zarządził działoczyny, wskutek czego powstał straszliwy rumor. Stał przy tym z zegarkiem w ręku i śledził z nieufnością każdy ruch swoich "zapasowych" żołnierzy.
       - Już ja was, krzywe pokraki, wyprostuję - wrzeszczał z rozkoszą. - Nie takich jak wy prostowałem! Powtórzyć!
       Kapral Vierbein siedział nieco na uboczu na wzniesieniu. Zapomniał na chwilę, że Schulz zabrał go tutaj jako pokazowego konia dywizjonu. Łagodne wiosenne słońce uśmiechało się do niego, napełniało go miłym ciepłem, promienie jego nie schodziły z jego młodej, nieco melancholijnej twarzy. Vierbein był zatopiony w marzeniach.
       - Jeszcze raz to samo, wy ponuraku - wrzeszczał Schulz. - Podciągnijcie się albo z was wypruję bebechy! Gotowe? Na stanowiska!
       Obsługi czterech dział krzątały się zaciekle. Odryglowywali lufy, regulowali poprzecznice, zakładali sworznie, przesuwali łoża. Metal uderzał o metal, pot spływał po twarzach strumieniami, a Schulz śmiał się szorstko i pogardliwie.
       - Pięć sekund ponad czas normalny! - zawołał. - I to mają być kanonierzy wyszkoleni pod moim kierownictwem! Jesteście krowie łajno! Co jesteście?!
       - Krowie łajno, panie poruczniku! - ryknęli kanonierzy z obsługi dział.
       - Powtórzyć! - wołał Schulz. - Zmiana stanowisk!
       Vierbein na swym wzgórzu zdawał się nie słyszeć tego wszystkiego. Oparł się na łokciach i przechylił do tyłu. Patrzył przed siebie na łagodne wzgórza, na kilka brzóz, na soczystą zieleń pól. Miał wrażenie, że leży na dywanie.
       A potem wydało mu się, że pośrodku tego dywanu, tuż przy nim, klęczy Lora Schulz. Widział jej oczy, niemal zamknięte, jej usta, które się wolno otwierały. Oczy lśniły zielonkawo, usta były purpurowe. Potem pozostało tylko to purpurowe miejsce powiększyło się do rozmiarów szerokiej wilgotnej plamy; zdawało się teraz, że to sama krew. Zieloność trawy blakła coraz bardziej, łąka robiła się szara, potem biała, coraz bielsza, jak śnieg. Śnieg, który leżał na polach Rosji.
       Chwyciły go dreszcze. Złapał się za pierś, jak gdyby chciał sprawdzić automatycznie, czy ma bluzę przepisowo zapiętą. W kieszeni zaszeleścił papier. Był to telegram niejakiego kapitana Witterera odwołujący go na front.
       - Pan generał przybywa! - zawołał specjalnie do tego celu wyznaczony wartownik.
       - Teraz, wy fujary, weźcie się w kupę! - ryknął Schulz. - Pokażcie generałowi, że potraficie więcej niż tylko żreć. Jedno wam powiadam, wypatroszone hipopotamy, jeżeli to nie będzie grało, to tak was wytresuję dla frontu, że umieranie będzie dla was po prostu zabawką.
       Rezerwiści z obsługi dział, przeważnie ze starszych roczników, sapnęli potężnie i pod kontrolą badawczych spojrzeń podoficerów porządkowali swoje umundurowanie. Żołnierze służb pomocniczych - telefoniści, pisarze, gońcy, podoficerowie ubezpieczenia, podoficerowie poligonowi i sanitariusze - ustawili się nieco z boku; przyłączył się do nich kapral Vierbein. Na tak zwanym "wzgórzu hetmańskim" ustawili się oficerowie, wśród nich: adiutant, oficer wyszkolenia, dowódca baterii, oficer ogniowy, oficer ubezpieczenia, oficer poligonowy, oficer sanitarny. Nad wszystkimi górował porucznik Schulz.
       Generał zjawił się ze ścisłym sztabem, który przybył dwoma samochodami osobowymi. Był to mały, tęgawy jegomość o twarzy głównego przedstawiciela firmy handlowej i manierach ekonoma. Towarzyszył mu brunatny jamnik, który podbiegł do Schulza i zaczął robić przygotowania, aby wysiusiać się na jego buty.
       Rzuciwszy słowa komendy porucznik Schulz składał meldunek grzmiącym głosem. Oficerowie salutowali. Żołnierze stali nieruchomo. Na dzwonnicy odległego kościoła wybiła dwunasta. - Czołem, żołnierze! - zawołał generał.
       - Czołem, panie generale! - krzyknęli zgodnie żołnierze.
       Generał skinął przyjaźnie głową, podał Schulzowi rękę i powiedział jowialnie: - No, pokażcie, co umiecie.
       Potem stanął wyczekująco przed garstką oficerów w samym środku "wzgórza hetmańskiego". Była godzina dwunasta minut piętnaście. Teraz ostre strzelanie połączone ze sprawdzaniem radiostacji mogło się zacząć. Ale się nie zaczęło.
       Naprzód zawiodły ciągarki celów. Potem, kiedy już działały, zawiodło ubezpieczenie. Kiedy je wreszcie przywrócono, przy jednym z dział wskutek nieostrożnego obchodzenia się z amunicją uszkodzono kątomierz działowy. Gdy wymieniano kątomierz, wtedy znowu zawiodło ubezpieczenie. Wreszcie, kiedy znowu padł meldunek "poligon ubezpieczony", pękła lina ciągarki celów.
       Generał, który z początku gawędził wesoło z otoczeniem, zamilkł w końcu całkowicie. Próbował patrzeć surowo, ale rozglądał się jedynie bardzo niemądrze po okolicy. Potem sapnął z niezadowoleniem. Równocześnie zaczął w denerwującym rytmie uderzać skórzanymi rękawicami o swoje spodnie do jazdy konnej.
       Porucznik Schulz omal nie pękł z furii. Potem jednak, po niesłychanie przykrych trzech kwadransach, padł pierwszy strzał. Chybił o całe kilometry. Drugi padł już bliżej, ale chybił również. Żaden z pierwszych strzałów nie był trafny i pierwszy ceł ruchomy ukrył się ostatecznie.
       - Wielka plajta! - powiedział generał, w dalszym ciągu maltretując rękawiczkami swe spodnie.
       Schulz, czerwony jak piwonia, zagryzł wargi. Kiedy i drugi cel ruchomy nie został trafiony, zacisnął z wściekłością pięści.
       - Całkiem wielka plajta! - powtórzył generał.
       Wtedy Schulz wygrywając, jak w to święcie wierzył, swój jedyny niezawodny atut zawołał: - Strzelanie do następnego celu przeprowadzi kapral Vierbein!
       Vierbein podszedł do działa wyznaczonego do następnego strzelania i spojrzał na jego obsługę. Żołnierze spojrzeli na niego. Byli sobie najzupełniej obojętni.
       Vierbein wiedział od pierwszej chwili, co z tego może wyniknąć. Nie mógł nic z tą obsługą począć, tak samo jak ona z nim. Nie było między nimi kontaktu - rozdzielały ich całe światy.
       Kapral podał równym głosem komendę. Padał strzał za strzałem. Żaden z nich nie był celny. Również trzeci cel ruchomy skrył się nie uszkodzony.
       - Ogromna plajta - powiedział generał.
       - Ten przeklęty niezguła frontowy - wykrztusił Schulz.
       - Potworna plajta! - powtórzył generał mocno niezadowolony. - Całkiem do niczego! Niżej wszelkiej krytyki.
       Zgiął kolana, zaczął się kiwać, spojrzał na Schulza druzgocącym wzrokiem; generalski jamnik wymachiwał radośnie ogonem. Generał powiedział: - To nie jest chyba dla pana odpowiednie stanowisko, poruczniku.
       Po tych słowach odszedł. Dreptał za nim jamnik. A za jamnikiem szła z ponurymi minami, potrząsając głową, świta generała.
       Schulz pozostał. Otaczający go oficerowie wyglądali, jak gdyby stali nad świeżą mogiłą. Cisza była przytłaczająca.
       Nagle Schulz ryknął: - Vierbein!
       Kiedy kapral stanął przed nim w postawie na baczność, Schulz wrzasnął: - Tego wam nie zapomnę! Nigdy! Wpakowaliście mnie w kabałę. Strzelaliście beznadziejnie tylko po to, żeby mi zaszkodzić. Ale zapłacę wam jeszcze za to, dupo wołowa! Jesteście załatwieni. Wykończeni. Pogrzebani. Koniec! - Panie poruczniku...
       - Kapralu Vierbein, udacie się natychmiast do koszar. I to piechotą. Dziesięć kilometrów odwalicie w ciągu dziewięćdziesięciu minut. O trzeciej zameldujecie się u mnie. Nie zapomnijcie, świntuchu, zrobić do tej pory testamentu.
       Kapral Vierbein wykonał taki zwrot w tył, że na spodnie Schulza posypał się piasek. Po czym natychmiast puścił się w drogę. Kroczył samotnie po szosie w kierunku miasta.
       Samochody oficerów wyprzedziły go podnosząc chmurę kurzu. Z jednego z nich spoglądał groźnie Schulz. Potem wyprzedziły go działa i lekkie samochody służb pomocniczych.
       Vierbein maszerował. Im dłużej maszerował, tym bardziej zacięta stawała się jego twarz. Pocił się pod promieniami wiosennego słońca. Pot zbierał się pod jego czapką polową i spływał po twarzy, zostawiając na niej ślady. Wyglądało to, jak by płakał. Ale był zdecydowany nie płakać.
       O godzinie drugiej trzydzieści pięć dotarł do koszar. Zmył z ciała pot i brud. Punktualnie o trzeciej stał w mundurze służbowym przed porucznikiem Schulzem.
       - Tak - powiedział Schulz, kołysząc się w kolanach - zabierzemy się więc...
       - Proszę mi pozwolić zameldować - powiedział Vierbein spokojnie - że muszę udać się natychmiast do jego ekscelencji pana admirała.
       Schulz zdumiał się. Racja, zupełnie o tym zapomniał. To mu pokrzyżowało szyki. Chciał mieć tego Vierbeina, chciał mieć swoją ofiarę. Czy ten bałwan musi iść naprawdę do admirała?
       - Zrobią to Bartsch i Ruhnau - zarządził Schulz. Ale na razie nie można było odnaleźć "braci sjamskich" i Schulz, zrozumiał wreszcie, że przecież jego ekscelencja pan admirał nie może czekać. Ze względu na wysoką rangę gościa żadne inne zastępstwo nie wchodziło w rachubę. Zresztą był już najwyższy czas.
       - Więc dobrze - warknął Schulz - idźcie sobie, niech was diabli wezmą, do swojej ekscelencji. O czwartej jest ślub kościelny, będziecie organizowali szpaler, Vierbein. Ale o piątej zabawa się skończy. Dwadzieścia minut po piątej znowu się tutaj zjawicie, bydlaku! Wtedy...!
       - Niech mi będzie wolno zapytać pana porucznika, czy radiotelegrafiści ze sprzętem są gotowi do drogi.
       - Precz! - ryknął porucznik.
       Schulz, zdecydowany na wszystko, posłał Vierbeinowi takie spojrzenie, jak by go chciał zamordować. Ubolewał niezmiernie, że wyszukał dla tego świntucha takie ciepłe miejsce. Miał ochotę ugryźć się ze złości w tyłek.
       Spojrzał na zegarek. Najwyższy czas! Jak to dobrze, że z właściwą mu zapobiegliwością kazał przynieść do koszar swój mundur galowy ze wszystkimi odznaczeniami, długie spodnie, lakierki i paradną szablę. Podpisał jeszcze parę papierków, potem poinformował się ostrożnie, czy pan generał...
       Ale generał nie powziął jeszcze żadnej decyzji.
       Z pewnym uczuciem ulgi Schulz przebrał się szybko, wszedł do wozu służbowego, który czekał na niego od pół godziny, i kazał jechać do hotelu "Excelsior", gdzie w myśl jego planu organizacyjnego mieli się przed pójściem do kościoła zebrać goście weselni. Z dostojeństwem i pompą wkroczył do halki.
       I zdawało mu się, że padnie rażony apopleksją.
       Zobaczył i nie uwierzył własnym oczom! Zobaczył Lorę, swoją żonę, w wieczorowej sukni! Obok niej stał jego ekscelencja pan admirał!
       Schulz miał wrażenie, że się ziemia pod nim zapada. Jego Lora, ten wyrodek, ten leń, ta osoba ograniczona i pozbawiona dyscypliny, zupełnie bez godności! Ta szelma! I właśnie z jego ekscelencją panem admirałem!
       Schulz, tracąc panowanie nad sobą, odciągnął ją na buk. - Czego tu chcesz?
       - Łapska precz od damy powiedziała. Nie jesteś tu w domu.
       - Jak się tu dostałaś?
       Lora odpowiedziała najstarszym dowcipem, jaki miała na składzie: - Przez drzwi.
       Ale Schulz się nie uśmiechnął. Twarz jego była wcieleniem ducha koszarowego. Otworzył usta szeroko, całkiem szeroko, zdawało się, że jest zdecydowany wylać na nią kubeł koszarowych pomyj.
       - Drogi mój poruczniku Schulz - powiedział jego ekscelencja admirał. - Zazdroszczę panu małżonki.
       Tak? - powiedział porucznik zaskoczony.
       - Dlaczegoż ukrywał ją pan do tej pory przed nami? Gdyby nie mój drogi, młody towarzysz broni Vierbein...
       - Vierbein powiedział Schulz, szczerze przerażony. Ciągle ten Vierbein!
       Potem Schulz, czując się do głębi dotknięty, stracił całkowicie głowę. Zostawił jego ekscelencję pana admirała, i odszukawszy w jakimś kącie ordynansa Vierbeina, podszedł do niego ze zdecydowanie druzgocącą miną.
       - Vierbein - powiedział półgłosem, bo dusił się z wściekłości. - Teraz to już koniec. Zostaniecie ostatecznie wykończeni. Natychmiast pójdziemy teraz razem do koszar.
       Kapral Vierbein zaczerpnął powietrza i powiedział zdecydowanie: - Melduję, panie poruczniku, że mam urlop. Urlop ten kończy się dziś wieczorem. Jeszcze dziś w nocy musze; samolotem transportowym wracać na front. Proszę o przydzielenie radiotelegrafistów i sprzętu.
       - Gówno wam przydzielę! - wrzasnął Schulz tak głośno, że cały orszak weselny skamieniał.
       
       Z nastaniem ciemności front niemiecki zaczął się rozluźniać, aby później po marszach nocnych uformować się na nowo w odległości około czterdziestu kilometrów. Na razie wszystko przebiegało planowo. Organizacja zdawała się funkcjonować sprawnie.
       Ale nie funkcjonowała zbyt planowo pogoda. Bez przerwy padał śnieg. Nie był jeszcze jednak tak gęsty i mokry, żeby wywołać poważniejsze komplikacje.
       Witterer powiedział z wielką pewnością siebie: - Lekka zasłona maskująca, ściśle planowo.
       Tak czy owak front zaczął się poruszać. Przede wszystkim potoczyły się sztaby. Na samym przedzie jechały sztaby związków operacyjnych i taktycznych; część ich była już dostatecznie daleko w tyle. Za nimi posuwały się powoli kolumny sztabów, oddziały pomiarowe, meteorologiczne, radiostacje, wozy z archiwami i mapami, samochody z bagażem osobistym oraz kolumny zaopatrzeniowe.
       Kapitan Witterer stanął na wzgórzu i wsłuchiwał się w zapadającą noc. Zewsząd huczały silniki. Pojazdy, uformowane w długie kolumny, kołysały się w ciemnościach. Powoli zapełniły się wszystkie drogi frontowe.
       Witterer czuł, że bardziej niż kiedykolwiek zbliżył się do wielkiego przeżycia, któremu na imię wojna. Miał wrażenie, że w ciągu tych minut, może objąć wzrokiem wszystko, co się dzieje. Gdy tak stał na wzgórzu, wydawało mu się chwilami, że jest wodzem naczelnym.
       - Słuchajcie - powiedział do Krausego, l znowu zaczął z cichym zachwytem nasłuchiwać. - Wojna toczy się znowu.
       Rzeczywiście wojna toczyła się. Drogi wiejskie i polne, po których poruszał się długi wąż pojazdów, podobne były do potoków i rowów napełnionych wodą. Żywiły się nimi strumienie dróg sąsiednich. Arsenał wojenny spływał stąd do rzek szos głównych. Za sztabami związków operacyjnych i taktycznych oraz ich kolumnami specjalnymi poruszały się sztaby oddziałów. A potem toczyły się warsztaty, piekarnie i rzeźnie, szpitale polowe, jednostki łączności, żandarmeria polowa, kolumny amunicyjne,
       Nie ruszała się jeszcze tylko cienka bojowa linia frontu: piechota, za nią artyleria, między nimi obrona przeciwpancerna.
       - My - powiedział Witterer nic bez dumy - ponosimy odpowiedzialność za setki tysięcy.
       - Tak jest - potwierdził Krause - jest to wzniosłe uczucie. Zdawało się, że noc wypełniona jest bez reszty hukiem silników, że huk ten wypełnia każde miejsce dokoła. Sięgał aż poza horyzont.
       Kapitan Witterer spojrzał na świecącą tarczę swego zegarka, czynił to tej nocy często. Dochodziła! jedenasta. Skinął głową, zszedł ze swego wzgórza, udał się w kierunku stanowiska przodków. Przydupnik, Krause, towarzyszy! mu nieodstępnie.
       Na zapasowym stanowisku taboru zgromadziły się na wielkim, podwórzu liczne pojazdy. Stały jeszcze nieme i nieruchome. Kierowcy i ich pomocnicy kręcili się dokoła silników albo tkwili przy. kierownicach. Większość paliła. Prawie nikt nie rozmawiał.
       Starszy ogniomistrz Bock stał z ogniomistrzem Aschem pośrodku podwórza. Również palili w milczeniu, wpatrzeni w płynące cicho płatki śniegu.
       - Wszystko gotowe?! - zapytał Witterer grzmiącym głosem.
       - Gotowe - odpowiedział szef.
       - Czy Soeft wrócił?
       - Tak jest. Przed godziną. Ale zaraz później znowu odjechał.
       - Porachuję siej z nim jeszcze osobno - powiedział kapitan. - Pozna on mnie jeszcze...
       Witterer spojrzał ponownie na zegarek: - Jeszcze trzy minuty - powiedział. - Potem się zacznie.
       - Byłoby lepiej - odpowiedział Asch spokojnie i głośno - gdyby się zaczęło dopiero za trzy godziny.
       Witterer zdumiał się, po czym podszedł do ogniomistrza. Szef zszedł usłużnie z drogi. Żołnierze nastawili z zainteresowaniem uszu.
       - Czy wy tu wydajecie rozkazy, czy może kto inny, Asch?
       - Powinien je wydawać ktoś orientujący się w sytuacji. Plany organizacyjne opracowane przy zielonym stole są przeważnie. gówno warte.
       - Ogniomistrzu Asch - powiedział Witterer z poczuciem bezgranicznej wyższości. - Żadna wojna nie jest do pomyślenia bez organizacji.
       - Bez improwizacji również nie.
       - Rozkazy do marszu na dzisiejszą noc, ogniomistrzu Asch, zostały przemyślane przez nasze najtęższe głowy. To, co się tu rozgrywa, jest majstersztykiem strategii.
       - To, co te tak zwane tęgie głowy wysmażyły, jest w moich oczach raczej dyletantyzmem. Zapomniały bowiem wkalkulować pogodę i jeszcze inne rzeczy,
       - Krytyka nie należy do was, Asch.
       - Czyżby myślenie było zabronione? - zapytał ten zaczepnie, osłonięty ciemnością.
       Starszy ogniomistrz Bock, stale dbający o to, żeby dokoła niego było możliwie najmniej komplikacji, zawołał: - Jest teraz punktualnie jedenasta, panie kapitanie.
       - Odmarsz! - zakomenderował Witterer ostro.
       Zanim jednak starszy ogniomistrz zdążył wydać rozkaz do odmarszu, znowu rozległ się głos ogniomistrza Ascha. - Panie kapitanie - powiedział - drogi są zapchane. Od rana pada śnieg. Wszystkie drogi nastręczają teraz trudności. W tych warunkach normalna szybkość marszu jest po prostu nieosiągalna, - Na co jeszcze właściwie czekacie, starszy ogniomistrzu? - zapytał Witterer nie ukrywając niezadowolenia.
       - To, co utrzymuje ogniomistrz Asch - zauważył Bock ostrożnie - nie jest tak zupełnie niesłuszne.
       - Jeżeli teraz odmaszerujemy - powiedział Asch - to już po kilku kilometrach będziemy zakorkowani. Utkniemy na drodze. Jeśli jednak zaczekamy, aż ta fala przepłynie...
       - Dość tego! - ryknął Witterer. - Trzymajcie łaskawie wasz impertynencki pysk, Asch. I wy także, starszy ogniomistrzu! U mnie rozkaz jest jeszcze ciągle rozkazem. Proszę sobie to zapamiętać. I jeżeli rozkaz brzmi "Odmarsz o jedenastej" - wymaszerujemy o jedenastej.
       - Tak jest - powiedział starszy ogniomistrz kwaśno.
       A ogniomistrz Asch dodał: - Więc maszerujmy. Jeżeli jednak najdalej po trzech kilometrach nie utkniemy w miejscu, nazywam się Arsch2.
       - Do wozów! - zawołał starszy ogniomistrz. - Zapuścić silniki! Odmarsz!
       Tabor wytoczył się powoli z podwórza na wiejską drogę. Wyładowane po brzegi pojazdy poruszały się bez świateł. Tylko gdy któryś z kierowców naciskał hamulec, tylne światła świeciły czerwonym blaskiem. Silniki wyły i krztusiły się. Na samym końcu jechał na swym motocyklu ogniomistrz Asch.
       - Podziwiam cierpliwość pana kapitana - powiedział Krause.
       - Skończyła się już - oświadczył Witterer.
       Patrzył w kierunku oddalającej się kolumny. Potem udał się do swego samochodu osobowego, w którym spał najspokojniej w świecie bombardier Kowalski. Chrapał przy tym jak zadowolony z siebie kocur.
       - Jest wojna - powiedział Witterer - a ten dryblas wyleguje się. Zbudzcie się, człowieku!
       - Co się stało? - zapytał Kowalski, który od razu oprzytomniał. - Czy wydają dodatkowa porcję jedzenia?
       - Cały bagaż załadowany?
       - Załadowałeś cały bagaż, Krause? - zapytał Kowalski.
       - Tak jest - odparł tamten. - Bagaż szturmowy pana kapitana leży z tyłu w wozie; bagaż osobisty transportuje Soeft.
       - Bagaż szturmowy? - zapytał Kowalski z zainteresowaniem. - Cóż to takiego? Nigdy o tym nie słyszałem.
       - I tego was jeszcze nauczę, Kowalski - powiedział Witterer gniewnie i obmacał swój bagaż, - Musicie jeszcze diablo dużo się nauczyć.
       - Tego nigdy nie za wiele - mruknął Kowalski jowialnie. - Nawet wysoki stopień służbowy nie chroni przed głupotą.
       Witterer nie miał czasu na przysłuchiwanie się monologom Kowalskiego. Przedzierał się do nich motocykl. Zawory klekotały natarczywie.
       Był to ogniomistrz Asch. Podjechał na kiwającym się na wszystkie strony motocyklu i wyłączył silnik tuż przed Wittererem.
       - Tabor ugrzązł - powiedział. - W odległości niespełna dwóch kilometrów stąd.
       - Cieszycie się z tego pewnie, co? - zapytał Witterer zjadliwie.
       - Nie mam powodu. - Asch przybrał ton bardzo rzeczowy. - Drogi są całkowicie zapchane. Było to do przewidzenia. Świeży śnieg dochodzi do wysokości prawie dziesięciu centymetrów. Kolumny wpadają jedna na drugą...
       - A wy tu przemawiacie jak na zgromadzeniu ludowym!
       - Melduję tylko.
       - Wynoście się stąd, człowieku! Pilnujcie lepiej taboru. Jedźcie na główną szosę; zobaczcie, kto tam hamuje komunikację.
       - Byłem już tam - powiedział Asch.
       - No i co?
       - Nadciągają tam teraz dopiero kolumny, które miały ruszyć już o dziewiątej. Musiały więc czekać przeszło dwie godziny.
       - Więc czekajcie i wy. Bodaj nawet dwie godziny. A jeżeli tak być musi - dwadzieścia godzin. Jeżeli zaś jesteście zupełnie do niczego, to czekajcie tam, aż zgnijecie albo aż wojna się skończy. Bo u mnie każdy rozkaz musi być wykonany.
       - Naprawdę każdy? - zapytał Kowalski znacząco.
       - Zamknijcie pysk, człowieku! - zawołał Witterer.
       Asch zapuścił silnik i powlókł się na swoim motocyklu dalej. Wydawało się, że Krause gotów byłby skoczyć za nim, gdyby otrzymał taki rozkaz. Witterer kopnął prawa nogą w jedną z tylnych opon.
       - Powietrza jest dosyć - oświadczył Kowalski.
       - Zapisywać, Krause! - krzyknął Witterer wściekły. - Wszystko! Słowo za słowem!
       Krause wsiadł do wozu, zapalił latarkę kieszonkową, przysłonił zgrabnie jej blask daszkiem i zaczął pisać. Tymczasem Witterer snuł się tam i z powrotem po pustym podwórzu. Kowalski zapalał powoli i długo papierosa.
       - Na nikogo już nie można się zdać - powiedział po chwili
       Witterer. - Zupełnie zaświniona banda! Miejmy nadzieję, ze przynajmniej porucznik Wedelmann dotarł już tymczasem na nowe stanowisko.
       - Należy tak przypuszczać - przytaknął Krause z zapałem. - Jak było przewidziane, pan porucznik Wedelmann wystartował już o trzeciej. Na motocyklu z przyczepka, z ciężarówką i tłumaczką.
       - Z kim, Krause?
       - Ze swoją tłumaczką. Tak w każdym razie określił porucznik Wedelmann osobę, która mu towarzyszy.
       - Ma tak zwaną tłumaczkę?!
       - Oczywiście! - powiedział Kowalski swobodnie, jak gdyby rozmawiał wyłącznie z Krausem. - Dlaczego nie! Przecież pan chciałby także mieć taką. Każda jednostka ma tłumacza. Soeft osobiście ma nawet dwie sztuki. Nazywa je kuchennymi siłami pomocniczymi. Naprawdę nigdy pan o czymś podobnym nie słyszał?
       Witterer milczał i rozmyślał. Uważał, że warto się nad tym punktem zastanowić. I zapytał: - Przydatna osoba, ta tłumaczka?
       - Jeszcze jak! - odpowiedział Kowalski. - Nie wiadomo tylko, czy pozwoli każdemu korzystać ze swej przydatności...
       - W każdym razie - powiedział Witterer z iście męskim uśmiechem - coś takiego należy się chyba dowódcy, - Po tych słowach usiadł obok Kowalskiego i nałożył hełm.
       - Dokąd? - zapytał Kowalski. - Na nowe stanowisko?
       - Przecież tam się nie przedostaniecie, Kowalski,
       - Przedostanę się wszędzie.
       - Oczywiście na stanowiska ogniowe. Mamy tam ostatecznie na składzie masę nadliczbowej amunicji.
       W chwili kiedy to powiedział, nad frontem jak gdyby niebo się rozerwało. Na horyzoncie pojawił się olbrzymi płomień, pędzący z szaloną szybkością. W krótkich odstępach czasu wybuchały wciąż nowe płomienie. Potem powietrze zostało rozdarte na strzępy i z hukiem zamknęło się znowu, Pociski grały pośród nocy jak organy.
       - Zdaje się, że i tamci mają masę nadliczbowej amunicji powiedział sucho Kowalski.
       Witterer wychylił się naprzód: słuchał z natężeniem. I on zorientował się, że to wróg Iwan rozpętał ten nocny huraganowy ogień. Pociski jego spadały z dzikim wyciem na front niemiecki,
       - Skąd oni wzięli nagle artylerię? - zapytał Krause.
       - Zapewne od świętego Mikołaja - odparł Kowalski.
       - Ech, co tam! - zawołał Witterer buńczucznie. - Co to ma za znaczenie? Te diabły uważają nas za głupców. Robią hałas, bo pewnie coś wyczuli, strzelają więc teraz ze wszystkich luf. Najdalej za dziesięć minut zabraknie im tchu. A my ruszamy za godzinę, zgodnie z planem.
       Niebo rozbłysło znowu jaskrawo. Kilkakrotnie. Raz po raz. Pociski syczały, jęczały, wyły. Wydawało się, że o kilka kilometrów przed nimi wybuchają spod ziemi wulkany.
       - A więc na stanowiska ogniowe - powiedział z całym spokojem Kowalski.
       - Powoli - oświadczył Witterer. Nie wpadajcie i wy w szaleństwo. Najlepiej chyba będzie, jeżeli na razie pojedziemy do sztabu pułku.
       
       Zanim jeszcze rozpoczął się ten wielki huk na froncie, pułkownik Luschke siedział przy swoim stole z mapami. Głęboko pochylony, robił wrażenie pijaka, który nie ma już siły ruszyć się z miejsca. Ale jego ostre, chytre oczy błądziły po mapie bez przerwy.
       Od trzech godzin służby tyłowe toczyły się wstecz. Luschke ze swym najbliższym sztabem nie toczył się - nie należał do służb tyłowych. Zbliżała się powoli północ. Czekał, nie wiedząc, na co czeka. Było pewne, że oderwie się od nieprzyjaciela dopiero wtedy, kiedy ruszą oddziały frontowe.
       Zadzwonił na adiutanta. Ten zjawił się natychmiast. Gotów do odmarszu, powitał swego dowódcę bez przesadnego ceremoniału. Luschke nie znosił, by jego sztab przypominał plac ćwiczeń. Adiutant zachowywał się więc jak cywil w mundurze. Nie miał teraz nic innego do roboty, jak tylko czekać na nowe rozkazy swego dowódcy.
       - Pogoda? - zapytał Luschke.
       - Śnieg coraz gęstszy. Barometr powoli spada.
       - Sytuacja na drogach?
       - Wszystko zakorkowane.
       Pułkownik skinął jedynie głową. Można to było przewidzieć: okropna pogoda i zablokowane drogi przemarszu. Ta nocna wędrówka narodów była czystym idiotyzmem, który wyskoczył z ptasiego móżdżku jakiegoś stratega od siedmiu boleści. Momenty zaskoczenia? Przecież taka wojna była ostatecznie tylko jednym wielkim rachunkiem. Ale fantaści należeli zawsze do złych rachmistrzów.
       - Meldunki z baterii?
       - Nic nadzwyczajnego. Dotychczas wszystko przebiega planowo.
       - Jeszcze coś?
       - Obok czeka jakiś kapral z wywiadu i prosi o rozmowę z panem pułkownikiem.
       - Kapral z wywiadu chce ze mną mówić? Czyżby to bractwo nic dawało drapaka razem z innymi?
       - Całe bractwo na pewno,  panie pułkowniku, ale kapral na takiego nie wygląda.
       - Pięknie! Czy to wszystko?
       - Telefonował komendant lotniska. Ma wiadomość od kaprala Vierbeina. Dywizjon zapasowy robi trudności.
       - Trudności wysłanemu przeze mnie podoficerowi?
       - Tak się wydaje, panie pułkowniku.
       Oczy Luschkego stały się zupełnie małe, co było u niego niezawodną oznaką koncentracji. Położywszy na mapie długie palce zaczął bębnić nimi jakiegoś marsza.
       Potem zapytał: - Czy dalekosiężna sieć telefoniczna jest bardzo obciążona?
       - Mniej niż kiedykolwiek. Sztaby są w ruchu, a linie jeszcze stoją. Nikt prawie nie telefonuje.
       - W takim razie proszę mnie natychmiast połączyć z dowódcą dywizjonu zapasowego artylerii. Proszę zamówić rozmowę pilną. Albo nie - błyskawiczną. Na co pan jeszcze czeka?
       - Panie pułkowniku, jeżeli...
       - Jeżeli wojna znowu się tu rozpęta, mój drogi, potrzebny mi będzie nowy sprzęt. A wojna już się zaczyna ruszać - czuję to w kościach. A więc maglujmy telefonicznie tyłki naszych śpiących braci w ojczyźnie, dopóki się jeszcze da. A może uważa pan, że jestem na to za subtelny?
       Adiutant zaprzeczył i oddalił się. Zjawił się ów kapral z wywiadu i zatrzymał się skromnie przy drzwiach. W pokoju obok adiutant wrzeszczał tak straszliwie, jak gdyby chciał, żeby go i bez telefonu usłyszano w ojczyźnie.
       - Proszę zamknąć szczelnie drzwi - powiedział pułkownik do kaprala z wywiadu - i podejść bliżej. Na razie jeszcze nie gryzę.
       Kapral zbliżył się. Wyglądał jak nauczyciel, który ma krótki wzrok. Każdy jego ruch zdradzał cywila. Wydawało się, że nosi mundur jedynie przez pomyłkę. Patrzył na Luschkego przymrużonymi oczyma, z zakłopotaniem; jak gdyby przepraszał, że w ogóle żyje.
       - Skąd pan do wywiadu? - zapytał Luschke łagodnie.
       - W cywilu - powiedział kapral ze skromnym uśmiechem - byłem inżynierem elektrykiem w Królewcu. Poza tym znam język rosyjski. Przed wojną montowałem z ramienia mojej firmy radiostacje w Związku Radzieckim.
       - Dlaczego nie cofa się pan teraz razem ze swoją grupą?
       - Teraz, panie pułkowniku - powiedział kapral uśmiechając się wyraźniej - teraz w tych godzinach panuje tu względny spokój. Większość sztabów znajduje się w drodze, co jest korzystne, bo nie muszę nikogo pomijać. A pańska obecność tutaj, panie pułkowniku, to dla mnie miła niespodzianka.
       - Czy taka miła, to się dopiero okaże - powiedział Luschke. - Czy pracuje pan właściwie dla służby bezpieczeństwa gestapo, czy też dla wywiadu agenturalnego?
       - Nie mam nic wspólnego z policją polityczną. I nie chcę też mieć z nią nic wspólnego - kapral spojrzał śmiało na pułkownika.
       - To czyni mi pana bardziej sympatycznym.
       - Wiem o tym, panie pułkowniku - powiedział kapral ze spokojem. A potem wyrecytował: - "Kominy jeszcze dymią".
       - Czyżby moje rozmowy telefoniczne były podsłuchiwane? - zapytał Luschke groźnym szeptem.
       - Liczne rozmowy prowadzone przez telefon są podsłuchiwane. I będzie tego coraz więcej. Rozwój wypadków zmierza jednoznacznie w tym kierunku.
       - Dziękuję za informację.
       - Chętnie jej udzieliłem.
       Luschke przyczaił się jeszcze bardziej za swoim stołem z mapami. Ale oczy jego błyszczały jasnym blaskiem. Jego bulwiasta twarz zaczęła prowokująco lśnić.
       Po chwili powiedział: - Polujemy więc na tę samą zwierzynę.
       Kapral skinął głową: - Dopóki nasze kominy jeszcze dymią.
       Luschke roześmiał się bezdźwięcznie. Ramiona jego drgały. Wyglądał jak ponury dziadek do orzechów. Ludzi jego pokroju było więcej, niż przypuszczał, więcej, niż miał odwagę się spodziewać. Dobrze było o tym wiedzieć.
       - Czy to wszystko, panie kapralu, co mi pan miał do powiedzenia?
       - Niezupełnie. Ale to było chyba najważniejsze. Zadzwonił ostro telefon. Luschke podniósł słuchawkę, słuchał przez chwilę. Potem uśmiechając się do swego gościa powiedział: - Za chwilę odbędzie się rozmowa błyskawiczna z krajem. Jeżeli pan znowu chce podsłuchiwać, proszę wziąć drugą słuchawkę.
       - To już niepotrzebne - odpowiedział kapral odżegnując się lekkim ruchem ręki, jak gdyby zawstydzony.
       - Kto tam?! - krzyknął Luschke do aparatu. - To pan, Schulz! Nie wierzę własnym uszom! Czyżby pan został już dowódcą dywizjonu?
       Pułkownik słuchał z wyraźnym zadowoleniem. W zwykle tak pewnym siebie głosie Schulza można było wyczuć zdenerwowanie. To, że ciągle jeszcze istnieje taki Luschke, było dla niego widocznie męczarnią.
       - Nie do uwierzenia! - zawołał pułkownik ironicznie. - A więc dowódca pański żeni się właśnie, a pan go zastępuje. Urodzony zastępca z pana, co?
       Schulz, stojący na drugim końcu przewodu, oblewał się krwawym potem. Kiedy mu zameldowano, że przy telefonie jest niejaki pułkownik Luschke, uważał to w pierwszej chwili za udany kawał kasynowy. Ale znany mu aż za dobrze głos, ostry jak brzytwa, który po chwili usłyszał, rozwiał błyskawicznie jego złudzenia. Tak, sprawa była poważna, diablo poważna!
       - Poruczniku Schulz - powiedział pułkownik - zdaje się, że mnie pan gruntownie zapomniał. Bardzo mnie to boli. Ale jestem gotów odświeżyć pańską pamięć.
       - Panie pułkowniku - mamrotał Schulz gorliwie, starając się ominąć niebezpieczny zakręt - co się tyczy żądania pana pułkownika, to oczywiście natychmiast...
       - Panie poruczniku Schulz, gdyby pan miał tam robić trudności...
       - Ależ nigdy, panie pułkowniku - zapewniał Schulz.
       - Gdyby pan miał tam robić bodaj najmniejsze trudności, zażądam tu pana osobiście. Zrozumiał mnie pan?
       - Tak jest - wykrztusił z siebie Schulz.
       - A jeżeli zażądam pana osobiście, to pana na pewno dostanę.
       - Jeszcze dzisiejszej nocy wszystko, czego pan pułkownik żąda, zostanie załadowane i wysłane. Jeszcze dzisiejszej nocy.
       - Tak znowu się nie pali - powiedział pułkownik.
       Tymi słowami Luschke zakończył - błogo się uśmiechając - błyskawiczną rozmowę z ojczyzną. Był bardzo zadowolony, że wystarczyło jego głosu, by z odległości kilkuset kilometrów zmusić do galopu ociężałą krajową kobyłę.
       Luschke zwrócił się znowu do swego gościa, który tak jak na początku wizyty przyglądał mu się ze skromną miną. Trzymając w ręku wyciągniętą z kieszeni kartkę, czekał pokornie, aż pułkownik się odezwie.
       - No, niechże pan strzela! - Luschke oparł się wygodnie o poręcz krzesła. - Mam wrażenie, że to jakaś grubsza sprawa.
       - Panie pułkowniku - powiedział kapral takim tonem, jak by głęboko ubolewał, że musi to powiedzieć. - W obrębie tego odcinka frontu znajdowały się trzy radzieckie radiostacje. Podsłuchaliśmy prawie wszystko, co było nadawane, większość wiadomości rozszyfrowaliśmy, a potem wykryliśmy dwie stacje przez namierzanie.
       - Mówmy więc o tej trzeciej - powiedział Luschke, który słuchał uważnie.
       - Miejsca trzeciego nadajnika nie można było dotychczas określić. Dopiero dziś przed południem udało się to w przybliżeniu.
       - Co pan rozumie przez "w przybliżeniu"?
       - Błąd do dwóch kilometrów jest możliwy.
       - I gdzież, przypuszcza pan, znajduje się lub znajdowała się ta stacja?
       - Mniej więcej tam - powiedział kapral półgłosem - gdzie się znajduje główny park artyleryjski pańskiej trzeciej baterii.
       Luschke zmrużył oczy. Potem lewą ręką podrapał się w brodę. Wreszcie powiedział: Tam gdzie się znajduje główny park artyleryjski mojej baterii, znajdzie pan wiele jednostek: piechotę, artylerię przeciwpancerną, łączność, miotacze, czołgi.
       - Oczywiście, oczywiście.
       - Ale?
       - Panie pułkowniku, dopiero dziś późnym popołudniem udało mi się odszyfrować radiogram tej trzeciej stacji. Okazało się, że stacja ta jest lepiej poinformowana od tamtych dwóch. Zameldowała bowiem już cztery dni temu, że planowane jest cofnięcie frontu o jakie czterdzieści kilometrów.
       - Zaczynam powoli rozumieć - powiedział Luschke raczej do siebie.
       - Tymczasem wiadomość o cofnięciu frontu, panie pułkowniku, została zaledwie pięć dni temu podana do wiadomości niewielkiego kręgu osób - aż do dowódcy pułku włącznie. Dopiero w trzy dni później rozkaz ten został oficjalnie skierowany dalej, aż do dowódców kompanii, jako rozkaz ściśle tajny.
       Luschke otworzył szeroko oczy. - Pytanie więc pańskie - powiedział - brzmi następująco: Czy przed czterema dniami rozmawiał pan z jednym ze swoich- oficerów, prawdopodobnie z oficerem trzeciej baterii, o cofnięciu frontu?
       - Pytanie takie, panie pułkowniku, albo podobne, postawiłem już tej nocy dwóm innym dowódcom pułków.
       - I odpowiedzi były oczywiście negatywne.
       - Oczywiście. Czy jednak po bliższym zbadaniu okażą się wiarygodne, to inna sprawa.
       - A jeżeli i ja powiem nie?
       - Proszę, panie pułkowniku, źle mnie nie rozumieć. Nie zadaję panu pytania. Panu nie. Niech sobie kominy dymią dalej, jeżeli to możliwe, bez przeszkód. Ale może uzna pan za wskazane zbadać tę sprawę osobiście. Dla swego własnego bezpieczeństwa albo po to, żeby znaleźć potwierdzenie czy coś w tym rodzaju.
       - Jest pan nieomal zbyt cwany, żeby być przyzwoitym człowiekiem - odezwał się Luschke po dłuższej przerwie.
       - Jedno dziś chyba warunkuje drugie - powiedział kapral z ledwo dostrzegalną rezygnacją. - A może jestem tylko głupcem albo Sowieci są idioci.
       - Ten gatunek znajdzie pan na każdym składzie. Ale co pana skłania do takich przypuszczeń?
       - Nie dzieje się przecież nic, panie pułkowniku. Sztaby toczą się i korkują drogi. Ale na froncie nie dzieje się nic. Dlatego pytam sam siebie, czy nie jestem głupcem. Sowieci wiedzą od kilku dni, że dokonujemy zmiany pozycji. Łączność radiowa po stronie nieprzyjaciela z miejsca się ożywiła. Agenci zameldowali
       o ruchach wojsk. Nie ulega również wątpliwości, że nieprzyjaciel podciągnął artylerię. Ale nie dzieje się nic!
       Pułkownik podniósł się i skinął na kaprala.
       - Proszę pójść za mną - powiedział. - Spróbujemy obwąchać wojnę.
       Obaj wyszli. Luschke, zgarbiony, szedł pierwszy. Od czasu do czasu zapalał swą latarkę kieszonkową. Zatrzymał ich jakiś wartownik; kiedy poznał pułkownika, stanął na baczność.
       Luschke szedł w kierunku kościoła, który w tajemnicy nazywał "swoim". Śnieg padał teraz grubymi płatami i tajał w zetknięciu z mundurem. Mimo to noc była jasna, gdyż księżyc oświetlał chmury, śnieg lśnił jak mokra jedwabna chusta.
       Pułkownik oświetlił ruiny schodów prowadzących na wieżę. Potem stanęli na jakiejś platformie i patrzyli przez ogromne dziury w gruzach kościoła.
       - Niech pan słucha - powiedział pułkownik. - O tam! Tam leży front. I co pan słyszy? Nic.
       - Nie dzieje się nic - powiedział kapral. Brzmiało to niemal rozpaczliwie.
       - A teraz niech pan słucha tam! Huk silników. Tam znajdują się drogi prowadzące w tył. Są zapchane. Od trzech, czterech godzin tłoczą się na nich pojazdy. I niemal z każdą minutą, panie kapralu, zwiększa się niebezpieczeństwo.
       - I pan pułkownik sądzi, że Rosjanie o tym wiedzą?
       - Każdy, kto zna front, wie o tym. Ale wykorzystanie tej wiedzy w odpowiednim momencie kosztuje niemało nerwów. Dopuścić przeciwnika tak daleko, aż się znajdzie w pozycji dogodnej dla ostrzału, albo czekać, aż się wpakuje w korek, to kosztuje niemało nerwów. Tego przy biurku nauczyć się nie można. i jeżeli przypuszczenia pańskie naprawdę są słuszne, jeżeli nieprzyjaciel istotnie zebrał siły, by je tu pchnąć naprzód, wtedy niech Bóg się zlituje nad nami.
       Kapral milczał. Patrzył nieruchomo w jasną, ale nieprzeniknioną noc. Wydawało się, że oddycha z trudnością.
       - Gdybym był po tamtej stronie, czekałbym - powiedział Luschke.
       - Jak długo?
       - Mniej więcej do północy. A więc mniej więcej jeszcze kwadrans.
       Zeszli na dół i wrócili do kwatery pułkownika, która znajdowała się nie opodal. Luschke badał w zamyśleniu swą mapę, po chwili porwał ją ze stołu ł złożył niedbale, szybkimi ruchami. Zawołał adiutanta i rozkazał: - Niech się u mnie zamelduje porucznik Wedelmann. Natychmiast!
       Potem zwrócił się znowu do kaprala z wywiadu i powiedział: -
       Cieszę się z poznania pana. Mam nadzieję, że pozostaniemy w kontakcie.
       - Żeby kominy dymiły - powiedział kapral uśmiechając się nieśmiało.
       - A najpóźniej za godzinę okaże się, czy jest pan naprawdę głupcem. Ale obawiam się, że pan nim nie jest!
       
       Skoro więc pan tak uporczywie nalega - powiedział komendant portu lotniczego w kraju do kaprala Vierbeina - niechże będzie, jak pan chce.
       - Proszę o pozwolenie na odlot - powiedział Vierbein bardzo poprawnym tonem.
       Komendant ojczystego portu lotniczego, zaufany przyjaciel komendanta portu lotniczego na froncie, który był znowu serdecznym przyjacielem dowódcy pułku Luschkego, przyglądał się kapralowi Vierbeinowi z ojcowską życzliwością.
       Komendant nastawił uszu łowiąc ciszę nocną. Jego łysa czaszka lśniła różowawo w blasku stojącej na biurku lampy. Na lotnisku słychać było warkot kilku silników. Z hal montażowych rozlegał się huk. Było krótko po północy.
       - Kapralu Vierbein - powiedział komendant uprzejmie - nie musicie jeszcze odlatywać. Jeżeli chcecie, możecie spokojnie zostać tu jeszcze parę dni. Zróbcie to. Gotów nawet jestem, i to chętnie, poświadczyć wam pisemnie, że nie było możliwości odlotu.
       - Dziękuję - odparł Vierbein. - Ale odwołuje mnie depesza.
       - Depesza od pułkownika Luschke?
       - Nie.
       - Jeżeli nie jest to wiadomość bezpośrednia od pułkownika Luschke, to będąc na waszym miejscu uważałbym, że nie została w ogóle wysłana. Zupełnie poważnie, drogi Vierbein. Oczywiście w każdej chwili otrzymacie ode mnie miejsce w jakiejkolwiek maszynie, a nawet ewentualnie samolot specjalny. Zrobię to chętnie dla pułkownika Luschke. Ale mówiąc zupełnie szczerze, chwila jest chyba najbardziej niekorzystna. Front zostaje tej nocy cofnięty. Możecie znaleźć się tam właśnie w czasie zmiany pozycji.
       - Może będę tam potrzebny - powiedział Vierbein naiwnie.
       Komendant spojrzał na niego znad biurka. Przyglądał się Vierbeinowi ze szczerym zdziwieniem. - Potrzebny? - zapytał po chwili przeciągle. - Po co? Przecież wojna na pewno da sobie bez was radę przez parę godzin.
       Komendant myślał: Potrzebny! Ten wierzy jeszcze, że może być potrzebny! Nie wie, że generałowie obliczają siły na dywizje. Nie przeczuwa, że są noce, w których ginie kilka tysięcy takich Vierbeinów, co nie przeszkadza żadnemu dowódcy spać spokojnie. Ten chłopak dał sobie wmówić, że tworzy historię świata! Tymczasem maleńki rozdział historii świata pisany jest milionami litrów krwi. Czymże jest tu jeden Vierbein!
       - Może - kontynuował komendant - dostaniecie się teraz w wielki mętlik. Będziecie zapewne; musieli odczekać, aż się wszystko uspokoi.
       - Znajdę już swój oddział - powiedział Vierbein z przekonaniem. Miał rozkaz, a rozkazy spełniał w myśl regulaminu szybko i dokładnie.
       - Zróbcie więc tak, jak uważacie za słuszne - zakończył rozmowę komendant i zadzwonił na swego adiutanta, który zjawił się natychmiast. Adiutant wyglądał tak, jak gdyby przed chwilą miał jakieś przeżycie szczególnego rodzaju; ale nikt nie zwracał na to uwagi.
       - Kapral Vierbein - oznajmił komendant - odlatuje jedną z najbliższych maszyn na front. Najlepiej będzie, jeżeli wsiądzie do samolotu, który przybędzie do celu we wczesnych godzinach rannych.
       - W porządku - odpowiedział adiutant. Nie odchodził jednak, jakby czekając, by go zaczęto wypytywać.
       - Co się panu stało? Czy zaszło coś nadzwyczajnego?
       - Na dworze - zaczął mówić adiutant takim tonem, jak gdyby obwieszczał przedziwną tajemnicę - przed hangarem numer jeden stoi admirał, prawdziwy admirał. Ale chyba taki z pierwszej wojny światowej. W towarzystwie jakiejś damy.
       - No, no! - zawołał komendant zdziwiony. - Czy nie myli się pan przypadkiem. Gdybym nie wiedział dokładnie, że jest pan abstynentem, musiałbym teraz przypuszczać, że jest pan zalany. Admirał! Jakże miałby się tu dostać?
       - Niech mi wolno będzie zameldować - Vierbein wyprężył się służbiście - że jego ekscelencja pan admirał przywiózł mnie tutaj.
       - Jestem pełen szacunku! - powiedział komendant. - Wujaszek czy coś w tym rodzaju?
       Vierbein zaprzeczył. - Jego ekscelencja pan admirał jest teściem dowódcy dywizjonu zapasowego, którego ślub odbył się dzisiaj. Byłem przydzielony do jego ekscelencji jako ordynans.
       - Coś podobnego! - zawołał komendant ze zdumieniem. - Muszę go zobaczyć.
       Wraz z Vierbeinem komendant udał się do hangaru numer jeden. Adiutant, który płonąc z ciekawości chciał im towarzyszyć, otrzymał rozkaz zająć się sprawą przygotowania maszyn do odlotu.
       Noc leżąca nad lotniskiem była chłodna i czysta. Zdawało się, że gwiazdy zwisają nisko nad horyzontem. Niebo było podobne do ciemnej aksamitnej chusty.
       Przed wielką bramą hangaru numer jeden przechadzał się jego ekscelencja pan admirał z Lorą Schulz, której jako kawaler starej szkoły podał swoje ramię. Gawędził z ożywieniem, Lora Schulz słuchała go z nabożeństwem.
       Komendant lotniska podszedł do jego ekscelencji i poprosił posłusznie, aby mu pozwolono przedstawić się. Admirał wyciągnął do niego rękę. Komendant ujął ją i oświadczył, że uważa za zaszczyt, iż wolno mu powitać jego ekscelencję w obrębie lotniska. Pozostaje całkowicie do dyspozycji jego ekscelencji. Lora Schulz i Vierbein przyglądali się z podziwem tej ceremonialnej scenie.
       - Ależ proszę pana, czcigodny panie kolego - powiedział admirał niezwykle serdecznie. - Jest pan na służbie i z pewnością ma pan mało czasu. Przybyłem tu jedynie po to, by pożegnać mego drogiego młodego kolegę z artylerii. Potrzebował pilnie jakiegoś pojazdu, więc zainspirowałem mego zięcia, dowódcę dywizjonu, by dał mu do dyspozycji swój samochód osobowy. Przyjaciel nasz zasługuje przecież na to.
       - Oczywiście, ekscelencjo - powiedział komendant. On również myślał, że stary, nieco dziwaczny, lecz koleżeński wilk morski to figura bardzo sympatyczna. - Uważam za rzecz wspaniałą, że jego ekscelencja raczył dotrzymać towarzystwa naszemu Vierbeinowi.
       - Nieraz już żegnałem odchodzące oddziały - oświadczył admirał dostojnym tonem. - O ile na to moja osobista służba u jego cesarskiej mości w ogóle pozwalała, zawsze dokonywałem inspekcji okrętów wojennych przed ich wyjściem na morze, by powiedzieć oficerom, podoficerom i marynarzom parę ciepłych słów.
       - Będzie to dla mnie zaszczyt nie lada - zapewnił komendant - jeżeli wasza ekscelencja raczy obejrzeć lotnisko i jego urządzenia.
       Stary wilk morski promieniał. Wyprostował się jak za dawnych czasów. - Był pan już oficerem za panowania jego cesarskiej mości?
       Komendant przytaknął nie bez dumy. - Byłem lotnikiem bojowym - powiedział - w eskadrze Immelmanna. - Nie było to wprawdzie zupełnie zgodne z rzeczywistością, gdyż w owym czasie komendant pełnił funkcje oficera obsługi lotniska i koledzy w kasynie nazywali go żartobliwie "miotłą" w uznaniu dla jego kwalifikacji jako specjalisty od pasów startowych.
       - A więc lotnik bojowy - powtórzył admirał. - W eskadrze Immelmanna, pod rozkazami jego cesarskiej mości. To się czuje. I tego się też, panie kolego, nie zapomina. Bo wtedy naczelny wódz, w przeciwieństwie do dnia dzisiejszego... ale zostawmy to!
       - Pod tym względem zgadzam się całkowicie z waszą ekscelencją.
       - Cieszę się. Bardzo się cieszę.
       Potem pan admirał zwrócił się do pani Lory Schulz.
       - Jeżeli pani pozwoli - powiedział z galanterią - chętnie poświęciłbym koledze z lotnictwa mały kwadransik...
       - Ależ proszę - zgodziła się Lora z zapałem. Była uszczęśliwiona, ilekroć czuła, że się ją respektuje jak damą. Miała wrażenie, że wieczór ten, pełen podniecających przeżyć, jest dla niej jednym z najszczęśliwszych w życiu.
       - Tymczasem szanowna pani zechce chyba dotrzymać towarzystwa naszemu młodemu bohaterowi z frontu.
       "Szanowna pani" Lora Schulz zarumieniła się aż po foremne uszy. - Ależ tak! - powiedziała. Była szczęśliwa, że w słabym świetle na lotnisku nie widać było, jak bardzo jest zakłopotana.
       Jego ekscelencja pan admirał i oficer jego cesarskiej mości, obecnie komendant lotniska, weszli z uszczęśliwionymi minami do hangaru.
       Lora Schulz patrzyła za nimi pełna entuzjazmu. Vierbein spoglądał w ciemność na szerokie pasy startowe, które zdawały się coraz bardziej zwężać i wreszcie gubiły się w sinawej czerni nocy. Wysoko nad nimi krążyło światło reflektora.
       Głośnik obwieścił: - Kapral Vierbein do adiutanta.
       Vierbein skinął głową, jak gdyby trzeba było ryk ten potwierdzić. - Pospieszę się - powiedział do Lory Schulz.
       - Nie trzeba! - odparła uśmiechając się do niego. - Z pewnością ci nie ucieknę, mój mały.
       Vierbein! uśmiechnął się do niej tkliwie i nieco melancholijnie. - Jak to pięknie, żeś przyjechała.
       - A inna na moim miejscu - to byłoby jeszcze piękniej, prawda?
       - Jesteś dobra - powiedział nieco bezradnie - i szczera. Wiem o tym. I nigdy cię nie zapomnę. Nigdy.
       - Ach, mój mały - westchnęła Lora - naprawdę to ze mnie wielka szelma, ale przy tobie nie byłam nią ani przez chwilę.
       Głośnik umieszczony w pobliżu zagłuszał tę rozmowę bezlitośnie. Domagał się Vierbeina. I Vierbein pośpieszył do adiutanta.
       - Odlot wasz - powiedział adiutant - zostaje przesunięty o całą godzinę. Polecicie nie trzecim samolotem, lecz dopiero dziewiątym.
       - Czy wolno zapytać...
       - Telefonował dywizjon zapasowy artylerii. Przy aparacie był niejaki porucznik Schulz. Nie polecicie sami. Poleci z wami jeszcze dwóch podoficerów i dziesięciu szeregowców. Ciężarówka z żołnierzami i sprzętem jest już w drodze.
       - Radiostacje! - powiedział Vierbein uszczęśliwiony. Adiutant potrząsnął głową, gdyż znowu się zdziwił; ta noc była pełna zdumiewających rzeczy. - Człowieku! - zawołał. - Cieszycie się tak, jakbyście dostali order.
       - Teraz dopiero wykonałem swoje zadanie.
       - No, jeżeli o mnie chodzi!... - adiutant wzruszył ramionami.
       
       A więc jeszcze pan żyje - powiedział pułkownik gniewnie i spojrzał na Witterera z zainteresowaniem. - Cieszę się. Kapitan, w pełnym rynsztunku bojowym, próbował przepisowo zasalutować. Ale mu nie wyszło. Zaplątał się w pasku od maski przeciwgazowej i ręka dosięgła hełmu z wielkim trudem.
       - Urodzony wojak - powiedział Luschke. - Gdyby się pan tak w jasny dzień pokazał Rosjanom, strach by ich obleciał.
       - Niech mi wolno będzie zameldować panu pułkownikowi!...
       - Chwileczkę - powiedział Luschke i zastopował zapał kapitana wyciągniętą ręką jak policjant regulujący ruch. Ujął słuchawkę telefonu. Zażądał połączenia ze sztabem dywizji, ale nie otrzymał go. Palcami lewej ręki bębnił po mapie, która leżała przed nim, krótkie, szybkie ruchy zdradzały zdenerwowanie. Ale głos brzmiał spokojnie jak zawsze.
       - Potrzebny mi jest generał - powiedział Luschke. - Nie chcę teraz pertraktować z kelnerami.
       Za oknami dziko szumiał front. Wybuchy płomieni z luf armatnich następowały po sobie w błyskawicznym tempie nie dając już uchwycić się okiem; horyzont błyskał jaskrawo. Od detonacji, które zdawały się być coraz bliższe, chałupa pułkownika zaczęła nieznacznie dygotać.
       Pułkownik odrzucił słuchawkę. Potem rozpiął kołnierz, pochylił się na chwilę nad mapą i parsknął pogardliwie.
       - Przybywa pan z frontu - powiedział do kapitana Witterera. - Jakże tam wygląda?
       - Niech mi wolno będzie zameldować panu pułkownikowi, że wolałem wprost do pana pułkownika...
       - Nie był pan wcale w przedzie?
       - Dopilnowałem punktualnego odmarszu z mego stanowiska przodków i byłem obecny przy pierwszych ruchach marszowych, kiedy ogień nieprzyjacielski...
       - Już dobrze - powiedział krótko pułkownik.
       - Jeżeli pan pułkownik sądzi...
       - Nie robię panu zarzutu, panie kapitanie. Może postąpił pan zupełnie słusznie; niejeden szczegół o tym, co się dzieje w przodzie, jest mi znany. Zmienić nic by pan tam nie mógł - w każdym razie nie w tej chwili.
       - Chciałem zapytać, panie pułkowniku, czy nastąpią jakieś istotne zmiany?
       Pułkownik rozpiął bluzę. Omijając Witterera podszedł do drzwi, uchylił je nieco i zawołał: - Kawę i cygaro! - Po czym znowu wrócił do stołu z mapami.
       - Gdzie jest porucznik Wedelmann? - zapytał.
       - Już na nowym stanowisku.
       - Co i kogo ma przy sobie?
       - Samochód osobowy, ciężarówkę i pięciu żołnierzy, panie pułkowniku.
       - I poza tym nikogo? - Ponieważ Witterer wyraźnie ociągał się z odpowiedzią, przedłużając denerwującą pauzę, pułkownik zapytał ostro: - Poza tym nikogo, panie Witterer?
       - Tłumaczkę - odparł tamten powoli.
       Luschke usiadł, przełknął trochę kawy, którą mu przyniesiono. Potem odgryzł cygaro, wypluł resztki tytoniu i nie zwrócił uwagi na zapałkę, którą mu gorliwie podsunął kapitan. "Zaciągał się" nie zapalonym cygarem. Potem powiedział: - Sytuacja jest jeszcze całkowicie niejasna i bardzo nieprzejrzysta. Od północy nieprzyjaciel użył do akcji silnych związków artylerii i kilku jednostek moździerzy. Co nastąpi później, nie wiadomo. Proszę o pańską opinię.
       - To prawdopodobnie blef, panie pułkowniku. Iwan...
       - Proszę, niech pan mówi "nieprzyjaciel".
       - A więc nieprzyjaciel, panie pułkowniku, zauważył ruchy naszych wojsk i aby im przeszkodzić, wystrzeliwuje cały swój zapas amunicji. Wkrótce go wyczerpie.
       - Panie kapitanie, przypominam sobie pańskie próby strzelania sprzed kilku dni, które pan raczył nazwać dowcipnie "skokami konika". Wtedy nieprzyjaciel nie miał jeszcze na tym odcinku frontu wielkiej ilości artylerii. Jeden z pańskich ogniomistrzów określił, zdaniem moim sensownie, działalność pańską jako "zaproszenie do tańca". Mam wrażenie, że teraz otrzymujemy na to zaproszenie odpowiedź.
       - Panie pułkowniku, artyleria - powiedział Witterer zachwycony w głębi duszy swą zręczną pomysłowością - którą nieprzyjaciel rzucił teraz na nasz odcinek frontu, musiała być zabrana z innego odcinka, a więc oceniając sprawę z ogólnego punktu widzenia, wyrównuje się to wszystko.
       - Panie kapitanie - odparł Luschke obwąchując kawę, podczas gdy stół, przy którym siedział, lekko zadygotał - tak zwany "ogólny punkt widzenia" nie jest często niczym więcej, jak tylko wielkim oszukiwaniem samego siebie. Tutaj, na naszym małym odcinku, rozpętało się piekło, ale inni śpią sobie najspokojniej w świecie dalej.
       - Kiedy jednak artyleria nieprzyjacielska ucichnie, kiedy wróg wystrzela całą swą amunicję, wtedy...
       Pułkownik podniósł rękę i nastawił ucha. Witterer również pochylił się nie mając odwagi odetchnąć, Nie słyszeli nic.
       Pułkownik zgasił światło, podszedł do okna i odsunąwszy gwałtownym ruchem zasłony otworzył je. Nie było nic słychać poza dalekim hukiem silników.
       Front milczał.
       - No więc, panie pułkowniku - powiedział Witterer z ulgą.
       - Dotychczas - rzekł pułkownik, który stał przy oknie i wciągał w płuca świeże powietrze - nieprzyjaciel ostrzeliwał nasze najbardziej wysunięte pozycje. Straty piechoty utrzymywały się, jak się to mówi, w normie, nasze można było określić jako umiarkowane. Ruchy odwrotowe na szosach przebiegają jeżeli nie planowo, to w każdym razie bez niebezpiecznych zakłóceń. Dyscyplina marszu jest jeszcze możliwa i na razie nie naruszona.
       - Będziemy więc mogli, również zgodnie z planem, wycofać oddziały z przedniego skraju.
       - Jeżeli nie...
       Luschke umilkł. Znowu słychać było ogień artylerii. Znowu wystrzeliły na horyzoncie płomienie.
       - Słabo - stwierdził Witterer - nie bardzo przekonywająco. Wyczerpują się coraz bardziej.
       - To - powiedział Luschke ledwie dosłyszalnie - jest nasza artyleria. A wśród niej - słyszy pan? - ogień piechoty.
       - Istotnie - powiedział zdumiony Witterer.
       Luschke zamknął okno, zaciągnął zasłonę, podszedł do stołu z mapami i włączył światło. Na jego bulwiastej twarzy wystąpiła cienka warstwa potu.
       - Znaczy to, że nieprzyjaciel atakuje - powiedział.
       - I co teraz? - zapytał Witterer zupełnie bezradny i nie umiejący tej bezradności ukryć.
       - Jeśli przeciwnik naprawdę atakuje, są zawsze tylko dwie możliwości: albo się utrzymamy, albo zostaniemy pokonani.
       - A rozkazy dotyczące oderwania się od nieprzyjaciela?
       - Trzeba je będzie odwołać lub przynajmniej wstrzymać ich wykonanie. Albo też, jeżeli wróg będzie napierał, z czym należy się liczyć, będziemy się cofali walcząc. Też pewnego rodzaju "skok konika", panie kapitanie.
       - Rozumiem, panie pułkowniku.
       - To mnie cieszy - rzucił Luschke szorstko. - Będę jeszcze bardziej rad, jeżeli wkrótce zadzwoni pan do mnie ze swego stanowiska ogniowego i zakomunikuje mi łaskawie, co się tam dzieje.
       - Tak jest, panie pułkowniku - powiedział Witterer i ulotnił się. Szedł krokiem elastycznym. Znowu miał wrażenie, że maszeruje na spotkanie jednej ze swych wielkich godzin,
       Luschke dopiero teraz zapalił swoje cygaro. Paliło się kiepsko i nie smakowało mu. Odłożył je na bok. Po chwili zgasło.
       Zjawił się adiutant z pierwszymi meldunkami radiowymi.
       Luschke przerzucił je: Nieprzyjaciel atakuje wzgórze 234, nasyp kolejowy przy małym stawie - a więc na dużej przestrzeni. Niezbyt mocne siły piechoty. Na rasie żadnych zdobyczy terenowych. Na razie nic o czołgach. Na razie żadnych większych strat własnych.
       - Zawsze to samo - powiedział Luschke do siebie. - Z początku symptomy jak w celi wariatów: obłąkany wali głową w ścianę, która będąc z gumy ustępuje nieco, ale po chwili wraca do dawnej pozycji. Obłąkany wali znowu, nadwerężając gumową ścianę. Jeżeli głowę ma z żelaza i atakuje z rozmachem, a materiał będący przedmiotem ataku jest kiepski, to przedrze się jednak w końcu.
       - Dowódcy dywizji ciągle jeszcze nie można osiągnąć - zameldował adiutant. - A jego szef sztabu...
       - Prywatnie szef sztabu dywizji to dzielny człowiek, ale w służbie to papuga generała. Daruję wam go.
       - Przybył porucznik Wedelmann.
       - Niech to cudo wejdzie. Może pan tymczasem spróbuje ściągnąć do aparatu mego czcigodnego kolegę z piechoty.
       Adiutant skinął głową. Coraz bardziej zachowywał się jak cywil: chodził i wychodził bez salutowania, nie stawał na baczność, nie mówił po wojskowemu. Było to całkowicie w duchu pułkownika Luschke. - Potrzebny mi jest człowiek do pracy, pajaca nie potrzebuję - powiedział kiedyś.
       Zjawił się Wedelmann, wysoki, zgrabny, jak zawsze poważny. Ponieważ był bez czapki, podniósł ramię do hitlerowskiego pozdrowienia.
       - Tylko bez ćwiczeń gimnastycznych - powiedział Luschke. - Na razie nie odbywa się tu żaden zjazd partyjny. Proszę siadać. Proszę postarać się dobrze usiąść.
       Porucznik zajął posłusznie miejsce. Wydawało mu się, że pułkownik Luschke jest nieco zdenerwowany. Wedelmann rozumiał to, czuł bowiem, że sytuacja wcale nie jest różowa.
       - Jak pan myśli, Wedelmann, po co pana tu wezwałem?
       - Czy mam znowu objąć trzecią baterię, panie pułkowniku?
       - To by panu odpowiadało, jak widzę! Chcę postawić pana pod sąd wojenny, ot co!
       Wedelmann milczał grzecznie z wyczekującą miną. Był przekonany, że pułkownik pozwolił sobie na jeden ze swoich ponurych- kawałów. Nie uważał zresztą, by kawał ten był zbytnio udany, trudno jednak dziwić się temu w obecnej sytuacji.
       - Wedelmann, przybywa pan z nowej pozycji?
       - Tak jest, panie pułkowniku. Motocyklem. Inaczej przedostać się nie można. Trzydzieści pięć kilometrów w ciągu niecałych dziewięćdziesięciu minut.
       - Tempo nie najgorsze. Gdyby pan przeczul, po co pana tu wezwałem, jechałby pan zapewne wolniej. Jakże tam z dyscypliną marszu?
       - Na razie jeszcze w porządku. Ale odczuwa się pewną nerwowość. Gdyby nieprzyjaciel użył samolotów...
       - Wedelmann - powiedział Luschke i cofnął się na oparcie swego krzesła - kazałem panu stawić się tutaj, by opowiedzieć panu pewną historię. Pańska jazda motocyklem była trudna i kłopotliwa, prawdopodobnie będzie pan ją musiał tej nocy jeszcze dwukrotnie powtórzyć, ale ta historia jest tego warta.
       Wedelmann czekał w milczeniu. Był szczerze zaciekawiony, nie przeczuwał bodaj w najmniejszym stopniu, co mu Luschke chce opowiedzieć.
       - To historia o pewnej radiostacji nadawczej, która nie była niemiecką stacją, a mimo to stała właśnie tam, gdzie się znajdował park artyleryjski, na którym pełnił służbę wierny sługa führera. Stacja ta wypaplała wszystko, co ulubieńcowi führera było wiadome.
       Wedelmann zbielał jak wapno. - To niemożliwe, panie pułkowniku.
       - To dowiedzione, panie poruczniku.
       - Nie!
       - Ten, kto tę stację obsługiwał, wiedział wszystko, co poza bohaterskim wychowankiem führera wiadome było tylko pewnemu staremu matołowi o twarzy jak bulwa.
       - Nie - powtórzył Wedelmann.
       Pułkownik Luschke złożył usta jak do uśmiechu. Ale twarz jego pozostała nieruchoma. W jego małych oczach leżał smutek i chłód.
       - Jeżeli to prawda, wyciągnę z tego wszelkie konsekwencje - powiedział Wedelmann martwym głosem.
       - Tylko jedną - odparł pułkownik. - Wszystkie inne proszę mnie pozostawić.
       Wedelmann podniósł się sztywno.
       - To, co powiedziałem o konsekwencjach - pożegnał go pułkownik - jest rozkazem. Moim rozkazem, Wedelmann!
       
       Ogniomistrz Asch wiedział, co się teraz stanie. Wszystko to, tylko w o wiele większej skali, przeżył przed kilkoma miesiącami, w grudniu 1941 roku.
       Wtedy, rzekomo w celu zainkasowania Moskwy, cala armia wysunęła się za daleko - jej straże przednie sięgały aż do Tuły. No i potem cała ta armia dała drapaka. A komunikat Naczelnego Dowództwa Sił Zbrojnych brzmiał: "Planowe cofnięcie frontu". Drogi stały się wówczas długimi na pięćset kilometrów rzędami grobów dla ludzi i pojazdów. Po raz pierwszy starsi oficerowie stracili swą postawę i przestali wierzyć w führera. Przesiąknęła wiadomość, że Hitler potraktował "jak psa" jednego z dowodzących generałów. Żołnierze nie mieli w stosunku do tego procederu żadnych zastrzeżeń, ale że cała generalicja zachowała się wobec tego faktu jak banda tchórzów - to dawało do myślenia.
       Od owych czasów kursowało na froncie powiedzonko: "Generałowie również mają tyłki, w które można kopać".
       Po raz piąty tej nocy Asch objechał kolumnę starszego ogniomistrza Bocka, która w ostatnich dwóch godzinach posunęła się zaledwie o trzy kilometry. Ciężko obładowane pojazdy zataczały się na rozjechanej szosie. Koła ich przedzierały się z trudem przez coraz głębsze błoto zmieszane ze śniegiem. Chłodnice kipiały, spadające na nie płaty śniegu syczały cicho.
       Kolumna znowu tkwiła w miejscu. Kilku kierowców wyłączyło silniki. Starszy ogniomistrz Bock spał jak zabity w swojej limuzynie.
       Ogniomistrz Asch niemal bez trudu przedarł się na swoim motocyklu aż do wozu szefa. Zapukał w zamkniętą szybę. Bock zerwał się przerażony. Potem uchyliwszy nieco okna zapytał: - Chcesz się zagrzać, Asch?
       - Rum twój jest coś wart, Bock?
       - To podobno prawdziwy jamajka i prawie tak smakuje. W każdym razie kosztował mnie skrzynkę cygar.
       Ogniomistrz Asch wziął butelkę i wypił. - Wcale niezłe - mruknął. - Jeżeli zacznę potem siusiać, to to będzie grog.
       - Tak czy owak - powiedział Bock - zdaje się nie ulegać wątpliwości, że tę noc spędzimy na szosie.
       - Zawsze to lepiej niż w rowie przydrożnym. Albo też w grobie masowym.
       - Kiedy się wydostaniemy na główną szosę - Bock silił się na pewną siebie minę - odwalimy pozostałe trzydzieści kilometrów w ciągu dwóch godzin.
       - Urodzony z ciebie wyścigowiec - powiedział Asch. - Nie zapominaj jednak, że nie można maszerować prędzej od najwolniejszego pojazdu, i to pod warunkiem, że dadzą nam maszerować. Ale jest przecież pogoda, która nie słucha führera, są Sowieci, którzy wcale się z nami nie liczą, i są również nasi generałowie, z których żaden jeszcze nie odmroził sobie łap.
       - Chcę się teraz zdrzemnąć - ziewnął szef. - Noc jest jeszcze długa.
       - Nie będziesz teraz drzemał. Będziesz uważał na swoje pojazdy. Ruszam naprzód, żeby zobaczyć, co się właściwie dzieje.
       - Ach ty, ze swoimi ciągłymi podróżami rozrywkowymi! - mruknął ze złością starszy ogniomistrz. - Kiedyś rozwalisz sobie przy tej okazji łeb i wtedy powiem: "Dobrze mu tak!"
       Po tych słowach Bock wylazł z wozu i przeszedł się wzdłuż swojej kolumny. Żołnierze nie byli zbytnio zmęczeni, ale ponurzy i źli. Huki dochodzące z przedniego skraju niepokoiły ich. Chcieli jechać, jechać dalej, dotrzeć do nowych kwater. Stanie bez ruchu na szosie zapchanej pojazdami nie należało, jak dobrze wiedzieli, do rzeczy bezpiecznych.
       Ogniomistrz Asch minął swoją kolumnę i jechał dalej wzdłuż nie kończącego się łańcucha wozów ciężarowych. Można było dojrzeć tylko kilka samochodów osobowych. Żołnierzy na szosie nie było prawie widać. Pojazdy stały nieruchomo na przestrzeni jakichś trzech kilometrów. Wydawało się, że ten odcinek jest martwym torem.
       Za to na rozwidleniu prowadzącym do drogi numer trzy panowało wielkie ożywienie. Uzbrojeni po zęby żandarmi polowi, nazywani "psami łańcuchowymi", bawili się tu w policję regulującą ruch. Dyrygował nimi pewien major.
       Asch podjechał tam. Od razu ogarnął sytuację: major blokował swymi ludźmi wszystkie drogi dojazdowe z wyjątkiem jednej. Po tej jednej toczyła się jego dywizja. Ilekroć kolumny nie całkiem "rasowo czyste" próbowały się włączyć, major po prostu zdawał się eksplodować.
       Był to osobnik średniego wzrostu, kościsty. Nad futrzanym kołnierzem sterczało brutalne oblicze. Od czasu do czasu wydawał ostrym głosem rozkazy.
       Asch uważał, że energia tego człowieka graniczy z morderstwem. Znał te typy. Umiały się przepychać! Jeżeli taki osobnik napotka prawdziwy opór, gotów jest każdej chwili wyciągnąć rewolwer i zrobić z niego użytek.
       Asch był przeświadczony, że dopóki ten człowiek panuje nad skrzyżowaniem, kolumny na drogach dojazdowych raczej zgniją, niż się przedostaną. A więc - powiedział sobie Asch - majora trzeba usunąć. Ale jak?
       Asch podjechał do skrzyżowania, chciał skręcić w kierunku głównej szosy i został od razu zatrzymany. Jakiś żandarm zablokował mu drogę rozkrzyżowawszy szeroko ramiona. - Stój! - zawołał. I natychmiast, jakby pod działaniem magnesu, wyskoczył major.
       - Z meldunkiem! - zawołał Asch, dobrze się orientujący w zwyczajach.
       - Przepuścić - powiedział major.
       Asch dał gazu i wjechał na główną szosę. Wozy, które wyprzedził, toczyły się wolno naprzód. O trzy kilometry dalej znowu się stłoczyły i szosa była znów zablokowana.
       Grupa żołnierzy zebrała się dokoła jakiejś ciężarówki. Klęli i wrzeszczeli. Wmieszał się jakiś oficer. Klął również.
       - Co się tu stało? - zapytał Asch.
       - Oś się złamała - powiedział jeden z żołnierzy. - Przeładowana, oczywiście żarciem dla jakiegoś sztabu.
       - Zepchnąć do rowu - rozkazał oficer.
       Kierowca ciężarówki nie chciał tego rozkazu wykonać. Rozległ się ryk innych kierowców. Jakaś inna ciężarówka spróbowała wyminąć uszkodzony wóz, wpadła w poślizg i walnęła o drzewo.
       - Obie ciężarówki do rowu - rozkazał oficer.
       Podjechał olbrzymi henschel, podsunął się pod ciężarówkę ze złamaną osią. Potrącił ją i pchnął przed siebie; ciężarówka straciła równowagę i zwaliła się w zarośla.
       - Droga wolna! - zawołał oficer. - Jazda!
       Asch ruszył dalej, wymijając jadących z przeciwnej strony motocyklistów. Stwierdził, że bez przeszkód mogą poruszać się tylko jadący na motocyklach. Wielkie pojazdy nie mogły się posuwać naprzód, gęsto zwarte kolumny nie przepuszczały ich. Niezawodnie nadejdzie chwila, w której szosa stanie się dla nich za wąska.
       Nadjechali z przeciwnej strony na motocyklach dwaj żandarmi. - Wszystkie wozy na prawo! - wrzasnęli. - Lewa wolna! Generał jedzie naprzód!
       Przeładowane ciężarówki zboczyły posłusznie na prawą stronę jezdni. Asch umieścił się za małym autobusem. Zadźwięczały syreny. Z rykiem przejechał terenowy samochód osobowy kryty, na gąsienicach.
       Jakiś żołnierz wychylił się ze swojej ciężarówki, by się przyjrzeć generalskiemu wozowi. Potem powiedział do Ascha: - No, ci tam na przedzie musieli narobić niemałego gówna.
       - Może nie jest źle - powiedział Asch - jeżeli prawdziwy generał tam jedzie.
       - Masz chyba rację - przyznał żołnierz, zainteresowany teraz już tylko tym, by się szybko posunąć naprzód. Ale szosa ciągle jeszcze była zablokowana.
       Asch włączył pierwszy bieg chcąc wyminąć mały autobus. Szosa była tu jeszcze mniej widoczna niż gdzie indziej, włączył więc reflektory i w ich wąskiej smudze światła zobaczył z tyłu autobusu bagaże, które wydały mu się znajome. Zahamował, wyłączył światło i silnik.
       Otworzył drzwiczki małego autobusu i zawołał: - No bohaterki! Jakże się wam wiedzie?
       - Czyżby to był pan Asch? - rozległ się głęboki, nieco zmęczony głos. Asch poznał, że odezwała się Charlotta.
       - To mój duch! - powiedział ogniomistrz i wlazł do autobusu.
       - Pan! - odezwała się Viola z niezadowoleniem; owinęła się szczelnie futrem i wcisnęła w kąt autobusu. - Pana nam jeszcze brakowało!
       - Pani z pewnością nie! powiedział Asch. - Zawsze zresztą przypuszczałem, że panią transportują osobiście oficerowie sztabu.
       - Może nam pan być pomocny, panie Asch? - zapytał sztukmistrz. Zdawało się, że całkowicie zapomniał o jakichkolwiek sprzeczkach. Starał się nie wspominać niedawnej przeszłości, gdyż był ogarnięty strachem. - Utknęliśmy tutaj i nie możemy się ruszyć dalej. Czy to nie okropne?
       - Co znowu, co znowu! - zawołał Asch żywo. - Chyba nie spodziewał się pan, że wojna to rzecz przyjemna?
       - Panie Asch - powiedział sztukmistrz wylewnie - gdyby nam pan dopomógł...
       - Ja na pańskim miejscu - zawołała Liza Ebner - prosiłabym raczej każdego innego, tylko nie tego pana!
       - Cieszy mnie to - powiedział Asch - że jest pani jeszcze taka rześka, Lizo.
       - Marzniemy tutaj - odezwała się Charlotta. - Jesteśmy również głodne.
       - A pragnienia państwo nie macie? - zapytał Asch? - Mam w manierce koniak.
       - Dawaj pan! - powiedziała Charlotta.
       - Proszę stąd wyjść - zawołała Liza Ebner.
       - Gdyby pan nam pomógł... - zaklinał sztukmistrz.
       - Spokój! - zawołał Asch. I spokój natychmiast nastąpił.
       - Nic nie słyszycie? - zapytał Asch po chwili. Na razie nie słyszeli nic.
       - Wszyscy natychmiast wysiadać! - krzyknął Asch.
       Krzyknął z taką stanowczością, że pasażerowie małego autobusu wysiedli pośpiesznie. Pierwszy wyskoczył kierowca, który poczuł od razu co się święci.
       Stali na szosie i nasłuchiwali. Przy unieruchomionych pojazdach stali żołnierze i patrzyli w górę. A tam w górze coś huczało i jęczało, podchodząc coraz bliżej i bliżej.
       - Samolot - powiedział sztukmistrz przerażony,
       - Tak zwana maszyna do szycia - wyjaśnił Asch. - Jedno z najstarszych pudeł radzieckich. Wyrzuca się z niej bomby tylko przy pomocy łopatki do węgla.
       Liza Ebner stała tuż obok Ascha. Próbowała zobaczyć, co się maluje na jego twarzy. Ale twarz ta była pod hełmem szara, zamazana, pozbawiona konturów.
       "Maszyna do szycia" brzęczała teraz bezpośrednio nad nimi. Nagle w powietrzu zrodził się przeraźliwy gwizd. Sztukmistrz pożeglował do przydrożnego rowu. Liza Ebner uczepiła się gwałtownie swymi małymi rękami ramienia Ascha.
       - Nic nam nie grozi - powiedział Asch.
       Bomba spadła z hukiem i wybuchła w odległości jakichś trzystu metrów, tuż przy szosie. Podobna była do reflektora rozbłyskującego jasno i nagle gasnącego na zawsze. Potem nastąpił głuchy trzask. Jakiś człowiek krzyknął dziko.
       - Mój Boże! - powiedziała Liza Ebner.
       Asch gwałtownym ruchem wyzwolił swe ramię z jej uścisku.
       Krzyki stamtąd, gdzie padła bomba, stały się głośniejsze, mnożyły się i mieszały z okrzykami nie wywołanymi przez ból. W ciszy nocnej rozległ się ryk rozkazów. Zdawało się, że niebo brzęczy i huczy ze wszystkich stron.
       Potem odezwały się znowu silniki kilkuset ciężarówek. Kolumny chciały posuwać się naprzód, zostawić za sobą szosę oblepioną mokrym śniegiem, pozbyć się krążących nad nimi samolotów.
       Asch pomyślał: Jeżeli tak dalej pójdzie, jeżeli w dodatku nastąpi jakaś wyrwa we froncie - wybuchnie panika.
       - Może się tu jeszcze później zjawię - powiedział Asch i podszedł do swego motocykla.
       - Nie zostaniesz tutaj? - zapytała Liza Ebner, która poszła za nim.
       - Nie mogę! Jestem potrzebny w mojej baterii.
       Wsiadł na motocykl, włączył silnik i odjechał. Podjechał do majora, który ciągle jeszcze rządził się na skrzyżowaniu dróg, wydając dzikie, oderwane rozkazy.
       - Panie majorze - powiedział Asch. - Dwa kilometry stąd utknął generał i nie może ruszyć naprzód.
       - Do diabła! - powiedział major. - Jaki generał?
       - Nie wiem - odparł Asch. - W każdym razie dał rozkaz, żeby się pan u niego natychmiast zameldował. Z trzema żandarmami polowymi.
       - Ja?
       - Major, który stoi na skrzyżowaniu dróg - oto słowa generała.
       - Niech to diabli wezmą! - zawołał major. Potem wezwał do siebie trzech spośród sześciu żandarmów polowych, wyszczekał pod adresem pozostałych władców ruchu kilka gwałtownych zdań i ruszył z kopyta.
       Ogniomistrz Asch skręcił na boczną drogę, na której ciągle jeszcze stała zablokowana kolumna ogniomistrza Bocka. Tam znalazł się po chwili poszukiwań przed obliczem jakiegoś wymyślającego porucznika,
       - Panie poruczniku - powiedział Asch - okazja jest teraz korzystna. Na skrzyżowaniu nie ma na razie żadnego z przełożonych.
       Porucznik zrozumiał, ruszył szybko naprzód i znalazłszy się na skrzyżowaniu objął komendę. Zatrzymał kolumny dywizji majora i zwolnił drogę dla swojej własnej.
       Kiedy w pół godziny później wrócił pieniący się z furii major, pojazdy trzeciej baterii wtaczały się, właśnie na główną szosę. Tym, którzy jechali za nimi, groził lufą pistoletu szalejący major. Ogniomistrz. Asch ruszył dalej, w kierunku stanowisk ogniowych trzeciej baterii.
       
       Jego ekscelencja pan admirał i jego czcigodny kolega, komendant portu lotniczego, niegdyś oficer jego cesarskiej mości, ukończyli swoją nocną inspekcję.
       - To, co tutaj widziałem, panie kolego - oświadczył ekscelencja niemal uroczyście - zrobiło na mnie wielkie wrażenie, które można by chyba porównać z moją inspekcją pierwszych cesarskich okrętów podwodnych po ich zwycięskiej wyprawie na nieprzyjaciela.
       - Tak, to były szczęśliwe czasy - powiedział komendant. Jego ekscelencja skinął głową. - Dla nas żołnierzy na pewno. Ruszyli obaj w poczuciu swej wartości w stronę hangaru numer jeden, przed którym w świetle reflektorów widać było panią Lorę Schulz i kaprala Vierbeina.
       - Nasz młody kolega z artylerii - powiedział admirał z przekonaniem - to wierne odbicie naszej teraźniejszości. Prawdziwy żołnierz niemiecki. Skromny i dzielny.
       - I zawsze posłuszny - dodał komendant dwuznacznie.
       - Uosabia prawdziwe wartości żołnierskie - stwierdził pan admirał. - Słucha. To przecież najważniejsze.
       - Jeżeli jednak - powiedział komendant ostrożnie - wydane kiedyś zostaną rozkazy żądające popełnienia zbrodni?
       - To, drogi mój panie kolego - powiedział pan admirał tonem niemal uroczystym - naprawdę nie jest problemem. W Niemczech nie ma czegoś podobnego. Nigdy nie było i nie będzie.
       Komendant wolał nie zabierać na ten temat głosu. Stary wilk morski był wspaniałym żołnierzem i dobrym człowiekiem - już te obie właściwości nie należały do rzeczy codziennych. Umysł jego odznaczał się szlachetną naiwnością.
       Zniszczenie tej wiary byłoby okrucieństwem.
       Przechodząc więc na inny temat komendant lotniska powiedział: - Ta pani, którą pan przyprowadził, to interesująca osoba.
       - Dama ta - powiedział jego ekscelencja - to urocza małżonka wybitnego oficera, który zastępuje na razie mego zięcia, dowódcę dywizjonu. Pełna uroku i bardzo kobieca. Oczywiście, nie jest to stara szkoła naszych żon oficerskich. Ale przecież zmieniły się nieco nie tylko metody prowadzenia wojny, lecz chyba także zwyczaje i obyczaje w kasynach.
       - Nie ulega wątpliwości - zapewnił komendant i spojrzał w kierunku Vierbeina i Lory Schulz stojących obok siebie podejrzanie blisko.
       - Prawdziwie przykładna dama - powiedział pan admirał nie bez wzruszenia właściwego bohaterom mórz. - Ani cienia pychy czy fałszywej dumy z powodu wybitnych czynów swego małżonka. Raczej prawdziwe zrozumienie dla trosk i potrzeb podwładnych. Przypomina pan sobie z pewnością, jak to jej cesarska mość cesarzowa odwiedzała rannych żołnierzy, jak ich pielęgnowała, pamięta pan pewnie, że ich królewskie wysokości księżniczki pełniły nawet w lazaretach normalną służbę?
       - Oczywiście - odparł komendant - pamiętam. Niestety nie mogę przytoczyć takich przykładów z naszej teraźniejszości. Ani małżonki reichsleiterów, ani żony gauleiterów...
       - Ależ drogi kolego, niechże się pan przyjrzy naszej sympatycznej pani Schulz. Cóż ona robi innego? Opuszcza zabawę, by pożegnać żołnierza, który idzie względnie leci na front. Oto co nazywam wzorowym zachowaniem!
       Komendant pokiwał już tylko głową. Kiedy wraz z jego ekscelencją zbliżył się do Vierbeina i jego towarzyszki, kapral przybrał postawę zasadnicza. Lora Schulz uśmiechnęła się.
       - No i jakże tam?
       - Odlot za dwadzieścia pięć minut - zameldował Vierbein. - Ale nie ma jeszcze ani żołnierzy, ani sprzętu.
       - Będą tu wkrótce - powiedział komendant. - A gdyby się mieli spóźnić, wsiądzie pan do następnego samolotu.
       Jego ekscelencja roześmiał się serdecznie. Tylko się nie martwić, mój drogi. Wojna panu nie ucieknie. Panu z pewnością nie.
       Powoli wytoczyła się z hangaru nowa maszyna i pełzła dygocąc na pole startowe; osiągnąwszy je zatrzymała się z drgającymi skrzydłami.
       Głośnik zaryczał: - Maszyna "Zygfryd osiemnaście", miejsce przeznaczenia dwieście siedemdziesiąt dziewięć. Ładunek jak zwykle. Do tego kapitan Lehman. Do tego starszy lekarz doktor Winter i dwóch ludzi. Do tego kapral Vierbein i dwunastu ludzi. Odlot za dwadzieścia jeden minut.
       - Zadziwiająco precyzyjne wydawanie rozkazów - powiedział jego ekscelencja pan admirał.
       - Podobne rozkazy przed startem wprowadziłem już wówczas, w eskadrze Immelmanna.
       Od strony baraków administracyjnych podjechał do pola startowego samochód ciężarowy i zahamował tuż przed samolotem transportowym. Wyskoczył z niego człowiek w oficerskim płaszczu i zaczął komenderować, jak gdyby się znajdował na koszarowym dziedzińcu: - Wysiadać! Zbiórka!
       - Mój mąż - powiedziała Lora Schulz zaskoczona.
       - Dzielny wojak - oświadczył pan admirał pełen szczerego entuzjazmu. - Wybitnie dzielny wojak.
       - I mnie się tak zdaje - powiedział komendant. Tylko Vierbein nie odezwał się ani słowem.
       Porucznik Schulz, rosły, barczysty, stał pośrodku pola startowego, jak widać, dokładnie świadom tego, ile na nim oczu spoczywa. Zamierzał dać tym półżołnierzom z lotnictwa widowisko jak się patrzy, był przeświadczony, że spoglądają na niego z szacunkiem.
       Kierowca, z którego Schulz nie spuszczał oczu, obszedł wóz, odryglował tylną ścianką ciężarówki i opuścił ją. Żołnierze zeskoczyli na ziemię, wytaszczyli swoje toboły i ustawili się przed Schulzem. Jeden z dwóch kaprali, w nowym, lśniącym jak reflektor hełmie, dowodził drugim kapralem oraz dziesięcioma żołnierzami. Ustawiwszy ich podał komendę "na prawo patrz!" i zameldował Schulzowi: - Dwóch podoficerów, dziesięciu szeregowców.
       Ku bezgranicznemu zdumieniu Vierbeina kapralem składającym Schulzowi meldunek był Ruhnau. A drugi "braciszek sjamski", kapral Bartsch, stał w szeregu.
       Porucznik Schulz dotknął palcem czapki, ryknął "dziękuję" i zakomenderował "spocznij!" Potem powiedział: - Oczekuję więc od was, że mnie i memu dywizjonowi nie zrobicie w polu wstydu. A teraz jazda, wsiadać!
       Odwrócił się, jakby szukając czegoś. Żołnierze poumieszczali swe toboły w samolocie. Vierbein wiedział od razu, że to jego szuka Schulz wzrokiem. Wydawało się jednak, iż porucznik wcale go nie widzi. Gapił się na swoją żonę, która z uśmiechem patrzyła gdzieś ponad jego głowę. Potem zauważył jego ekscelencję pana admirała oraz komendanta lotniska.
       Schulz podszedł do obu oficerów, zasalutował, dostąpił zaszczytu uściśnięcia ich rąk. Po chwili powiedział:
       - Pozwoliłem sobie osobiście dostarczyć zarówno żołnierzy, jak i sprzęt. Sprawa jest nie tylko pilna, ale i ważna.
       - To się nazywa poczucie odpowiedzialności - pochwalił pan admirał.
       - Kiedy się o tym dowie pułkownik Luschke  zapewnił komendant - ucieszy się niewątpliwie.
       - Mam nadzieję - odparł z całą powagą porucznik Schulz. Potem podszedł do żony i zatrzymał się przed nią. - Kto cię tu sprowadził? - zapytał badawczo.
       - Oczywiście, jak zawsze, znowu ten Vierbein  powiedziała Lora Schulz.
       Porucznik parsknął i obrzucił żonę spojrzeniem przepojonym pogardą i groźbą. Machinalnie zaczął wygładzać fałdy płaszcza, chociaż ich wcale nie było.
       - Kapralu Vierbein - powiedział kołysząc się lekko w kolanach. Vierbein stanął przed nim w wyprężonej postawie.
       Nie mogąc znaleźć właściwych słów Schulz na razie spoglądał na kaprala ostro i znacząco. Vierbein przypuszczał, że jeszcze w ostatniej chwili spadnie na niego jakaś druzgocąca katastrofa.
       - Kapralu Vierbein - powiedział Schulz powtórnie i znowu zamilkł.
       Jego ekscelencja admirał nasłuchiwał z zainteresowaniem. Uważał porucznika za wielkiego wojaka, kaprala za dzielnego żołnierza, a przeżywany okres za doniosły. Nie bardzo podobał mu się tylko wódz naczelny. Ale: Niemcy ponad wszystko!
       Komendant udał, że musi zająć się samolotem, który miał za chwilę wystartować. Lora Schulz podeszła nieco bliżej, jak gdyby zamierzała wziąć udział w dialogu między Schulzem i Vierbeinem. Kapral stał jak drzewo, w które zaraz uderzy piorun.
       Reflektory cięły ciemności nocy. Silniki samolotu huczały z senną regularnością. Żołnierze pełniący służbę na lotnisku poruszali się w żółwim tempie. Pilot rozmawiał krzykliwie z jakimś mechanikiem. Nie rozmawiali jednak o sprawach technicznych, wymieniali tylko między sobą adresy.
       - Kapralu Vierbein - odezwał się wreszcie porucznik Schulz. - Mimo największych trudności udało mi się postawić do dyspozycji pułku na froncie dwóch podoficerów, dziesięciu szeregowców oraz sześć radiostacji.
       - Tak jest, panie poruczniku - powiedział Vierbein machinalnie.
       - Mimo największych trudności - powtórzył Schulz z uporem, jak by chciał te słowa wbić Vierbeinowi do głowy. - Widzieliście na własne oczy, Vierbein, jak wielkie mamy tu trudności. Dałem wam sposobność zapoznać się z tymi trudnościami. Wydaje mi się, że jesteście w nich zorientowani.
       - Tak jest, panie poruczniku.
       - Materiał ludzki, którego nam dostarczają, jest kiepski i staje się z miesiąca na miesiąc coraz gorszy. To oczywiście znacznie utrudnia szkolenie i wymaga najlepszych instruktorów. Zauważyliście to chyba, Vierbein, co?
       - Tak jest, panie poruczniku.
       Schulz skinął poważnie głową. Miało się wrażenie, że zbiera wszystkie siły, aby przeskoczyć przez ostatnią, największą i najniebezpieczniejszą przeszkodę. - Mamy przy tym oczywiście jeden tylko cel na oku: dać frontowi możliwie najlepiej wyszkolony materiał ludzki. Mam nadzieję, żeście się w tym zorientowali?
       - Tak jest - powiedział Vierbein.
       - Jeżeli, jak mnie wyraźnie zapewniacie, zorientowaliście się w tym, to mam nadzieję, że potraficie - Schulz zaczerpnął głęboko oddechu - opowiedzieć o tym panu pułkownikowi Luschke.
       Zanim Vierbein zdążył odpowiedzieć, Schulz pochylił się nieco naprzód i powiedział poufale, jak kolega do kolegi: - Gdyby pan pułkownik Luschke miał jakiekolwiek życzenia specjalne, zawsze je spełnimy. Rączę za to osobiście. Nawet gdyby, jak tym razem, trzeba było przezwyciężyć największe trudności. Nie zawahałem się jednak i wysyłam dwóch moich najlepszych i najbardziej zaufanych podoficerów, z którymi tylko bardzo niechętnie się rozstaję. Zrobiłem to wyłącznie dla pana pułkownika Luschke. Możecie mu to zameldować.
       Kapral Vierbein, który ciągle jeszcze nie umiał opanować swego zmieszania, milczał. Nie potrafił ogarnąć w całej pełni tego, na co tu sobie Schulz pozwalał. Nawet nie zdążył zapytać sam siebie, co doprowadziło do tego, że Schulz odtrącił "braci sjamskich".
       Zaryczał głośnik: - Maszyna "Zygfryd osiemnaście" startuje za pięć minut. Wszyscy pasażerowie na miejsca.
       Kapral Vierbein poprosił, żeby mu pozwolono się pożegnać.
       - Kominy jeszcze dymią - powiedział komendant i poprosił o powitanie tymi słowami pułkownika Luschke i komendanta portu lotniczego na froncie.
       - Zazdroszczę panu, mój drogi, młody kolego - powiedział jego ekscelencja pan admirał, który miał wrażenie, że żegna wielkie jednostki marynarki cesarskiej. - Wolno panu walczyć o Niemcy. Niech pan przyniesie zaszczyt swojej ojczyźnie!
       - Zameldujcie w moim imieniu panu pułkownikowi Luschke: Rozkaz wykonany! - powiedział Schulz.
       Lora Schulz podeszła do Vierbeina, spojrzała mu mocno w oczy, pochyliła się szybko i pocałowała go prosto w usta. - Mój biedny mały! - szepnęła. W oczach jej stały łzy.
       Vierbein pobiegł w stronę samolotu, zginął po chwili w jego wnętrzu, spojrzał przelotnie na blade twarze żołnierzy, wśród których specjalną bladością wyróżniały się oblicza "braci sjamskich". Spróbował wyjrzeć przez okienko kabiny, ale zobaczył tylko wirujące śmigło. Samolot potoczył się wolno, dygocąc gwałtownie, wreszcie oderwał się z trudem od ziemi.
       To, co Vierbein nazywał ojczyzną, zatonęło w ciemnościach.
       
       Ogniomistrz Asch zbliżał się do stanowisk ogniowych trzeciej baterii. Im bardziej posuwał się naprzód, tym ruch na szosie stawał się mniejszy; tuż za przednim skrajem nie było go prawie zupełnie. Tylko wozy sanitarne i ciężarówki z amunicją przedzierały się tutaj przez błoto.
       Na przedniej rubieży huczała wojna, która z trudem znowu otwierała oczy. W oddali szczekały działa jak zmęczone psy. Karabiny maszynowe wypluwały monotonnie swe serie. Serie wybuchów pocisków moździerzowych przypominały odwalanie zwałów węgla w kopalni.
       Oczy przyzwyczaiły się do ciemności. Mokry śnieg, który padał coraz gęstszymi płatami, przestał już być zasłoną. Wkrótce przejdzie w deszcz.
       Asch pojechał do wsi położonej za przednim skrajem, w której ciągle jeszcze znajdowało się główne stanowisko ciągników trzeciej baterii. Na stanowisku ogniowym, o kilkaset metrów przed nim, krztusił się jakiś ciągnik. Zdawało się, że silnik jego zamrze za chwilę. Słychać było przekleństwa. Poza tym wojna, która się na nowo rozpętała, nie zwracała na ten odcinek frontu prawie żadnej uwagi.
       Ogniomistrz zobaczył samochód dowódcy baterii. Stał przed chatą, która dotychczas służyła za kwaterę Aschowi i Wedelmannowi. Odstawiwszy motocykl Asch wszedł do środka. Pod piecem siedział bombardier Kowalski i suszył swoje skarpetki.
       - Co ty tu robisz? - zapytał Kowalski. - Stęskniłeś się za nami, co?
       - Chciałem tylko zobaczyć, czy was już nie wykończono.
       - Nam to, zdaje się, nie grozi - powiedział Kowalski. - Tamci nie zwracają na nas żadnej uwagi. Witterer po prostu ożył.
       Było tak, jak Asch przypuszczał: najpierw działania na całej szerokości odcinka frontu, potem tworzenie się punktów ciężkości. Ale żaden z tych punktów nie obejmował rejonu trzeciej baterii.
       - Nasz Witterer - powiedział Kowalski - wyobraża sobie teraz zapewne, że Sowieci go się boją.
       - Duże zużycie amunicji? - zapytał Asch.
       - Można wytrzymać - odrzekł bombardier machając skarpetkami przed otworem pieca. - Nasz bohater stał się nawet ostatnio oszczędny. Nareszcie bowiem zrozumiał, że Sowieci strzelają na pewno zawsze wtedy, kiedy i on strzela. To go zdenerwowało.
       Asch usiadł na ziemi obok Kowalskiego i wyciągnął ręce w stronę ognia. - Sowieci - powiedział - będą próbowali przełamać front.
       - Nie u nas - odparł bombardier. - Nie zechcą zrobić tej przykrości Wittererowi.
       - Ale gdzieś na lewo albo na prawo od nas. A wtedy będziemy ich mieli albo z boku, albo nawet z tyłu.
       - I do tego wielkiego gówna ty się palisz. Chciałbyś widzieć, jak Witterer będzie latał z pełnymi spodniami. Czyżbyś po to tu przyjechał?
       Asch uśmiechnął się do Kowalskiego. - Skierowałem jedną połowę baterii na właściwą drogę, teraz muszę pomyśleć o drugiej.
       - Nie zapomnij przy tym - powiedział Kowalski - że Witterer figuruje u mnie w spisie kandydatów na tamten świat.
       - Nie rób głupstw - ostrzegł Asch. - Możesz narazić całą baterię.
       - Chcę mu tylko od czasu do czasu zadać porządnie bobu - powiedział Kowalski gniewnie. Chcę wymacać jego piętę achillesową i w odpowiednim momencie go w nią dźgnąć.
       Asch pogrzał się jeszcze trochę, potem zostawił Kowalskiego i wyszedł znowu w ciemności nocy. Sytuacja była całkowicie nie zmieniona. Front huczał ze wszystkich stron, lecz na odcinku, gdzie znajdował się Asch, panowała względna cisza. O dwa, trzy kilometry dalej grzechotał karabin maszynowy. Potem padły pojedyncze strzały karabinowe.
       Na stanowisku ogniowym trzeciej baterii krztuszący się wciąż jeszcze ciągnik próbował wyciągnąć ze stanowiska jedno z dział, ale koła buksowały, a gąsienice raz po raz zsuwały się z kół. Żołnierze napierali na działo bez większego wysiłku, co Asch natychmiast zauważył. Witterer stał obok i wykrzykiwał rozkazy. Asch stanął w pobliżu Witterera i przyglądał się.
       - Nie stójcie tu bezczynnie! - zawołał kapitan. - Pomagajcie lepiej innym.
       - To bezcelowe - powiedział Asch. - Ziemia jest zanadto rozorana. Rozłazi się jak mydło.
       - Sąd w tej sprawie proszę łaskawie mnie pozostawić! - zawołał Witterer.
       - To wyłącznie sprawa doświadczenia - powiedział Asch. - Niech pan kapitan pozwoli mnie się do tego zabrać.
       Nie czekając na zgodę dowódcy Asch objął kierownictwo bez żadnych ceregieli.
       - Wyłączyć silnik. Trzech ludzi niech przyniesie wiązki chrustu.
       - Jasne! - powiedział kierowca. - Tylko tak! Mówiłem to już przecież pół godziny temu.
       - Skądeście się w ogóle tutaj wzięli, Asch? - zapytał Witterer gniewnie.
       - Przyjechałem moim motocyklem.
       - Czy nie mieliście być przy kolumnie Bocka?
       - Byłem tam.
       - No i co? Kolumna dotarła już na swoją nową pozycję?
       - Nie. Utkwiła na drodze numer trzy. Na razie nic na to nie można poradzić, a ponieważ miałem również towarzyszyć kolumnie dział...
       - Jak widzicie, nieprędko jeszcze stąd odmaszerujemy.
       - Przeczuwałem, że diabli wezmą wszystkie plany. Teoretycznie biorąc, powinny teraz ruszyć działa.
       - Czyżby było już tak późno? - zapytał Witterer szczerze zdziwiony. Potem spojrzał na zegarek, przy czym Krause świecił mu usłużnie.
       - Istotnie! - zawołał. - Zostańcie tu, Asch, i pomóżcie. Muszę porozumieć się telefonicznie z dowódcą pułku.
       Witterer wsunął się do oddalonego o trzydzieści metrów rowu, w którym mieścił się telefon polowy. Asch zajął się działem. Kazał podłożyć pod gąsienice wiązki chrustu i przytaszczył dwa puste kosze od pocisków.
       - Powoli naprzód - powiedział.
       Kierowca włączył silnik, gąsienice pośliznęły się jeszcze trochę, ale potem wżarły się mocno w ziemię. Ciągnik potoczył się naprzód, wlokąc za sobą działo. Wreszcie i ciągnik, i działo znalazły się na względnie twardym gruncie.
       - W porządku! - Asch skinął głową żołnierzom i poszedł do telefonującego Witterera.
       - Tak jest, panie pułkowniku - powiedział Witterer. Powtórzył to trzykrotnie. Potem zawołał do Krausego: - Mapę!
       Krause rozpostarł mapę kapitana, zaświecił latarkę i trzymał ołówek w pogotowiu. Witterer sięgnął po ołówek i zaznaczył na mapie miejsce znajdujące się, jak to Asch zdążył zauważyć, w połowie drogi między starą a nową pozycją.
       Potem Witterer powiedział raz jeszcze: - Tak jest, panie pułkowniku. - I kapitan Witterer wylazł ze schronu, jak gdyby był wodzem naczelnym. Płaszcz jego przylegał ściśle do wyprostowanej postaci. Grudki ziemi przyschnięte do rękawów i ramion zdradzały śmiałka nie lada.
       - Dowódcy kolumn do mnie! - rozkazał.
       Wyglądał na niezwykle zadowolonego z przeprowadzonej przed chwilą rozmowy telefonicznej. Z miną niemal prowokującą spojrzał w stronę wzgórz, na których znajdowały się pozycje wroga. Ubolewał w tej chwili szczerze, że, jak wszystko na to wskazywało, nieprzyjaciel nie miał siły, by f uszyć do ataku.
       - Najlepsze kąski - powiedział do. Krausego - zabiorą oczywiście znowu pułki sąsiednie.
       - Może się nimi uduszą - powiedział Asch ze spokojem.
       - E, co tam! - rzekł Witterer zarozumiale. - Iwan wszędzie próbuje atakować, ale nie może się nigdzie przebić.
       - Dotychczas jeszcze nie - poprawił Asch. - Jednym atakiem nigdy jeszcze nie przełamano frontu.
       - Waliliśmy w nich, aż się kurzyło - powiedział Witterer. - Jeżeli to u innych funkcjonuje równie dobrze, jak u nas, to najdalej za godzinę na tym odcinku frontu żaden Iwan nawet nie piśnie.
       Ogniomistrz Asch wmieszał się między dowódców kolumn, którzy zebrali się dokoła Witterera. Krause wywoływał ich po kolei; meldowali się wołając: "Jestem!" Na razie wszystko odbywało się jak w freblówce. Tylko bombardier Kowalski odpowiedział: "Jestem ze wszystkimi moimi członkami", co niektórzy uznali za żart. Rozległy się stłumione chichoty.
       Potem, po oficjalnym meldunku przyjętym przez Witterera dość niedbale, rozpoczęło się wydawanie rozkazów. Na początku Witterer kazał dowódcom kolumn pokazać mapy. Potem powiedział: - Mam nadzieję, że umiecie czytać mapę!
       Dowódcy kolumn przyjęli to dyskryminujące podejrzenie w milczeniu, zachowując jaką taką postawę. Tylko Kowalski powiedział: - Jedyne mapy, które mnie interesują, to karty do gry.3
       Witterer zmierzył go ostrym, karcącym spojrzeniem, które wszyscy obecni zauważyli, mimo panującego półmroku, z wyjątkiem chyba samego Kowalskiego. - Poszukajcie na mapach - rozkazał Witterer - miejsca, w którym znajduje się nasze obecne stanowisko. Macie? Pokazać!
       Dowódcy kolumn pokazali posłusznie, acz z niechęcią, swoje mapy. Ich wskazujące palce leżały w miejscu, na którym zakreślone było obecne stanowisko. Czuli się jak rekruci na apelu mundurowym.
       - A wasza mapa, Asch?
       - Nie mam mapy, panie kapitanie. Nie potrzebuję jej. Znam teren na pamięć.
       - Najpóźniej w ciągu dwunastu godzin - rozkazał Witterer - zameldujecie się u mnie z mapą. Jest mi obojętne, skąd ją weźmiecie. Nawet gdybyście ją mieli wyciągnąć jakiemuś generałowi spod tyłka.
       Kowalski roześmiał się. Witterer odczuł na chwilę zadowolenie, że nawet taki Kowalski zrozumiał jego dowcip. Ale ten powiedział: - Nie jest to wcale tyłek, to co generał ma nad mapą. Wygląda to tylko jak tyłek.
       - Bombardierze, jeżeli kto ma prawo robić tu dowcipy, to tylko ja - powiedział Witterer surowo,
       - Tak jest - odparł Kowalski. - To wiadomo.
       - A więc moi panowie - ciągnął dalej Witterer - wiecie teraz, gdzie na mapie znajduje się obecne stanowisko. Teraz przesuńcie palec o osiemnaście kilometrów na zachód, a więc na lewo. Leży tam wieś Nikolskie albo jakoś tak podobnie. Macie?
       - Mamy - mruknęło niechętnie kilku dowódców kolumn.
       - Jest tam wzgórze numer sto siedemdziesiąt pięć. Czy ktoś się roześmiał?
       Asch powiedział: - Na wielkiej niemieckiej wystawie obrazów wisiał pod numerem sto siedemdziesiąt pięć obraz, któremu malarz dał taki tytuł: Oto nasze SA!"
       - Zanotujcie to, Krause - powiedział Witterer. - Przecież to niemal zniewaga państwa.
       - To już jest Aschowi zupełnie niepotrzebne, panie kapitanie - wtrącił Kowalski uśmiechając się.
       - O tym, co mu jest potrzebne - powiedział Witterer ostro - wiem lepiej od was i dostanie też za swoje, kiedy ta cała heca przeminie. A więc wzgórze sto siedemdziesiąt pięć. Każdy ma to na mapie? To nasze nowe, tymczasowe stanowisko. Tu się zakwaterujemy. A potem zobaczymy. Jasne?
       To było dla wszystkich jasne. Nawet Kowalski nie miał nic do dodania. Asch oświadczył: - Osiemnaście kilometrów. Mniej więcej cztery do pięciu godzin marszu, jeżeli się nic nadzwyczajnego nie wydarzy.
       - Mamy pierwszeństwo przed wszystkimi innymi kolumnami - powiedział Witterer.
       - Wziąłem to pod uwagę i włączyłem do swojej kalkulacji - odparł ogniomistrz.
       - Wymarsz natychmiast! - rozkazał Witterer. - Żądam nienagannej dyscypliny podczas marszu. Biada temu, kto się wyłamie. Niech Bóg zlituje się nad tym, kto nie będzie umiał zapanować nad nerwami. Kto się załamie albo też spowoduje zniszczenie pojazdu, tego oddam pod sąd wojenny.
       - Człowieku! - powiedział Kowalski do Ascha - co ten tu wygaduje!
       - Miejmy nadzieję - odparł Asch - że jest to tylko gadanina.
       - Wy, ogniomistrzu, zostaniecie przy baterii - rzucił kapitan Witterer. - Ja pojadę naprzód.
       - Zdaje się, że pomyliły mu się kierunki - powiedział Kowalski sucho - kiedy mówi "naprzód", myśli "w tył".
       - Przecież to dla ciebie lepiej, szoferze!
       - Możesz być spokojny. Już ja go nauczę, gdzie to jest z przodu, i to całkiem z przodu.
       
       Muszę z tobą pomówić - oznajmił porucznik Wedelmann odsuwając Nataszę, która chciała go objąć.
       - Jak to dobrze, że znowu jesteś tutaj.
       - Nie zostanę - powiedział Wedelmann.
       Przemierzył wśród nocy te trzydzieści pięć kilometrów na swoim motocyklu w ciągu prawie dwóch godzin. Pędził wzdłuż coraz to bardziej stłoczonych kolumn, wymijał je, wpadał od czasu do czasu w głęboki śnieg, z którego się jednak jakoś wygrzebywał, niejednokrotnie raczej niosąc swój motocykl niż popychając go.
       - Widziałem teraz wszystko - mówił Wedelmann - pojazdy w okropnym stanie, ludzi, którzy na siebie wrzeszczą, rannych krzyczących wniebogłosy. A na środku szosy leżał trup, o którego nikt się nie troszczył. Ciężkie wozy przejeżdżały po nim i zrobiły z niego miazgę.
       - Wojna jest straszna! - powiedziała.
       Nie zdejmując wyposażenia Wedelmann opadł na krzesło stojące w pokoju, o który lekkomyślnie postarał się dla Nataszy, żeby mieć ją w pobliżu. Był wyczerpany i nie ukrywał tego.
       - Herbaty? - zapytała trwożnie. - Nie - odparł szorstko.
       Nie ruszyła się spod ściany. Ale oczy jej zdradzały niepokój.
       - Wiem, jak wygląda na froncie - ciągnął porucznik. - Liczne punkty są ostrzeliwane przez ciężką artylerię. Piechota atakuje. Straty po obydwóch stronach. Nacisk zwiększa się z godziny na godzinę. Jeżeli jeszcze tej nocy uda się poważniejsze przełamanie frontu, katastrofy nie da się już uniknąć.
       - Nie powinieneś ciągle o tym myśleć - powiedziała sugestywnie.
       - Będę o tym myśleć, dopóki będę żył. - I dodał ledwie dosłyszalnie: - W tej chwili pragnę szczerze, żebym długo już żyć nie musiał.
       - Nie wolno ci tak mówić, nawet myśleć ci tak nie wolno.
       - Trupy! - powiedział Wedelmann. - Setki, tysiące trupów. Tego nie wytrzyma żadne sumienie...
       - O czym ty mówisz?
       - Widziałem bardzo wielu umierających żołnierzy. Umierali, a ja stałem obok nich, również gotowy na śmierć - i sumienie moje było czyste. Ale to teraz minęło. Teraz jestem świnią i szubrawcem.
       - Nigdy! - zawołała.
       - Świnią i szubrawcem.
       - Co się stało?
       Po raz pierwszy w czasie ich dzisiejszego spotkania Wedelmann spojrzał jej prosto w oczy. Ujrzała w jego twarzy rozpacz, strach i zdecydowanie. Miało się wrażenie, że ogarnęła go silna gorączka. Ale ruchy jego były spokojne, powolne, wydawało się, że cierpi przy każdym poruszeniu. Sięgnął w tył do futerału, wyciągnął pistolet i położył go przed sobą na stole.
       - Odkryj łóżko - powiedział.
       Patrzyła na niego bezgranicznie zmieszana. Nie ruszała się z miejsca, w oczach jej czaił się strach, nagi strach.
       - Masz odkryć łóżko!
       Zerwała się, jak by ją ktoś popchnął. Zerwała koce, rzuciła na podłogę poduszkę, wyciągnęła z ram siennik. Rozdarła go i wyrzuciła z niego zawartość.
       - Opróżnij szafę.
       Rzuciła na słomę suknię, bieliznę i parę bucików.
       - Opróżnij skrzynię.
       Stanęła jak słup nie ruszając się z miejsca. Lekko zgarbiona, trzymając w ręku chustkę, powiedziała pochyliwszy głowę: - Nie!
       - A więc jednak - rzekł Wedelmann. Odniósł wrażenie, że te słowa, które z siebie przed chwilą wydobył, są wyrokiem. Po chwili krzyknął: - Skrzynię!
       - Dobrze! - powiedziała takim samym dzikim głosem jak on, zdecydowana na wszystko.
       Podniosła wieko skrzyni, schyliła się nad nim, zaczęła grzebać w materiałach i sukniach, potem wyciągnęła z głębi skrzyni pudło wielkości kartonu na parę obuwia.
       Pudło to postawiła na stole przed Wedelmannem, tam gdzie leżał jego pistolet.
       Porucznik oddychał z trudem. Twarz miał bladą jak świeżo spadły śnieg. Dotknął pudła i otworzył wieko. Zobaczył nadajnik radiowy. Wydawało mu się, że nie będzie się mógł poruszyć. Szczęki mu się zacisnęły. Potem zaczęły mu drżeć ręce.
       Powoli, jak by go ktoś wciągał do góry, wstał z krzesła. Położył kurczowo zaciśnięte ręce na pudle. Potem podniósł je na wysokość piersi, a po chwili wyżej, ponad głowę. Wreszcie ze wszystkich sił grzmotnął aparatem o podłogę.
       Rozległ się głuchy trzask. Po podłodze potoczyły się odłamki szkła i kawałki metalu.
       Natasza nie poruszyła się; oczy miała zamknięte. Z rany na prawej nodze sączyła się krew.
       Wedelmann opadł znowu na krzesło.
       - Tak - powiedział po chwili. - Więc to prawda. Odpowiedziała po dłuższej przerwie: - To prawda. Ale ja cię kocham!
       Wedelmann zamknął oczy, jak by w ten sposób chciał uniknąć spojrzenia na nią raz jeszcze. - Okłamałaś mnie. Oszukałaś. I wykorzystałaś. Przed niczym się nie cofnęłaś.
       Potrząsnęła wolno głową i powiedziała: - Jak ty mnie mało znasz!
       - Znałeś - rzekł twardo.
       - Nigdy cię nie okłamywałam. Nigdy. Również i wtedy, kiedy ci powiedziałam, że cię kocham. Kocham cię! Przed tobą nie kochałam żadnego mężczyzny i nie potrafię nikogo kochać tak jak ciebie.
       - A potem z człowieka, którego rzekomo kochasz, zrobiłaś szubrawca, co?
       - Nigdy nie pozostawiałam ci wątpliwości, że kocham moją ojczyznę co najmniej tak, jak ty swoją.
       - Ale ja jestem żołnierzem i walczę o nią.
       - A ja nie mogę być żołnierzem, ale również walczę o moją ojczyznę. Oczywiście w miarę moich sił. Nie chcę strzelać, nie
       mogą więc być w partyzantce. Muszę robić to, co potrafię najlepiej. I gdybym tego nie robiła, mógłbyś mną pogardzać.
       - Chciałem cię kochać, oto wszystko.
       - Jak gdyby sama miłość jeszcze istniała! - zawołała Natasza. Ożywiła się, głos jej brzmiał mocno. Wydawało się prawie, że to ona teraz oskarża.
       - Ja ciebie tylko kochałem.
       - Zabijałeś ludzi radzieckich - tak czy nie?
       - Walczyłem z moimi nieprzyjaciółmi uczciwie i otwarcie. Wymagało to śmiertelnych ofiar, przyznaję. I to po obu stronach. Robisz mi zarzut, że jeszcze żyję? Sam go sobie robię. I tylko sam jestem do tego uprawniony.
       - Dobrze. A więc zawsze robiłeś to, co uważałeś za swój obowiązek. Dokładnie to samo robiłam i ja.
       - Ale wojna - powiedział Wedelmann - ma swoje prawa, swoje nakazy, swoje ustalone od stuleci reguły postępowania.
       - Ta wojna ich nie ma.
       - To taka sama wojna jak wszystkie inne.
       - Ta nie! Zostaliśmy napadnięci, obrabowaliście nas, zabijaliście ludzi albo wywoziliście ich.
       - Nikogo nie obrabowałem i nie wywiozłem. Walczyłem.
       - Jak sądzisz, co powinny robić wasze kobiety, gdybyśmy to my napadli na Niemcy? Przyglądać się? Czy też pomagać wam w walce?
       - Kobiety nie mają na wojnie nic do roboty.
       - Ale wojna sama przyszła do kobiet. I zmusza je, by w niej brały udział. Jedne pracują przy produkcji granatów, inne opiekują się rannymi, jeszcze inne przekazują rozkazy. A ja... Ja właśnie zbierałam wiadomości.
       - U mnie, ode mnie!
       - Tam, gdzie je mogłam otrzymać. A więc i u ciebie. Kocham cię jak nikogo na świecie, ale jesteś również Niemcem i jako Niemiec żołnierzem Hitlera, a wszyscy żołnierze Hitlera to nasi wrogowie.
       Wedelmann walnął obiema rękami w stół z taką mocą, że pistolet aż podskoczył. - Dosyć tego! - zawołał głośno.
       - Dosyć - szepnęła.
       Wedelmann wyciągnął prawą rękę i położył ją na pistolecie. Pistolet był lodowato zimny. Wedelmann przysunął go do siebie. Natasza patrzyła martwo na pełen nieładu pokój. Pochyliła się nieco, kosmyk włosów opadł jej na twarz.
       Powiedziała: - Rób teraz, co chcesz. Nie mogłam postępować inaczej. Możesz mnie zastrzelić tu na miejscu. Byłoby to chyba najlepsze wyjście. Możesz mnie również wydać w ręce swoich ludzi i wtedy oni mnie rozstrzelają. Może przed śmiercią będą mnie jeszcze dręczyli i wypytywali. Wszystko to jest mi obojętne: Cokolwiek się stanie, będę wiedziała, że umieram za moją ojczyznę. I powiem zawsze: "Kocham cię",
       - Ta ojczyzna - powiedział Wedelmann półgłosem sam do siebie - jest czasem jak postronek.
       - Ale chyba nigdy nie będziemy myśleli o tym, by się z jego pętli wyzwolić.
       Wedelmann stał wyprostowany. Ująwszy mocno pistolet ważył go w ręku przez chwilę. Raz jeszcze spojrzał badawczo na Nataszę. Nie unikała jego wzroku. Oboje odczytywali sobie z oczu swe myśli.
       - Nie chcę cię już nigdy widzieć - powiedział Wedelmann. - Nigdy cię nie znałem. Nigdy cię w moim życiu nie było.
       - A ja kocham cię ponad wszystko! - Z jej smutnych oczu płynęły łzy.
       Wedelmann wyszedł w ciemności nocy, by ukryć, że i on płacze.
       
       Samolot przedzierał się przez ciemności ku frontowi. Pilot siedział z gniewną miną przy swej aparaturze i ziewał. Miał tego dorożkarskiego życia w powietrzu wyżej uszu.
       Para, która jeszcze kilka godzin temu dumnie pozwalała nazywać się "braćmi sjamskimi", siedziała teraz bezbarwna i milcząca w kącie samolotu i patrzyła przed siebie.
       Obok "braci sjamskich" siedział Vierbein. Odrzucił nieco w tył głowę; zdawało się, że patrzy w niebo. Tymczasem gdziekolwiek spojrzał, napotykał wzrokiem metalowe ściany. A mimo to niebo było jak gdyby wszędzie, nawet pod jego nogami.
       - Zaczęło się to wszystko - powiedział Bartsch ponuro - od tego psa przyszłej żony dowódcy dywizjonu.
       - Nie należało za żadną cenę umieszczać tego szyldu nad wejściem do kasyna.
       - Cóż to był za szyld? - zapytał Vierbein.
       - Zupełnie niewinny, sporządzony w trzech kolorach: czarnym, białym i czerwonym. Widniał na nim napis; "Psom pośledniej rasy, tak zwanym kundlom, wstęp na teren kasyna najsurowiej wzbroniony".
       - I zostało to natychmiast potraktowane jako osobista wycieczka.
       - U nas na froncie - powiedział Vierbein na pocieszenie - tego rodzaju rzecz przydarzyć wam się nie może. W porównaniu z Schulzem i jego koszarami pierwsza linia frontu jest dla nas wszystkich po prostu czymś w rodzaju sanatorium.
       Kiedy kapral Vierbein to mówił, o kilkaset kilometrów od niego trzasnął front, jak gdyby był w tym miejscu pudełkiem zapałek.
       Rosyjskie jednostki piechoty przedarły się i krwawiąc obficie rozlokowały się na dawnych pozycjach niemieckich. Inne jednostki rzuciły się natychmiast] naprzód, potykając się o pierwsze punkty oporu, przypominające teraz bezładnie porozsypywane w terenie stosy drewna.
       Potem weszły do akcji czołgi, ruszyły przeciw artylerii niemieckiej, wczepiły się w nią, aż zostały z nich tylko szczątki. Dalsze czołgi przedarły się przez otwarte skrzydła. Kilometrowy odcinek frontu miał teraz wyrwę nie szerszą od łożyska pierwszego lepszego strumienia. Ale był to strumień krwi.
       Samolot zdawał się pędzić ku tej wyrwie.
       Pilot znał na pamięć dane nawigacyjne. Przeszedł na sterowanie automatyczne i palił spokojnie papierosa; to wieczne powożenie mierziło go.
       - A poza tym - zastanawiał się Bartsch - nie powinniśmy byli nigdy zaczynać z tą Lorą Schulz.
       - Ta osoba spowodowała naszą ruinę!
       - Żeby tak ulec optycznemu złudzeniu!
       - To, co zrobiła, było zwyczajnym oszukaństwem!
       - Pani Lora Schulz - powiedział Vierbein z całym przekonaniem - to człowiek wysoce przyzwoity.
       - Ależ człowieku, przecież właśnie o tym mówimy przez cały czas.
       - Na tym właśnie skręciliśmy kark.
       - Nie rozumiem - powiedział Vierbein.
       - Człowiek potyka się zawsze o tak zwanych ludzi przyzwoitych - zapewnił Bartsch.
       - Ci właśnie - powiedział Ruhnau - są naszym nieszczęściem.
       - A przy tym daliśmy jej wszelkie możliwe szansę. Podawaliśmy nawet dokładny terminarz zająć jej męża, i to zawsze przynajmniej na dwadzieścia cztery godziny naprzód. Jeżeli w takich okolicznościach kobieta, a zwłaszcza baba tego kalibru, nie korzysta z okazji od razu, to coś tu jest nie w porządku.
       - Ma zupełnie zły gust i dlatego byliśmy jej niesympatyczni. To zawsze rzecz niebezpieczna! Pamiętaj, Vierbein, że te kobiety zrujnują kiedyś cały Wehrmacht. Trzeba je zmobilizować albo wszystko to źle się skończy.
       - Opowiadaliśmy ci już historię ogniomistrza Reittera? Jeszcze nie? A więc słuchaj. Ten Reitter uwiódł córkę naszego płatnika, a ponieważ ojciec jej był znanym dostawcą generała, Reittera wysłano od razu na front. Potem okazało się, że urocza córeczka płatnika jest w ciąży, i ogniomistrz Reitter został odesłany do kraju, by mógł z nią zawrzeć przymusowe małżeństwo. Ale przyszło poronienie, więc ogniomistrz okazał się zbyteczny i znowu pomaszerował na front. Teraz następuje dopiero szczyt całej historii: podczas swego następnego urlopu nasz ogniomistrz postarał się o nowe potomstwo...
       - Dzięki Bogu, u nas na froncie - powiedział Vierbein - tego rodzaju rzeczy się nie zdarzają.
       Kiedy Vierbein to mówił, kapral Soeft sprzedał z licytacji za jednym pociągnięciem trzy dziewczyny z zespołu rozrywkowego. Ekwiwalent: pożyczenie jednego ciągnika na dwadzieścia cztery godziny. Soeft, handlowiec w każdym calu, gwarantował wprawdzie dostarczenie towaru oraz najlepszą jego jakość, ale nie gwarantował ani postawy, ani zachowania się. To już będzie, dowodził, sprawa odbiorcy względnie odbiorców. W każdym razie okazja jest korzystna, a ceny nie można uznać za wygórowaną.
       Partnerzy jego z "Centrali Skupu Produktów Miejscowych", dorywczo umundurowani półżołnierze o partyjnych mózgach, znali Soefta wystarczająco dobrze. Wiedzieli z doświadczenia, że oferty jego były zawsze poważne - oczywiście w sensie: wyłącznie handlowym. Nic więc dziwnego, że przypieczętowali transakcję uderzeniem dłoni o dłoń.
       A więc na następne dwadzieścia cztery godziny Soeft miał do dyspozycji niemal zupełnie nowy, doskonale działający ciągnik. Wiedział dokładnie, do czego go użyje. Posiadanie w tej sytuacji pojazdu, który mógłby się poruszać swobodnie w każdym terenie, oznaczało uniezależnienie się od dróg.
       Teraz dopiero zacznie inkasować w wielkim stylu. Będzie wlókł za sobą z pełnym ładunkiem ciężarówki, które chwilowo wypadły z marszu i leżały opuszczone w rowie. Rozmiary paniki były równoznaczne z wysokością zysku. Jeżeli wszystko potoczy się planowo - planowo w jego rozumieniu - trzecia bateria będzie miała po dwudziestu czterech godzinach w swych szeregach wielkiego bogacza.
       Samolot zbliżał się coraz bardziej do tego wrzącego kotła. Pilot ustalił miejsce lądowania, znając z góry, zanim jeszcze zaczął przeprowadzać obliczenia, każdą liczbę.
       - Wojna - powiedział Bartsch melancholijnie - to jednak sprawa mężczyzn. Dlaczego właściwie wolno się kobietom do niej wtrącać?
       - Myślisz jeszcze czasem o naszym biednym przyjacielu Senkpiehlu? - zapytał Ruhnau.
       - Biedny Senkpiehl! Nie chciał, i to się stało jego nieszczęściem.
       - W gruncie rzeczy był z niego wielki głupiec. Pani kapitanowa Wolf robiła mu niedwuznaczne propozycje, a ten idiota ciągle mówił "nie". No i wysłali go na front.
       - Tak, człowieku, los potrafi być okrutny.
       - A po Senkpiehlu przyszedł Kempka. Ten nie mówił "nie". No i kapitan przyłapał go z własną żoną. Więc na front, bracie.
       - Nie pozostaje wam zatem nic innego - powiedział Vierbein z niespodzianie przejawiającą się u niego ironią - jak stać się bohaterami.
       - Zapotrzebowanie wasze na nich jest duże, co?
       - Każdy, kto walczy na froncie, jest bohaterem - powiedział Ruhnau. - Wszystko to wypisane jest w gazetach. Gdziekolwiek pluniesz, sami bohaterowie. No cóż, bądźmy i my bohaterami!
       W trakcie tych rozmów niebezpieczna rana we froncie rozszerzała się coraz bardziej.
       W powstałą wyrwę wtoczyło się jeszcze więcej nieprzyjacielskich czołgów ściągniętych pośpiesznie z innych odcinków. Rozdzierały ziemię i kosiły żołnierzy stojących im na drodze. Ogień, krew, woda, śnieg i ziemia - wszystko to razem zmieszane stanowiło bryję wojny.
       Zdawało się, że została przerwana jakaś tama. Śmierć wtoczyła się na tyły frontu. Spłukiwała przepełnione drogi, na których leżały pokotem poniszczone, popalone, zrabowane szczątki pojazdów.
       Wielu chciało się ratować, dopóki żyła w nich wiara, że ratunek jest możliwy. Zapanowała panika. Rzuciła się na kolumny marszowe, które zaczęły dygotać jak w silnej gorączce.
       Pojazdy najeżdżały na siebie. Padały pistoletowe strzały. Żołnierze wrzeszczeli, przeklinali, śmiali się, modlili, wyli, płakali. Silniki huczały, zwalały swój ładunek w błoto. A nad tym wszystkim bez przerwy krążyły "maszyny do szycia". Za plecami żołnierzy front przesuwał się, był raz bliżej, raz dalej, chwilami uskakiwał na bok. Front był wszędzie.
       Wśród tego piekła znajdowali się nieliczni oficerowie, którzy mieli chłodne oczy i zimne mózgi, podoficerowie, w których żyłach płynęła rybia krew, i żołnierze bez bojaźni, nadziei i złudzeń.
       Pomiędzy nimi wszystkimi kręcił się ze swoim ciągnikiem kapral Soeft i musiał wywijać się jak piskorz, by nie zabrano mu ciągnika, na co wielu oficerów miało chrapkę. Soeft odrzucał wszelkie tego rodzaju propozycje bez gadania, twierdząc, że działa z polecenia dowodzącego generała. Naprzód wyciągnął ze strefy niebezpieczeństwa mały autobus, wiozący frontowy zespół rozrywkowy. Asch poinformował go dokładnie, gdzie może znaleźć trupę aktorską.
       Kapitan Witterer zaszył się w jednej z chałup wiejskich i odpoczywał. Ten mały "odpoczynek" trwał już prawie dwie godziny. Kowalski uważał, że jest to stanowczo za długo. Propozycje bombardiera, by udać się wreszcie na stanowisko ogniowe, stawały się coraz bardziej natarczywe i zdaniem Witterera w sformułowaniu swym dokuczliwe. Wreszcie Witterer zdecydował się, jak się wyraził, znowu zainterweniować osobiście.
       Samolot miał do przebycia ostatnie sto kilometrów. Na horyzoncie ukazały się jasne smugi. Pilot stwierdził to z pewnym zdziwieniem. Spojrzał na zegarek. I powiedział sobie, że na świt jeszcze za wcześnie. A może to pali się magazyn z benzyną albo eksplodował jakiś skład amunicji. Ziewnął, szeroko otwierając gębę. Ach ta wojna, w której pełnił funkcję dorożkarza, była po prostu środkiem nasennym.
       - Ale na froncie - powiedział Bartsch - są tak zwane chętne pielęgniarki. Czy są do rzeczy?
       - Przekonasz się: o tym, kiedy po raz pierwszy zostaniesz ciężko ranny - odparł Vierbein.
       - A jak to jest z pomocnicami przy sztabach? - zapytał Ruhnau.
       - Tam gdzie my jesteśmy, nie ma sztabów, które by zatrudniały kobiece siły pomocnicze.
       - A dziewczęta z zespołów rozrywkowych? Taki sobie burdel frontowy, co?
       - Jeszcze tego nie spotkałem - odparł Vierbein.
       - No, a dziewczyny tego kraju?
       - Nie widziałem żadnej.
       - Człowieku - zawołał Bartsch szczerze wstrząśnięty. - Chyba nie mówisz tego poważnie!
       - Jeżeli to naprawdę tak wygląda - powiedział Ruhnau - to wiem teraz, dlaczego jesteście takimi bohaterami! Przecież nie pozostaje wam nic innego.
       Samolot zaczął powoli schodzić do lądowania. Dotarli nad nowe lotnisko. Pilot raz jeszcze ziewnął szeroko, po czym zamknął usta i wysunął podbródek. Latanie to dziecinna zabawka, start to sprawa rutyny, ale lądowanie to robota dla prawdziwego mężczyzny.
       Samolot stał dygocąc jak w gorączce. Potem silniki umilkły. Vierbein pierwszy wyskoczył na pas startowy. Kiedy poczuł pod nogami twardo ubitą ziemię, ogarnęło go swoiste uczucie szczęścia.
       - Witaj nam w ojczyźnie! - rozległ się rześki głos.
       - Soeft, człowieku, Soeft! - zawołał Vierbein, podbiegł do Soefta i objął go wpół.
       - Co się stało? - zapytał tamten. - Czyżbym się w ciągu nocy zamienił w kobietę?
       - Soeft, człowieku! - zawołał Vierbein uszczęśliwiony. - To wspaniale, że jesteś tutaj. Czy przyjechałeś, żeby mnie zabrać?
       - Czy wyglądam na takiego bałwana? - zapytał z kolei Soeft. - Chciałem tutaj tylko wywąchać sytuację i, jeżeli to możliwe, zabrać nowy ładunek. Żaden prawdziwy przedsiębiorca samochodowy nie jedzie bez ładunku.
       - My jesteśmy twoim ładunkiem, Soeft!
       - To byłoby dowodem, żem zgłupiał do reszty - powiedział Soeft. - Zdążysz jeszcze na czas. Zabierz swoich przedszkolaków i przede wszystkim napij się z nimi czegoś. Potem utnijcie sobie porządną drzemkę, a dopiero później zamelduj się ze swoimi
       oseskami w najbliższej komendzie. Do tej pory najgorsze świństwo powinno się skończyć.
       - Soeft, co się tu dzieje?
       - Wszystko.
       - Zawieź nas do baterii.
       - Czy jestem zakładem pogrzebowym? Człowieku, zostań na razie tam, gdzie jesteś, i ciesz się z tego. Żaden normalny człowiek nie pali się przecież do swojej klepsydry.
       
       Dowódcy kolumn, natychmiast do mnie! - zawołał kapitan i jak zawsze elastycznie wyskoczył z wozu. Kowalski puścił hamulec, wóz potoczył się jeszcze kilka metrów naprzód i Witterer potknął się gwałtownie.
       - Człowieku, bądźcie łaskawi uważać! - zawołał Witterer.
       - Uważałem bardzo dokładnie.
       Po licznych telefonach i ponownym "krótkim odpoczynku" kapitan wylądował wreszcie we wczesnych godzinach rannych na stanowiskach ogniowych trzeciej baterii. Były to stanowiska, które oznaczył numerem dwa, położone o osiemnaście kilometrów na zachód od dawnego, oznaczonego numerem jeden.
       Witterer, tym razem bez Krausego, który pojechał naprzód, by obejrzeć nową kwaterę, rozglądał się dokoła badawczym Wzrokiem. Wydało mu się, że działa są ustawione za blisko siebie. Zapewne siła ognia baterii stała się przez to większa, ale też łatwiej było baterię wymacać. Był zwolennikiem tego, żeby działanie i bezpieczeństwo harmonizowały ze sobą.
       Ale przeciętny podoficer nie mógł mieć o tych subtelnościach pojęcia.
       Witterer miał przed sobą widok dosyć rozległy. Piechoty nie było nigdzie ani śladu. Działa, ustawione za łagodnym wzgórzem w ten sposób, że lufy ich wystawały jak zaciekawione nosy, były gotowe do otwarcia ognia.
       Ogniomistrz Asch zameldował działonowych. Objął z własnej inicjatywy funkcję oficera ogniowego. Witterer udał, że tego nie zauważył. Sytuacja - mówił sobie kapitan - jest diablo poważna, a ten Asch jest podobno wcale użytecznym żołnierzem. Zawsze lepiej, żeby się produkował tutaj, niż udawał mądrego gdzie indziej.
       - Czy zaszło coś nadzwyczajnego? - zapytał Witterer.
       - Dotychczas nie nastąpiła bezpośrednia styczność z nieprzyjacielem - powiedział Asch.
       - A do diabła, jaka szkoda! - rzekł szczerze zmartwiony kapitan. Byłby bardziej rad, gdyby już teraz mógł złożyć "górze" parę "bojowych" meldunków o zniszczeniu tego lub owego.
       - Ale to może jeszcze przyjść - powiedział Asch. - Miejmy nadzieję!
       - O trzy kilometry przed baterią umieściłem obserwatora - powiedział spokojnie Asch. - Melduje atakującą piechotę nieprzyjacielską w sile jednego batalionu.
       - Kiedy? Gdzie?
       - Przed chwilą. Kierunek ataku dokładnie na nas. Za jakie pół godziny będzie pan kapitan miał tak upragnioną styczność z wrogiem.
       Witterer stał w milczeniu i rozmyślał. Nieprzyjacielska piechota to bardzo pięknie, ale cały batalion to za dużo, stanowczo za dużo. I kto wie - pytał sam siebie - co jeszcze potoczy się za tym batalionem. Poza tym pułkownik Luschke wydał nowy rozkaz, który musi być wykonany.
       Powiedział więc: - Szczerze żałuję, że muszę pozbawić tej przyjemności i was, i siebie. Będziemy musieli zmienić stanowisko.
       - Ale chyba dopiero później - powiedział Asch.
       - Natychmiast! - rozkazał kapitan. Wyciągnąć mapy! Nowe stanowisko: dziewięć kilometrów dalej, dokładnie w kierunku zachodnim. Jest tam kołchoz. Trzy domy. Bezpośrednio przed trzecim będzie nasze stanowisko. Zrozumiano?
       - Jasne - powiedział Asch. - Jeszcze jakieś pytanie?
       - Dla mnie wszystko jest jasne - powiedział Asch i spojrzał na Kowalskiego.
       - W takim razie jazda! - zawołał Witterer. - Splunąć w ręce i wziąć się do roboty. A przedtem jeszcze parę salw, żeby Iwana zatrzymać. No i w nogi.
       - Ile salw?
       - Nie pytajcie ciągle jak uczniak. Trzy, cztery albo pięć! Całą baterią!
       Ostra strzelanina napełniała go szczerą radością. Zaczął gorliwie obliczać: piechota nieprzyjacielska w odległości jakichś czterech kilometrów, a więc nie może tu być prędzej niż za trzydzieści minut; salwy całej baterii - dziesięć minut, zmiana stanowiska - piętnaście minut. Wystarczy! - Pozwólcie, że ja to zrobię! - zawołał.
       Zaczął wydawać wstępne komendy ogniowe, jak gdyby się znajdował na placu ćwiczeń. Dobrze ich się nauczył, były formułowane nienagannie, we właściwej kolejności. Wyrzucał je z siebie rześkim głosem.
       Ogniomistrz Asch połączył się telefonicznie z wysuniętym naprzód obserwatorem, kazał sobie podać położenie atakującego nieprzyjaciela, oznaczył je na mapie. Mapę tę podsunął Wittererowi pod nos.
       Witterer zorientował się i zapytał o wiele mniej rześko niż przed chwilą: - Jak uważacie, jaki powinniśmy podać celownik?
       Asch zapisał na brzegu mapy jakąś liczbę. - Zacznijmy od tego!
       Witterer skinął głową, wyrzucał z siebie komendy, stojąc niemal na baczność. Kowalski przyglądał mu się zmrużonymi oczyma. W pewnej chwili kapitan otworzył szeroko usta i rozkazał: - Ognia!
       Zanim Asch zdążył podać obserwację strzałów i wnieść ewentualne poprawki, kapitan ryknął ponownie: - Ognia! - I jeszcze raz: - Ognia! - I znowu: - Ognia! Ognia!
       Oczy mu błyszczały. W pewnej chwili zawołał: - Ale im damy bobu! Aż im w pięty pójdzie.
       Potem wydał rozkaz: - Zmiana stanowiska!
       Stał teraz nieruchomo, zadowolony z wielkiego przeżycia, które sobie przed chwilą zafundował. Przyglądał się pracy swojej baterii i nie miał jej w zasadzie nic do zarzucenia.
       Kiedy ruszyły już pierwsze pojazdy, ciągle jeszcze stał na swym miejscu. Ogniomistrz Asch zebrał baterię na szosie, w odległości jakichś pięciuset metrów. Potem ruszył razem z nią.
       Wkrótce bojowo usposobiony kapitan pozostał sam na placu.
       - No to teraz my! - powiedział Witterer do Kowalskiego, który stał sobie spokojnie obok samochodu i patrzył w stronę nieprzyjaciela.
       - Tak, już chyba czas - zauważył bombardier.
       - Troskę o to bądźcie łaskawi mnie zostawić.
       - Jak pan kapitan uważa. Ale może pan kapitan zechciałby raz spojrzeć w tamtym kierunku. - I Kowalski wskazał kciukiem w stronę doliny.
       W kierunku wzgórza posuwała się szeroko rozciągnięta nieprzyjacielska piechota. Byli to żołnierze w szarobrązowych płaszczach. Niektórzy z nich rzucili się na ziemię i zaczęli strzelać.
       - A teraz w nogi! - zawołał Witterer i skoczył olbrzymimi susami do wozu.
       Kowalski usiadł przy kierownicy, spojrzał przelotnie na Witterera zdradzającego zdenerwowanie. Potem zamknął dopływ benzyny.
       - Jazda, człowieku, jazda!
       Kowalski nacisnął starter. Silnik natychmiast ożył, ale po chwili znowu zamilkł. Kowalski zabrał się na nowo do obrabiania starteru.
       - Co się stało?! - zawołał Witterer dzikim głosem.
       - Nic - powiedział bombardier. - Samochód nie chce. Piechota nieprzyjacielska rzuciła się w błoto. Poszczególni żołnierze strzelali, ale odległość była jeszcze zbyt wielka, by mogli trafić. Kule gwizdały dookoła samochodu ze wszystkich stron.
       - Przeklęty świntuchu, doprowadźcie wasz wóz do porządku! - ryczał kapitan.
       Kowalski powiedział "tak jest" i poruszając się wyzywająco powoli, wylazł z wozu. Podniósł lewą pokrywę silnika, zaryglował ją i zaczął przyglądać się z zainteresowaniem silnikowi.
       - Bądźcie łaskawi się pośpieszyć! - ryczał Witterer.
       - Tylko spokojnie - powiedział Kowalski i odłączył głowicę rozdzielacza.
       Piechota nieprzyjacielska, przypuszczając, że ma przed sobą duże siły przeciwnika, utworzyła tyralierę i posuwała się naprzód skokami. Znowu padło kilka strzałów, ale odległość ciągle jeszcze była za duża dla broni ręcznej.
       - Jeżeli, bydlaku, nie pospieszycie się - ryczał Witterer - postawię was przed sąd polowy!
       - Kto wie - powiedział Kowalski obmacując teraz wentyle - czy w ogóle będzie pan miał jeszcze okazję po temu.
       - Należy się wam to już od dawna! - grzmiał Witterer. - Jesteście podstępnym, nikczemnym psem.
       - Czy mam panu powiedzieć, czym pan jest? - zapytał Kowalski prostując się w całej okazałości.
       - Nie plećcie teraz! Postarajcie się szybko uruchomić wóz. Albo zostaniecie zlikwidowani.
       - My obaj, panie kapitanie. My obaj!
       Znowu bzyknęły w ich kierunku pociski karabinowe, tym razem jakoś bardziej ostro, przenikliwie, niebezpiecznie blisko. Jeden z pocisków przebił tylny błotnik. Rozległ się jasny, ostry dźwięk, Witterer padł na ziemię.
       - Jaka jest temperatura ziemi? - zapytał Kowalski i otworzył prawą pokrywę silnika.
       Kowalski, jak - zawsze! kuty na cztery nogi, miał teraz jako tarczę ochronną cały samochód. Zerkał uważnie w kierunku nieprzyjacielskiej piechoty. Zbliżała się, ale nie była jeszcze dostatecznie blisko, by się stać poważnie niebezpieczna. Kowalski zebrał na tym polu bogate doświadczenia.
       - Człowieku! - jęczał Witterer, który zaczął mięknąć jak wosk. - Wprawcie nareszcie w ruch ten swój przeklęty gruchot.
       Kowalski wydawał się zafascynowany widokiem cylindrów. Wyciągnął bagnet i uderzał w nie kolejno. Witterer mylnie zrozumiał ten dźwięk i zatrząsł się cały.
       - Kowalski, człowieku! Przecież jesteście dobrym kierowcą, najlepszym... - wybełkotał.
       - Myślałem, że jestem podstępnym, nikczemnym psem.
       - Kowalski! - zawołał Witterer błagalnie.
       Seria z karabinu maszynowego kosiła teraz ziemię w odległości zaledwie dwudziestu metrów od nich. Błoto rozpryskiwało się dookoła, jak gdyby celując tylko w stronę Witterera. Witterer leżał na ziemi obok samochodu z kurczowo wykrzywioną twarzą, jego drżące ręce szukały gorączkowo jakiegoś punktu zaczepienia.
       - Kolego Kowalski! - jęczał kapitan.
       - Posuwają się coraz bliżej i bliżej, kolego Witterer - powiedział bombardier. - Teraz, kolego Witterer, mogą już widzieć dokładnie twój wielki tyłek. Poza tymi nic więcej nie widzą, kolego Witterer.
       Seria z karabinu maszynowego znowu przeorała ziemię. Pojedyncze strzały karabinowe przedziurawiły tylną skrzynię wozu. Witterer próbował wstać, zatoczył się na chwilę, po czym dzikim pędem, nieprzytomny, krokiem już wcale nieelastycznym zaczął zmykać.
       Kowalski wskoczył do wozu, odkręcił kurek od benzyny, zapuścił silnik, który zaskoczył od razu. Ruszył za galopującym Wittererem i wciągnął go do samochodu. Witterer sapał i kurczowo trzymał się bocznej ściany.
       - Tak - powiedział Kowalski z zadowoleniem. - Taka wojna może być naprawdę przeżyciem.
       
       Pułkownik Luschke stał tuż przy szosie. Założył ręce w tył, wysunął podbródek i patrzył ponuro przed siebie. Stał tak, jakby znajdował się na koszarowym dziedzińcu, a nie w samym środku diabelskiego kotła. Mrużąc oczy spoglądał z pewnym zmęczeniem na poranne słońce.
       Nikt nie zwracał na niego uwagi. Ale jego uwagi nic nie uchodziło. Obserwował zwalone do rowu pojazdy, przyglądał się wrzeszczącym żołnierzom oraz bezładnie pędzącym na wszystkie strony wozom.
       Porucznik Wedelmann zbliżył się do swego dowódcy, zahamował tuż przed nim i nie zsiadłszy jeszcze ze swego motocykla zaprodukował coś w rodzaju salutowania. Pułkownik odpowiedział niemal uroczyście. Potem odezwał się: - Dzień dobry, panie poruczniku. Mam nadzieję, że przebył pan szczęśliwie tę noc.
       - Dzień dobry, panie pułkowniku.
       - Niech! pan odstawi na bok swój grat, panie poruczniku, i dotrzyma mi trochę towarzystwa.
       Wedelmann oparł motocykl o ścianę pobliskiego domu. Potem podszedł znowu do pułkownika Luschkego i stanął obok niego w milczeniu.
       - Mamy jeszcze niejedno do omówienia, panie Wedelmann. Na razie nie to jednak, co pan ma na myśli. Jak pan ocenia sytuację?
       - Panie pułkowniku, miałem dotychczas niewiele sposobności...
       - Wiem o tym, ale mimo to pytam pana.
       Wedelmann zmusił się do skupienia i zaczął patrzeć na zapchaną szosę. - Początki paniki - powiedział. - Jeżeli nieprzyjaciel w najbliższych dwóch, trzech godzinach dotrze do naszej nowej linii obrony, wszystko może się zawalić.
       Luschke skinął głową. - Nasze baterie - powiedział - cofają się, i to skokami po dziesięć kilometrów. Dotychczas wszystko szło jako tako. Żadnych godnych uwagi strat. Żadnych wyjątkowych sukcesów.
       - Zdaje się, panie pułkowniku, że punkt krytyczny nie został jeszcze osiągnięty. Ataki nocne miały raczej na celu wprowadzenie u nas zamętu. Jak doświadczenie wykazuje, dopiero ataki dzienne mogą doprowadzić do utworzenia decydujących punktów ciężkości.
       - Jako żołnierz - powiedział Luschke, patrząc na blade niebo brzemienne śniegiem - ma pan swoje zalety.
       Wedelmann zrozumiał i stał w milczeniu.
       - Nawiasem mówiąc, otrzymałem niedawno meldunek z pańskiej trzeciej baterii. Wedle tego meldunku doszło tam do styczności z wrogiem, z piechotą, i to w sile całego batalionu. Żadnych strat, za to sukcesy! Podobno kilkunastu tamtych gryzie ziemię. A teraz między nami, Wedelmann, czy sądzi pan, że ten Witterer buja?
       - Panie pułkowniku, jestem porucznikiem, a pan kapitan Witterer to dowódca mojej baterii.
       Luschke zwrócił swoją bulwiastą twarz w stronę Wedelmanna, zmrużył oczy i powiedział chłodno: - Panie Wedelmann, pouczenia są mi niepotrzebne. Chcę usłyszeć odpowiedź.
       - Odpowiedź moja, panie pułkowniku, brzmi: tak!
       - Dziękuję - powiedział Luschke twardo.
       - Dodatkowo pozwalam sobie jednak zauważyć...
       - Dziękuję, panie Wedelmann. Tylko żadnych arii operowych! Znam dostatecznie dobrze cały ten repertuar.
       Potem pułkownik podniósł lewą rękę i skinął. Czekający u wejścia do chaty adiutant pośpieszył na wezwanie. Luschke powiedział: - Odnaleźć miejsce postoju trzeciej baterii. Domagać się stałej łączności. Przygotować do drogi mój samochód. Rozkaz dla wszystkich kolumn: Natychmiast po przybyciu na nowe stanowisko okopywać się i zorganizować obronę przy wykorzystaniu całej posiadanej broni ręcznej i maszynowej. Poza tym proszę o ostatni radiotelegram z ubiegłej nocy.
       Adiutant skinął głową i zrobiwszy kilka notatek odszedł.
       - A my obaj, panie Wedelmann, mamy chyba niejedno do omówienia.
       Luschke ruszył naprzód w kierunku stojącego przy szosie drewnianego domu. Wedelmann poszedł za nim. Na drzwiach wypisany był grubą kredą znak pułku.
       Pułkownik przeszedł większą izbę, w której urzędował adiutant z żołnierzami sztabu bojowego. Żołnierze starali się nie widzieć go, Luschke nie lubił bowiem, żeby przerywano pracę i stawano na baczność. Czuł wstręt do pustych form bez względu na powody, które je wywoływały.
       Potem Luschke wszedł do mniejszego pomieszczenia będącego czymś w rodzaju celi z małym, zakratowanym oknem. Rzucił na kiwający się stół zmiętoszoną czapkę; nikt nie widział go jeszcze nigdy w hełmie. - Proszę nie wyciągać konsekwencji z tego, że nie proponuję, by pan usiadł - powiedział. - Łóżko jest zapluskwione. Krzesło może się lada chwila załamać, a na stole siadam ja sam.
       - Tak jest, panie pułkowniku.
       - Nie dlatego, że jestem pułkownikiem, ale moje kości powoli już wapnieją, krew płynie coraz leniwiej, muskuły stają się próchnem. O tym, co się dzieje z moim mózgiem, dokładnie nie wiem.
       Porucznik milczał, Luschke przypatrywał mu się badawczo, jak gdyby szacował jakiś przedmiot.
       - Widzi pan, Wedelmann, to mi się znowu u pana podoba. Każdy inny na pana miejscu powiedziałby teraz: "Przecież pan pułkownik to samo kwitnące życie" albo jakąś bzdurę w tym rodzaju. Ale pan nie jest wazeliniarzem. A gdyby nawet pan nim był, w co nie wierzę, ma pan dosyć oleju w głowie, żeby zrozumieć, że dziś w pańskiej obecnej sytuacji nie może pan sobie pozwolić na akrobatykę włażenia komuś do tyłka.
       - Słusznie, panie pułkowniku.
       Luschke zbliżył się, oparł obiema rękami o chwiejący się stół i zapytał: - Wszystko załatwione?
       Wedelmann wyprostował się i odparł: - Wszystko się zgadza. Stacja nadawcza istniała.
       - No i co dalej, Wedelmann?
       - Biorę całą winę na siebie, panie pułkowniku.
       - Sąd wojenny?
       - Tak jest, panie pułkowniku.
       Luschke podniósł obydwa ramiona. Potem walnął pięściami w stół. Drzewo jęknęło. Po chwili Luschke wyprostował się.
       - Dziewczyna? - zapytał półgłosem.
       - Tak.
       - Rozumiem - powiedział pułkownik. Potem rozejrzał się bezradnie, jakby szukał oparcia. Poruszył się niespokojnie. Zrobił kilka kroków w kierunku okna. Po kilku sekundach odwrócił się szorstkim ruchem i znowu podszedł do Wedelmanna.
       - Człowieku - powiedział. - Czy pan wie, co to może oznaczać?
       - Panie pułkowniku, jestem gotów ponieść wszelkie konsekwencje mego postępowania.
       - Jest pan więc gotów. Pan porucznik chce ponieść konsekwencje. Patrzcie no, patrzcie - jest gotów! Gotów dać się zamknąć, stanąć przed sądem wojennym, iść pod ściankę albo jako szeregowiec pod jakimś fikcyjnym nazwiskiem grzebać w kompanii karnej trupy i wydłubywać miny. Gotów na wszystko! Cóż za szlachetność. Aż rzygać się chce od takiej szlachetności. Ale przecież nie jest pan sam na świecie!
       - Szczerze ubolewam, że pana pułkownika...
       - Mam w dupie pańskie ubolewanie! - zawołał pułkownik grubiańsko. - Nie jest mi potrzebne. Poradzę sobie i z tym.
       - Ja nie - powiedział Wedelmann zrezygnowany. - Nigdy!
       - Co to ma znaczyć? - zapytał pułkownik i stanął tuż przed Wedelmannem. - Czy oznacza to, że nie mógłby pan teraz spojrzeć w wodzowskie oczy swego ukochanego führera?
       - Coś w tym rodzaju - powiedział Wedelmann słabym głosem.
       - Jeżeli mnie pan o to zapyta, Wedelmann, to powiem, że nigdy nie miałem ochoty spojrzeć w te cielęce gały! Bo wojna, którą ja prowadzę, nie jest jego wojną, i jeżeli jego przychylność jest pańską jedyną troską, Wedelmann, to chciałbym mieć pańskie troski!
       - Nie rozumiem pana pułkownika.
       - Teraz będzie mnie pan musiał wreszcie zrozumieć - powiedział Luschke sugestywnym tonem. - A ponieważ, jak się zdaje, nie należy pan do najpojętniejszych, w każdym razie nie w tej specjalnej sprawie, będę zmuszony mówić jasno i wyraźnie. Niechże więc pan mnie słucha, Wedelmann. Ta wojna jest brudną wojną.
       - Nie, panie pułkowniku. To być nie może!
       - Tak, to nie powinno być możliwe, Wedelmann. Ale tak jest. I im bardziej to sobie uświadamiam, tym większą czuję dla siebie pogardę.
       - Panie pułkowniku!
       - Tak, Wedelmann, czuję dla siebie pogardę. - Pułkownik podniósł ręce i opuścił je po chwili. Ten gest rozpaczy poruszył porucznika do żywego.
       - Mam dla pana szacunek - powiedział Wedelmann ledwie dosłyszalnie.
       - Jestem jednym z Luschków. Ale czymże jest jeden taki Luschke! Jest ich na świecie parę tuzinów. Szarzy ludzie, pastorzy, urzędnicy, oficerowie. Uczciwi ludzie. Żyli przyzwoicie, płodzili przyzwoite dzieci, umierali cicho i spokojnie. Ja jestem ostatni. Ale nie żyję przyzwoicie, nie spłodziłem dzieci, nie umrę w ciszy i spokoju.
       Wedelmann był bezgranicznie zmieszany, uczucia jego płynęły jak rwące strumienie, mieszały się ze sobą i nie znajdowały spokoju. Kochał tego człowieka, ale go nie rozumiał. Czuł do niego pociąg, a równocześnie bał się go.
       - Z ostatniego z Luschków własna ojczyzna zrobiła świnię! Dla kogo spełniam swój obowiązek, Wedelmann, kto to taki?
       Człowiek, który rozpętał tę wojnę, jest nieuczciwy i dlatego cała ta wojna jest nieuczciwa.
       - Nie, panie pułkowniku.
       - Tak, panie poruczniku, to wojna bez czci i honoru. Rozpętana z wyrachowaniem. Prowadzona metodami sutenera! Pełna pogardy dla istnień ludzkich, zarówno obcych, jak i swoich. Podsycana przez upajający patos, przez tanie frazesy o sławie. Bohaterstwo ogarniętych amokiem, ojczyzna dla jednostek opętanych manią wielkości. To trucizna, która może zarazić całą ludzkość. Bez ratunku!
       - Nie rozumiem tego wszystkiego - powiedział Wedelmann bezradnie.
       - Nadszedł czas, żeby się pan nauczył rozumieć, Wedelmann. Czy naprawdę nie rozumie pan jeszcze ciągle, co się tu rozgrywa? Błoto ciskane dziś na cały świat brudzi każdego człowieka. Jedni mordują tysiąc ludzi, inni dwa tysiące, potem jedni pięć, inni dziesięć tysięcy. Na porządku dziennym są grabieże i gwałty. Naprzód płonące domy, potem zbombardowane tłumy ludzkie na szosach, później puszczane z dymem miasta. Naprzód trupy mężczyzn, potem kobiet i wreszcie dzieci. Nie jest to już wojna godna żołnierzy, Wedelmann. Trzeba być zwierzęciem, żeby ją uważać za wspaniałą.
       - Ja również nienawidzę wojny.
       - Wiem o tym; nienawidzi pan wojny, ale kocha pan swoją ojczyznę, a ojciec tej ojczyzny nazywa się dla pana Hitler. Człowiek ten twierdzi, że był żołnierzem frontowym. Bardzo prędko o tym zapomniał. Żołnierze walczą, ale nie napadają, nie oszukują, nie nienawidzą. Czyż prawdziwy żołnierz rozstrzeliwuje Żydów, ograbia całe połacie kraju, zmusza cywilów do usług na rzecz wojny, morduje masowo zakładników?
       - Ja osobiście nigdy nie brałbym w tego rodzaju akcjach udziału, panie pułkowniku.
       - Wierzę panu, Wedelmann, wierzę na słowo, ale nikt pana o to nie pyta ani nikt pana do tego nie zmusza. Usłużnych pomocników są całe kopy. Zbrodniarze z instynktu i mordercy na zasadzie wyznawanego światopoglądu. W tym klimacie, Wedelmann, giną żołnierze, a wyrastają kryminaliści. Kiedy w grudniu ubiegłego roku pierwsza fala paniki ogarnęła nasze wojska, przestępcy zaczęli już w naszych żołnierzach brać górę. Rozpoczęły się gwałty, rabunki, szachrajstwa, napady, koledzy mordowali się wzajemnie rzekomo w obronie własnej. Niechże się pan wreszcie zastanowi. Niech się pan obudzi, zacznie myśleć realnie i zupełnie na chłodno. Niech pan wreszcie uświadomi sobie, do jakiego stopnia świat ten jest zaświniony, ogłuszony przez szczekaczki, ryki, oślepiony przez czarną farbę drukarską. Wydaje się panu, że rozmawia pan z człowiekiem, a w rzeczywistości wpada pan w sidła agenta. Zdaje mi się teraz, Wedelmann, że rozmawiam z kolegą. A może mam przed sobą szpicla?
       - Panie pułkowniku!
       - Dobrze już, mój chłopcze.
       - I co ma się teraz stać, panie pułkowniku? - zapytał Wedelmann po długiej pauzie.
       Pułkownik Luschke westchnął głęboko. Rozmowa ta wyczerpała go widocznie. Ale oczy mu błyszczały.
       - Panie poruczniku Wedelmann - powiedział i był znowu całkowicie nieprzystępnym, chytrym, wyniosłym dowódcą - ceniłem pana zawsze jako żołnierza, nigdy nie był mi pan obojętny jako człowiek. Z pańskiego meldunku wnoszę, że wytropił pan nieprzyjacielską stację nadawczą i że, niestety, obsługująca ją agentka zdążyła się panu wymknąć z rąk.
       - Panie pułkowniku!
       - Kiedy ten cały bałagan się skończy, sporządzimy w tej sprawie wspólnie raport. Tylko niech pan nie robi teraz miny wiernego psa, Wedelmann, do pioruna!
       Wedelmann był głęboko wstrząśnięty. Ciągle jeszcze nie rozumiał, co się z nim tutaj dzieje. Odczuwał tylko wdzięczność i przywiązanie. I coś więcej jeszcze: miłość.
       - Poza tym - powiedział Luschke - muszę panu jeszcze podać treść pewnego radiogramu. Może ją pan później sprawdzić u adiutanta. Po tych słowach pułkownik Luschke uśmiechnął się. chytrze: - Panie Wedelmann! Winszuję panu awansu na kapitana. Z dniem dzisiejszym obejmuje pan dowództwo pierwszego dywizjonu mego pułku.
       Wedelmann patrzył na swego dowódcę nie wierząc własnym uszom. Powoli, bardzo powoli zaczął sobie uświadamiać, co się z nim tutaj dzieje. Omal nie rozkleił się teraz całkowicie.
       Ale Luschke nie dał mu do tego okazji, kończąc rozmowę następująco: - Radziłbym panu, panie kapitanie Wedelmann, zająć się teraz swoim dywizjonem, a zwłaszcza trzecią baterią.
       
       Wydawało się, że kapitan Witterer bardzo prędko i bez trudu zapomni o wnykach, jakie mu, Bogu niech będą dzięki, w cztery oczy zaaplikował we wczesnych godzinach rannych bombardier Kowalski. Z zapałem i pełen nadziei rzucił się na poszukiwanie sukcesów w tej wojnie. Ale ruchliwość jego miała na sobie piętno nerwowości.
       Kazał się zawieźć Kowalskiemu, który odtąd nie istniał dla niego jako człowiek, co oczywiście Kowalskiemu było najzupełniej obojętne, na stanowisko numer trzy. Po drodze natknął się na jakiegoś kaprala, który na widok samochodu dowódcy trzeciej baterii zeskoczył z przedzierającej się z trudem przez zwały błota ciężarówki.
       - Kowalski! - zawołał kapral. - Stójże, Kowalski!
       - Ciebie nam tylko brakowało - mruknął tamten i jechał dalej.
       - Zatrzymajcie się! - rozkazał Witterer.
       Kapral podbiegł potykając się. Uśmiechnął się przyjaźnie do Kowalskiego, co zdawało się doprowadzać bombardiera do rozpaczy. Stanął na baczność przed Wittererem i zawołał: - Kapral Vierbein melduje swój powrót z podróży służbowej do dywizjonu zapasowego.
       - A więc to wy jesteście kapral Vierbein - powiedział Witterer, z zainteresowaniem. Kapitan wiedział, że żołnierz, który teraz przed nim stoi i którego widzi po raz pierwszy, należy do najlepszych działonowych pułku Luschkego. Ten Vierbein nie wyglądał wprawdzie na takiego, który zawodowo rozłupuje czołgi, ale wynikało to niedwuznacznie z jego dokumentów personalnych. Jeżeli kto mógł zbierać wawrzyny dla baterii, to tylko ten niepozorny młodzieniaszek. - Chyba wiadomo wam, kim jestem.
       - Tak jest, panie kapitanie - odrzekł Vierbein. Wiedział o tym. Wóz kierowany przez Kowalskiego był wozem dowódcy, a więc musiał to być nowy dowódca nazwiskiem Witterer, który podpisał telegram do niego.
       - Czy udało wam się wykonać zlecenie?
       - Tak jest, panie kapitanie - zameldował Vierbein z dumą. - Dwóch podoficerów i dziesięciu kanonierów oraz sześć radiostacji. Czekają na lotnisku.
       - Bardzo się ze względu na was cieszę. Przybywacie zresztą w odpowiedniej chwili. Działonowi z doświadczeniem bojowym są nam pilnie potrzebni. Wsiadajcie, kapralu.
       - Czy nie musisz zameldować się naprzód u pułkownika Luschke? - zapytał Kowalski z naciskiem.
       - Wsiadajcie, kapralu!
       - Jeżeli jednak musi naprzód zameldować się u pułkownika Luschke... - upierał się przy swoim Kowalski.
       - Wsiadać!
       Vierbein usłuchał, nawet nie myśląc o jakimś sprzeciwie. Dziwił go bardzo ton, jakiego Kowalski używał w stosunku do nowego dowódcy. Był wprawdzie u Kowalskiego przyzwyczajony do niejednego, ale wobec Wedelmanna Kowalski jedynie pyskował i nigdy nie pozwalał sobie na zuchwalstwo lub prowokacyjne zachowanie.
       Nie spiesząc się zbytnio bombardier Kowalski wiózł Witterera i Vierbeina w kierunku nowego stanowiska. Drogi nieco opustoszały; większości zablokowanych w ciągu długich godzin pojazdów udało się ujść bezpośredniemu naciskowi wroga. Jednostki walczące objęły teraz pole walki.
       - Istna idylla! - zawołał Kowalski podjeżdżając do stanowiska ogniowego. - Tutaj na razie odprzodkuję.
       Działa stały w pobliżu domów kołchozu. Wbrew temu, co figurowało na mapie, było tu pięć budynków zamiast trzech. Ogniomistrz Asch zarekwirował je wszystkie dla trzeciej baterii, oświadczając innym zainteresowanym, że przygotowuje kwatery dla całego pułku.
       Stanowisko ogniowe wyglądało niemal pokojowo. Okolica, w której huczało od zgiełku walki, była odległa o całe kilometry. Przy działach stało tylko kilka posterunków alarmowych. Pozostali żołnierze rozlokowali się na kwaterach. Niektórzy grali w karty, większość spała, dwaj golili się, jeden obcinał sobie ze skupieniem paznokcie. Wittererowi bardzo się to wszystko nie podobało.
       - Gdzie jest ogniomistrz Asch? - zapytał. Kiedy Asch zbliżył się bez zbytniego pośpiechu, Witterer zawołał: - Czy jesteście tutaj na urlopie wypoczynkowym?! Co się tu właściwie dzieje?
       - Przecież to Vierbein! - zawołał Asch zaskoczony. - Jak się tu dostałeś, mój mały? - I natychmiast dodał: - Mogłeś spokojnie zostać jeszcze tam, gdzie byłeś. I bez ciebie damy sobie radę!
       - Tak - zawołał Witterer. - Na to, aby leżeć do góry brzuchem, nie trzeba doświadczonych działonowych.
       Asch wskazał swoje stanowisko ogniowe szerokim gestem.
       - Bardzo zdrowa okolica, panie kapitanie - powiedział. Zdaje się, że wojna łazi obok nas.
       - Nie było styczności z nieprzyjacielem? Ani sukcesów?
       - Nie było sukcesów, ponieważ nie było styczności z wrogiem - powiedział Asch. - Wojna toczy się o pięć kilometrów dalej. Prawdziwy pech.
       Witterer milczał wyraźnie niezadowolony. Sytuacja nie podobała mu się zasadniczo. Wojna rozpętała się już na dobre, ale jego bateria nie miała do czego strzelać. Jakże miał pokazać, co potrafią jego ludzie!
       - Co się tam dzieje przed nami? - zapytał.
       - Zwyczajny bałagan - odparł Asch. - Jak podaje obserwator, ogień piechoty. Jest kilka czołgów.
       - Czołgów? - zapytał Witterer z zainteresowaniem.
       - Panie kapitanie, czy mogę z powrotem objąć mój działon? - zapytał kapral Vierbein.
       - Możecie - oświadczył Witterer łaskawie.
       - Mój ty Boże! - zawołał Kowalski i spojrzał na Ascha. - Bohaterów nie można już powstrzymać.
       - Kapralu Vierbein! - zawołał Witterer, któremu się wydawało, że wpadł na genialny pomysł. - Będziecie mogli zaraz pokazać; co umiecie. Jesteście chyba dostatecznie wypoczęci. A więc bez wielkich ceregieli do dzieła.
       - Jak to należy rozumieć, panie kapitanie? - zapytał Asch ze spokojem.
       - Jeżeli czołgi nie przyjdą do nas, ogniomistrzu, no to my poszukamy czołgów. Trzy do pięciu kilometrów to niedaleko. Przygotujcie swój działon do marszu, Vierbein! Niech nas Iwan pozna.
       - Tak jest, panie kapitanie! - zawołał posłusznie Vierbein. Podbiegł do swego działa, wydał rozkaz: - Zmiana stanowiska! - I podczas gdy koledzy zaczęli wykonywać swe czynności, przywitał się z nimi krótko i serdecznie. Żołnierze kiwali w jego stronę rękami, jeden klepnął go po ramieniu, wszyscy chcieli pokazać, jak bardzo go lubią.
       Napełniło to Vierbeina poczuciem szczęścia. Uśmiechał się do kolegów, jego chłopięce oczy promieniały. Miał wrażenie, że teraz nareszcie znalazł się "w domu".
       - Pojadę razem z nimi - powiedział Asch pewnym tonem i podszedł do działonu Vierbeina.
       - Pan kapitan oczywiście nie pojedzie - powiedział Kowalski prowokującym tonem.
       - Pokieruję tą akcją osobiście - oświadczył Witterer. Kowalski skinął głową. Ten Witterer - powiedział sobie -
       to niewątpliwie świntuch, ale nie głupiec. Wie dobrze, jak się urządzić. Spacerek frontowy z kapralem Vierbeinem i ogniomistrzem Aschem mógłby się stać wycieczką stosunkowo pewną i intratną.
       - Ogniomistrzu Asch - powiedział Witterer - zadanie dla was i dla kaprala Vierbeina, nad którego wykonaniem będę czuwał osobiście, brzmi: Podjechać pod teren objęty walką, ustawić działo na stanowisku i wejść do akcji bojowej. Cele główne: czołgi.
       - Jestem w pełni zorientowany, panie kapitanie.
       - Ogniomistrzu Asch! - powiedział Witterer, któremu ta całkowita aprobata tak zwykle opornego ogniomistrza wydała się podejrzana. - Czy macie jakieś zastrzeżenia lub propozycje?
       - Nie, panie kapitanie. Moim zdaniem wszystko jest tu w porządku. Nieraz dokonywałem tego rodzaju wypadów razem z porucznikiem Wedelmannem. Może naprawdę będziemy tam w przodzie potrzebni.
       - Na cóż więc czekamy! - zawołał Witterer.
       Ogniomistrz Asch podstawił ciągnik. Kapral Vierbein nadzorował zaprzodkowanie działa. Potem skoczyli do przodu, siadając obok kierowcy. Obsługa uczepiła się bocznych ścian.
       Ciągnik ruszył z trudem, potem jednak rozkręcił się jakoś. Działo kołysało się za nim. Witterer jechał z tyłu samochodem prowadzonym przez uśmiechającego się bezczelnie Kowalskiego.
       Asch orientował się według mapy i wskazywał kierowcy drogę. Potem spojrzał w stronę Vierbeina i uśmiechnął się do niego. - Dobrze było w domu, mały?
       - Potem ci wiele rzeczy opowiem.
       - Cieszę się na to z góry, Johannes.
       Asch skoncentrował teraz swą uwagę całkowicie na terenie. Teren ten robił wrażenie opuszczonego. Jedynie pod drzewami i krzakami kryły się pojedyncze ciężarówki. Zgiełk walki zbliżał się coraz bardziej.
       - Gdybyśmy nie mieli ciągnika - powiedział Asch do kierowcy - siedzielibyśmy już teraz aż po ośle uszy w błocie.
       - Poza tym moja buda to tak jak bilet powrotny.
       - Na chwilę tylko do tego diabelskiego kotła i wracamy - powiedział Asch. - Miejmy nadzieję, że nikogo przy tej okazji szlag nie trafi.
       Ciągnik przedzierał się przez teren. Vierbein przeszedł do tyłu i przeliczał amunicję. Jadący za nim Kowalski machnął ręką w jego stronę. Witterer uważał, że to nie przystoi, ale milczał, ponieważ przysiągł sobie, że nie zamieni już z Kowalskim w sprawach osobistych ani jednego słowa. Po trzech kilometrach Asch kazał zatrzymać się w pobliżu lasku. Zeskoczył i pobiegł na wzgórze. Pozostał tam przez chwilę, żeby się zorientować, potem odwrócił się, skinął na kierowcę i obiema rękami opisał wielkie półkole:
       Kierowca zrozumiał w lot. Dodał gazu i szerokim łukiem ruszył w stronę wzgórza. Zatrzymał się zaledwie kilka metrów od wierzchołka.
       - Dobrze! - powiedział Asch.
       - Na stanowisko! - zawołał Vierbein.
       Obsługa zeskoczyła, działo odprzodkowano i ustawiono na stanowisku. Dwaj kanonierzy zrzucili w śnieg kosze z amunicją. Na polecenie Ascha ciągnik ruszył w tył, w kierunku lasku. W tym samym miejscu Kowalski postawił swój samochód osobowy.
       Kapitan Witterer wszedł na wzgórze i zaczął obserwować teren przez lornetkę. To, co tam ujrzał, napełniło go zdumieniem. Zdawało się, że okolica leżąca u jego nóg pluje ogniem i ziemią. Ludzie byli prawie niewidzialni, ale było ich za to słychać. Broń, którą się posługiwali, rozrywała horyzont na strzępy.
       - Na prawo w skos, trzy tysiące - powiedział Asch. - Między drzewem a stodołą.
       - Do pioruna! - zawołał Witterer bardzo nienaturalnym głosem.
       - Cel widzę! - zawołał kapral Vierbein, odsunął celowniczego i zaczął sam nastawiać celownik.
       - Pięć czołgów - powiedział Witterer nie wierząc własnym oczom.
       - Osiem - poprawił go Asch i zmrużył oczy.
       - Ludzie, jazda, jazda! - wołał Witterer podniecony. - Na co właściwie czekamy?
       - Vierbein, czy można zaczynać? - zapytał Asch.
       - Granaty przeciwpancerne! - zakomenderował Witterer.
       - Nie mamy ze sobą żadnej innej amunicji, panie kapitanie -
       powiedział ogniomistrz Asch. - A komendę wydaje teraz kapral Vierbein.
       Vierbein ustąpił miejsca celowniczemu.
       Podał komendy wstępne. Otworzył tabele strzelnicze i podał celownik. Potem zawołał: - Ognia!
       - Krótki, o wiele za krótki! - zawołał Witterer.
       - Za długi! - krzyknął po drugim strzale. - O wiele za długi!
       - Trzeci strzał - powiedział Asch nie spuszczając celu z oka - nie chybi. Znam Vierbeina.
       Istotnie, trzeci strzał był celny. Naprzeciwko pod drzewem płomienie objęły czołg, z którego zaczęły unosić się ciemnosine kłęby dymu.
       - Tak jest - ryczał Witterer. - Teraz dobrze! Tak być powinno! Tylko tak dalej!
       Vierbein przyglądał się swojej obsłudze, Asch natomiast patrzył na Vierbeina. Kochał tego bladego, niepozornego, dzielnego chłopaka, kochał go jak brata.
       - Czołg na lewym skraju - powiedział kapral.
       - Gotowe! - zawołał celowniczy.
       - Ognia!
       Czołg na lewym skraju otrzymał widocznie potężne uderzenie. Wyglądało to tak, jak by odbił się od jakiejś niewidzialnej ściany. Wieża jego pożeglowała przez powietrze. Potem buchnął płomień, który nagle zgasł, jak by ktoś przydusił go mokrym kocem.
       - Tak! - ryczał Witterer. - Tak jest!
       - A teraz, Vierbein, tempo! - powiedział Asch, który wiedział już, co nastąpi. Przecież żadne skupienie czołgów nie będzie się przyglądało bezczynnie, jak mu się rozrywa tyłek. Teraz szybkość była równoznaczna z przedłużeniem życia. Kto teraz zareaguje najwolniej, ten pierwszy gryźć będzie ziemię.
       Jeszcze trzeci z kolei czołg wywiesił chorągiew śmierci. Potem wytoczyło się pięć pozostałych. Jakiś moździerz próbował się wstrzelać. Nagle dokoła wzgórza zaczęły wykwitać grzyby wybuchów.
       Kapral Vierbein unieruchomił wraz ze swoją obsługą jeszcze czwarty czołg. Potem w odległości zaledwie dwudziestu metrów od działa eksplodował ciężki pocisk. Na żołnierzy bryznęła fala błota, śniegu i odłamków żelaza.
       - Kropić ile się jeszcze da! - powiedział Asch. - A potem w nogi. - I pomyślał gniewnie: Tego Witterera zatkało. - Nie miał czasu rozejrzeć się za kapitanem. Chodziło teraz o sekundy.
       Lufa armatnia wypluwała w kierunku wroga pocisk za pociskiem, cofała się dygocąc i wyrzucała pustą łuskę. Amunicyjni otwierali kosze i rzucali naboje ładowniczemu, który wsuwał je w otwór zamka, jak gdyby pakował do pieca bochny chleba.
       Piąty czołg, ogarnięty płomieniami, przewrócił się na bok. Trzy pozostałe zbliżały się coraz bardziej, strzelając ze wszystkich luf. Pociski nieprzyjaciela padały teraz ze wszystkich stron jak ulewny deszcz.
       - Jeszcze tylko dwanaście nabojów - powiedział kapral Vierbein.
       - Wystrzelać wszystkie! - zawołał Asch. - Potem zmiana stanowiska. Biegnę po ciągnik.
       Asch rozejrzał się dokoła. Witterera nie było. Jak gdyby znikł z powierzchni ziemi. Ogniomistrz skrzywił się pogardliwie. Potem zbiegł ze wzgórza kierując się w stronę lasku, by wezwać ciągnik.
       Ale ciągnika także nie było. Na brzegu lasu stał tylko samotnie samochód Kowalskiego. Poza tym nic!
       Asch ryknął.
       Z lasu wyszedł Kowalski podciągając spodnie. Miał bardzo zadowolony wyraz twarzy.
       - Gdzie jest ciągnik?
       - Znikł. Z Wittererem. Kapitan wrzeszczał za mną jak niemowlę za matką, ale byłem pochłonięty intensywną pracą. Więc wziął ciągnik zamiast samochodu dowódcy.
       - Jazda! - ryknął Asch. - Za nim!
       Kowalski w lot się zorientował. Wskoczył do swego wozu i ruszył z kopyta.
       - Vierbein nie ma już amunicji - powiedział Asch do Kowalskiego w skaczącym dziko samochodzie. - Mogą go teraz zupełnie nakryć. Jeżeli natychmiast nie będzie mógł zejść ze stanowiska, będzie zgubiony razem z całą obsługą.
       - A to świnia z tego Witterera! - zawołał Kowalski naciskając z furią pedał.
       Po kilometrze piekielnej jazdy na horyzoncie zarysował się ciągnik. Kowalski dogonił go po jakichś trzystu metrach i ustawił się w poprzek.
       Asch wyskoczył i pobiegł do ciągnika. - Natychmiast zawracać! - ryknął.
       - Z drogi! - wrzasnął Witterer. - Jadę po posiłki. - I zwracając się do kierowcy zawołał: - Jazda dalej!
       - Zawracać!
       - Jechać dalej!
       Nie zastanawiając się długo Asch wyciągnął pistolet i skierował go na Witterera. Z tym wyciągniętym i odbezpieczonym pistoletem w ręku wskoczył na ciągnik.
       - Precz! - powiedział do Witterera. - Wynoś mi się!
       Witterer zbladł i zaczął dygotać. Asch chwycił go wolną ręką za pierś, uniósł w górę i wyrzucił z ciągnika. Witterer runął na ziemię.
       - Wracać natychmiast! - zawołał Asch do kierowcy. Kiedy jednak przybyli na stanowisko działa, kapral Vierbein już nie żył.
       
       Słońce próbowało świecić, ale niebo było bez blasku. Nie padał już ani śnieg, ani deszcz.
       Drogi wyglądały jak kupy gruzu, między resztkami drewna, blachy i żelaza leżeli martwi ludzie. Nikt się nimi nie interesował. Miało się wrażenie, że wszystko, na co pada światło dzienne, umiera nie zauważone.
       Na froncie panowała cisza. Nieprzyjaciel wyczerpał się na razie. Straty, które zadał, jak i te, których doznał, były niemałe. Ale od kiedyż to wojna bawi się w drobiazgi!
       Znowu pełnili służbę wartownicy i znowu spoglądali na wartowników po tamtej stronie frontu. Chełpliwy komunikat głosił, że cel został osiągnięty. A przecież bez względu na to, co się osiągnęło, chodziło właśnie o ten cel. Wartownicy wiedzieli o tym, ale nie zastanawiali się. Wszystko było tak jak dnia poprzedniego: tu stały działa, tam był okopany nieprzyjaciel. Chałupy były podobne jedna do drugiej, wszy gryzły tu równie gwałtownie, jak na poprzednich pozycjach, położonych o czterdzieści kilometrów na wschód. Cóż się więc zmieniło?
       Z paru tysięcy pojazdów zrobiła się miazga. Kilka tysięcy ludzi przestało oddychać. Wśród nich pewien kapral nazwiskiem Johannes Vierbein.
       
       Kapral Soeft za pomocą ciągnika, który sam sobie zorganizował, umieścił w bezpiecznym miejscu trzy obce ciężarówki.
       Soeft nie należał do rabujących na oślep. Zęby z sensem i korzyścią zamortyzować kapitał zainwestowany w wypożyczony ciągnik, kontrolował osobiście jak najdokładniej ładunek każdego wozu, zanim pozwalał zaczepić linę ciągnika.
       Był ze swego łupu zadowolony. Na jednej ciężarówce mieściła się żywność, na drugiej odzież. Trzecia była całkowicie wyposażonym ambulatorium dentystycznym.
       - Co chcesz z tym począć? - zapytał starszy ogniomistrz Bock, któremu Soeft w drodze wyjątku pozwolił przyglądać się ceremonii wyładowywania,
       - Przecież może się zdarzyć, że dostanę kiedyś bólu zęba - powiedział Soeft.
       - Wcale nienadzwyczajny obiekt wymienny - powiedział sceptycznie starszy ogniomistrz.
       - To zawsze zależy od tego, kto z kim dokonuje wymiany. Pewien mój przyjaciel, oczywiście przyjaciel jeżeli chodzi o interesy, przehandlował na Bałkanach cały kompletnie wyposażony okręt podwodny. Inny ma wille nad Atlantykiem. Poza tym kurs złota dentystycznego jest na razie dosyć wysoki. Gwarantuję ci, że będzie jeszcze wyższy.
       - Czy podoficer samochodowy może później wykorzystać te pojazdy?
       - Dwa, jeżeli mi za to trzeci doprowadzi do porządku. Bo przy tym przyroście naturalnym potrzebuję jeszcze jednej ciężarówki! - I Soeft nie bez dumy wskazał na stos nagromadzonych skrzyń.
       - Człowieku! - powiedział Bock niezadowolony - twój tabor staje się coraz większy, a żołnierzy mamy w baterii coraz mniej.
       - Te drobne straty - powiedział Soeft - nie grają przecież żadnej roli. W każdym razie nie grają jej w zaopatrzeniu. A materiał ludzki dostarczany nam jest w dalszym ciągu bez żadnych trudności.
       Na jego wykazach nazwisko Vierbeina i siedmiu poległych żołnierzy zostało już skreślone.
       
       Ogniomistrz Asch kopał z bombardierem Kowalskim wielki grób. Ciała poległych żołnierzy leżały obok, zawinięte w brezent.
       - Cała bateria powinna być obecna przy ceremonii - rzekł Kowalski. - Wtedy wykrzyczę z siebie wszystko, co wiem.
       - Nie - sprzeciwił się Asch - pogrzeb jest wyłącznie dla zmarłych.
       - A winny?
       - Pociągnie się go do odpowiedzialności na innym miejscu. Kowalski potrząsnął z niezadowoleniem głową. Potem zabrał się do dalszego kopania. Zjawiło się kilku żołnierzy i przystąpiło bez słowa do roboty.
       - Już ja go tu przywlokę. - powiedział Kowalski.
       - Niech wie, co narobił!
       - Za dużo gadasz - zauważył ogniomistrz Asch i zaczął wymierzać grób. - Nie możesz go tu przywlec, bo jest w tej chwili w drodze. Wykorzystuje swoje zwycięstwo.
       Ciężkimi, szerokimi ruchami kopali dalej. Zebrało się już piętnastu żołnierzy. Co chwila jeszcze ktoś przybywał.
       - Kiedyś - powiedział Kowalski - wykopię grób i dla niego.
       Zrobię to zupełnie sam. Będzie to dla mnie najpiękniejsze zajęcie w tej wojnie.
       - No, teraz koniec! - powiedział ogniomistrz Asch. - Pogrzeb odbędzie się za godzinę. Kto chce wziąć w nim udział, niech przyjdzie.
       
       Dziewczyny z zespołu rozrywkowego leżały obok siebie na nowej kwaterze, ciasno stłoczone. Noc przebyły dobrze. Kilka godzin snu wystarczyło, by przywrócić im dobry humor.
       - Nasi żołnierze - powiedziała Viola masując sobie podbródek - to jednak chłopy na schwał.
       - Musisz to chyba dobrze wiedzieć - odezwała się Charlotta. - Przy twoich doświadczeniach!
       - Ten pan Asch - oświadczyła Liza Ebner - przestał dla mnie istnieć. Zostawił nas na pastwę losu.
       - Miał zapewne co innego do roboty niż bawić się u nas w niańkę - powiedziała Charlotta. - Poza tym, jak mówią, właśnie jego jednostka miała odegrać decydującą rolę w powstrzymaniu nieprzyjaciela.
       - Ale przecież nie Asch!
       - Ci dzielni chłopcy rozbili podobno sześć czołgów - powiedziała Charlotta.
       - To z pewnością kapitan Witterer.
       Tancerka Viola nastawiła uszu: Dzielny mężczyzna, ale i mocny, co?
       - Chciałabyś wypróbować?
       - Wcale niezły pomysł.
       - Wydrapię ci kiedyś ślepia! - zawołała Liza Ebner.
       - Cóż to, dziecinka zazdrosna?
       - Wściekła!
       - Z powodu tylu straconych okazji!
       - Zamilknij wreszcie, ty prosiaku - powiedziała Charlotta. - Jeszcze kilka tuzinów takich jak ty, a cały front zamieni się w chlew.
       
       Kapitan Witterer stał dumnie przed pułkownikiem Luschke, który siedział skulony na swoim brzozowym stołku. Wydawało się, że Luschke skręca się od silnych kurczów żołądka. Ale oczy jego lśniły zimnym blaskiem.
       - Proszę, panie kapitanie, niech pan to powtórzy jeszcze raz.
       - Ostrzelano liczne jednostki piechoty. Dokładnych liczb nie można ustalić. Nieprzyjaciel stracił, wedle wszelkiego prawdopodobieństwa, trzydziestu do czterdziestu ludzi oraz ze dwa, trzy karabiny maszynowe.
       - Cóż dalej, panie kapitanie?
       - Zniszczono sześć nieprzyjacielskich czołgów.
       - I to pod pańskim... jak to pan przedtem tak pięknie powiedział?
       - Pod moim dowództwem, panie pułkowniku.
       - A straty własne, panie kapitanie? - zapytał pułkownik podstępnie.
       - Tylko jeden kapral i siedmiu szeregowców.
       - Polegli?
       - Tak, zostali zabici. Było to nie do uniknięcia, panie pułkowniku.
       - Tylko jeden kapral i siedmiu szeregowców. Tylko! - Luschke ryknął nagle potężnym głosem: - Tylko jeden kapral i siedmiu żołnierzy poległo.
       Witterer przeląkł się, trzasnął obcasami, wlepił oczy w swego dowódcę. Potem powiedział: - Straty mogły być większe. Sytuacja była niezwykle niebezpieczna. Ale sukcesy usprawiedliwiają...
       - Czy polegli zostali już pogrzebani?
       - Tak jest. Odnośne rozkazy zostały wydane.
       - Listy do rodzin?
       - Tak jest. Szef pisze je właśnie. Do rodziny kaprala zostanie ponadto zgodnie z przepisami wysłana depesza.
       - Polegli za Führera i Wielkie Niemcy?
       - Tak jest, panie pułkowniku. To przecież ogólnie przyjęta formuła.
       Luschke obrzucił Witterera zimnym spojrzeniem. Potem powiedział: - Niech się pan stąd wynosi! Niech się pan zamelduje u swego dowódcy dywizjonu, u kapitana Wedelmanna.
       - U kogo? - zapytał Witterer nie wierząc własnym uszom.
       - U kapitana Wedelmanna. A teraz niech mi pan wreszcie zejdzie z oczu! Krzyż Żelazny podrzucę panu kiedyś przy sposobności.
       Żołnierze otaczali kołem otwartą mogiłę. Ze stu dwudziestu pozostało ich trzydziestu ośmiu. Zjawili się wszyscy dobrowolnie. Nałożyli hełmy i pasy.
       - Złóżmy ich do grobu - powiedział ogniomistrz Asch. Żołnierze bez głowa podnieśli z ziemi ciała poległych owinięte w brezent i przenieśli je nad otwartą mogiłę. Stał w niej
       Kowalski. Przyjmował kolejno zwłoki i układał je pieczołowicie obok siebie.
       Skończywszy tę robotę wylazł z mogiły i stanął obok Ascha patrząc uporczywie w zapełniony dół. Żołnierze podeszli bliżej.
       Ogniomistrz Asch powiedział: - Grzebiemy tutaj kaprala Vierbeina i obsługę jego działa. Nikt nie wie dokładnie, w jaki sposób zginęli. Kiedyśmy ich znaleźli, żaden z nich już nie żył. Jedno jest pewne: należy przypuszczać, że żaden nie umarł chętnie. Można powiedzieć, że zmarli mężnie. Tylko że nikt nie wie dokładnie, co to jest męstwo. Może to być spokój przed śmiercią, poddanie się temu, co się nazywa losem. Nie słyszałem, żeby któryś z tych ośmiu krzyknął, nie widziałem, żeby któryś z nich zapłakał - wojna srożyła się zbyt głośno.
       Ogniomistrz Asch zakończył następującymi słowami: - Nikt nie wie dokładnie, czy ponieśli ofiarę, czy też stali się ofiarami. Nie żegnam ich tylko jako kolegów. Johannes Vierbein był moim przyjacielem, niektórych z nich nieraz w ciągu tych dwóch i pół lat spotykałem na mojej drodze. Widywałem się z nimi chętnie. Innych zaledwie znałem. Ale możemy zginąć tak samo jak każdy z nich l to nas wszystkich łączy.
       Asch zamilkł. Milczeli również żołnierze stojący nad mogiłą. Twarze ich były nieruchome. Nikt nie płakał.
       Szare niebo patrzyło na nich wszystkich obojętnie.
       
       Ten Vierbein - powiedział kapral Soeft otwierając nową skrzynię - był zawsze biednym frajerem.
       - To był przyzwoity chłop - rzucił Bock szorstko.
       - Moim zdaniem to się inaczej nie mogło skończyć! Był napiętnowany. Nieraz pytałem siebie, kiedy i jak będzie gryzł ziemię.
       Starszy ogniomistrz sięgnął do otwartej skrzyni, wyciągnął tabliczkę czekolady i odgryzł kawałek. - Z polecenia Witterera napisałem do jego krewnych, że był bohaterem. Był nim też, o ile w ogóle bohaterowie istnieją.
       - A jeżeli istnieją świnie, to Witterer jest jedną z nich.
       - Vierbein nie żyje - powiedział Bock żując czekoladę - a Witterer żyje i jest tutaj dowódcą baterii. Czy pojmujesz tę delikatną różnicę?
       - Masz rację, przywrócić do życia nie potrafimy nikogo. Ten, kto żyje, ma z życia więcej.
       - A jednak - zauważył Bock - śmierć ta niezupełnie do Vierbeina pasuje. Moim zdaniem powinien był umrzeć trochę inaczej.
       - Jakże to?
       - Mógłby zamarznąć! - powiedział Bock. - Przypuśćmy, że stał gdzieś na posterunku i nie został zluzowany. I cóż się dzieje? Zamarza. Taki Vierbein wolałby zamarznąć na śmierć, niż zejść z posterunku.
       - W zasadzie zupełnie słusznie - zgodził się Soeft. - Dochodzi jednak do tego drobna okoliczność - nie mógł bowiem opuścić swego posterunku, nawet gdyby chciał. Jego własny kapitan nie dał mu po. temu okazji. Powiedziałeś coś?
       - Czekolada jest wspaniała.
       - Mam tego sześć skrzyń.
       
       Kapitanowie Wedelmann i Witterer stali nad świeżo usypaną mogiłą i patrzyli na krzyż, na którym wisiał podziurawiony kulami hełm.
       Napis na tablicy głosił: "Tu spoczywa kapral Vierbein z obsługą swego działa". Potem następowało siedem nazwisk poległych żołnierzy. Poniżej można było odczytać: "Polegli, ponieważ byli żołnierzami".
       - Polegli powiedział kapitan Witterer - za Führera i Wielkie Niemcy. Pan szczególnie, panie kapitanie, będzie umiał to chyba ocenić.
       - Kapral Vierbein był mi bardzo bliski - powiedział Wedelmann.
       - Jak każdy chyba żołnierz baterii.
       - Jak żaden inny.
       - No tak, ale musimy przecież ponosić ofiary.
       - Wraz ze śmiercią Vierbeina straciliśmy najprzyzwoitszego człowieka, jakiego kiedykolwiek znałem. Mam niemal uczucie, że bez niego wojna stanie się nie dość czysta.
       - Ależ prószŤ; pana, panie kolego!
       - Nie jestem pańskim kolega! - powiedział Wedelmann i odszedł.
       
       Pułkownik Luschke długo przyglądał się ogniomistrzowi Aschowi. Potem spojrzał na Wedelmanna, który stał obok niego. Wysłuchał ich meldunków i milczał.
       - Żyjemy - powiedział wreszcie - w wielkiej epoce.
       A w wielkich czasach niejedno jest niezwykłe. Jak wielkie są te czasy, czytamy o tym codziennie. - Sięgnął półleżący na stole stos rozkazów dziennych, przysunął go do siebie i zaczął przerzucać poszczególne kartki.
       Zacytował z pierwszego rozkazu: Führer i Wódz Naczelny: Przyleciałem więc do was, by wyczerpać wszystkie środki, ułatwić waszą walkę, obronną i zmienić ją w końcu w zwycięstwo. Jeżeli każdy z was dopomoże mi w tym, uda nam się to i tym razem przy pomocy Wszechmocnego.
       Zacytował z rozkazu drugiego: Generał dowodzący: Leżą za nami dni najsilniejszych przeżyć historycznych. Kiedy Führer powiedział nam w Kwaterze Głównej, że nasza dzielna obrona przeszła jego oczekiwania, i kiedy oburącz uścisnął moją dłoń, przyjąłem ten uścisk jako podziękowanie dla was, jego żołnierzy.
       Zacytował z rozkazu trzeciego: Dowódca dywizji: Dywizja osiągnęła w licznych ciężkich walkach równie liczne, wspaniałe sukcesy. Stało się to możliwe jedynie dlatego, że każdy spełniał na swoim posterunku bez wahania swoje obowiązki. Niechaj tak będzie i w przyszłości!4
       Pułkownik odsunął na bok papiery i mrugnął okiem w stronę ogniomistrza Ascha. - Oto - powiedział po chwili - parę próbek z wielkiej epoki, w której wolno nam żyć. Co o tym myślicie, Asch?
       - Czy muszę to powiedzieć, panie pułkowniku?
       - A pan. panie kapitanie Wedelmann?
       - To samo, panie pułkowniku.
       - Jeszcze jedna próbka - powiedział Luschke. - Tym razem zacytuję marszałka polnego: Kategorycznie wymagam od was wszystkich, żołnierze podległych mi oddziałów, świadomej, fanatycznie wzrastającej i w każdym wypadku bezwarunkowej woli zwycięstwa. Rozkazuję, by na znak naszej wspólnej woli walki dodawano do każdego hasła dnia słowa: "Żaden żołnierz nie będzie ode mnie lepszy!"
       Wedelmann patrzył w kąt z zakłopotaną miną i machinalnie obciągał na sobie mundur. Asch irytował się strasznie, dając bez żenady do zrozumienia, że cytaty te uważa za szczyt głupoty. Pułkownik Bulwa uśmiechał się szyderczo.
       Po chwili powiedział: - Mój rozkaz dzienny brzmi następująco: Dajcie temu Wittererowi dobrze po łapach i przestańcie już cackać się ze świntuchami.
       
       Telegram donoszący o tym, że kapral Vierbein zginął "za Führera i Wielkie Niemcy, przykładnie, mężnie walcząc do ostatniego tchu", dotarł do rąk starego Ascha.
       Przeczytał go i upuścił na stół, przy którym siedziała Ingrid. Milczał przez długą chwilę, potem bez słowa podsunął telegram córce.
       Rzuciwszy nań okiem Ingrid pobladła i westchnęła ciężko. Po czym powiedziała: - Dzielny był z niego żołnierz.
       - Teraz jest martwym żołnierzem - odezwał się stary Asch. - Mamy takich setki tysięcy.
       - "...przykładnie i mężnie walcząc do ostatniego tchu" - czytała Ingrid.
       - Zanim umarł, zawołał pewnie: "Niech żyje Führer i Wielkie Niemcy".
       - Wielu tak umiera - powiedziała Ingrid ze smutną dumą.
       - Tak się przynajmniej czyta! - oświadczył stary Asch twardo. - W depeszach, listach i sprawozdaniach gazetowych. Gdyby temu wierzyć, cały front musiałby być pełen tych okrzyków. Ale ja im nie wierzę!
       - Ojcze!
       - Muszą być tacy, którzy przed śmiercią przeklinają i jego, i jego Wielkie Niemcy. Muszą! Inaczej wszyscy zdechniemy.
       Jeden tylko człowiek płakał po Vierbeinie. Była to Lora Schulz. Poza nim nie istniał na świecie nikt, kogo mogłaby opłakiwać.
       - Dla takich Niemiec umierać nie chcę - powiedział ogniomistrz Asch.
       - Kto cię o to pyta? - chciał wiedzieć Kowalski.
       - Muszą być inne Niemcy, dla których warto będzie umrzeć.
       - Człowieku - powiedział Kowalski. - Może nawet powstaną kiedyś Niemcy, w których przyjemnie i zabawnie będzie żyć!

KONIEC TOMU DRUGIEGO
1 Gra słów: Eber - dzik, dzika świnia; Wein - wino.

2 Arsch (niem.) - dupa.

3 Nieprzetłumaczalna gra słów - "die Karte" w języku niemieckim oznacza zarówno mapą, jak i kartę do gry.

4 Cytaty powyższe są, z niewielkimi zmianami, autentyczne (przyp. aut.).

