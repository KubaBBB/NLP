Autor: Kristine Kathryn Rusch
Tytul: POCAŁUNEK ANIOŁA 

(Spirit Guides)

Z "NF" 4/96

Los Angeles. Miasto Aniołów.

     Kincaid wlókł się w dół Hollywood Boulevard, depcząc 
kryte gumą gwiazdy na chodniku. Samochody pędziły obok, 
klaksony trąbiły, turyści gapili się. Ludzie stojący 
przed chińską restauracją Graumanna z całych sił przyciskali 
do siebie torby, zawijali się w wiatrówki najmocniej, 
jak tylko się dało. Prostytutka opierała się o okratowane 
okno apteki na rogu. Makijaż miała tak mocny, że w gorących 
promieniach słońca przypominał maskę.  
     Kincaid był całkiem roztrzęsiony po niedawnej 
strzelaninie. Szaleniec otworzył ogień do ludzi w pobliskim 
barze Burger Joint. Zanim trzech przechodzących ulicą 
mężczyzn wpadło do środka i obezwładniło go, zdążył zabić 
czterech klientów i troje z pracujących za ladą nastolatków. 
Pół tuzina innych strzałów, oddanych na ślepo, zostawiło w 
ścianach dziury wielkości pięści, roztrzaskało ramy obrazów, 
zrobiło idealnie okrągły otwór w samym środku reklamowego 
tekturowego cheesburgera.  
     Przybył o dwie minuty za późno. W drodze do domu 
usłyszał wiadomość przez policyjne radio, ale przy tak 
wielkim ruchu nie dało się dość szybko manewrować. Chryste, 
przecież niektórzy z ludzi, którzy nie chcieli go 
przepuścić, mogli mieć krewnych w tym barze. I tak pojawił 
się na miejscu jako pierwszy przedstawiciel władzy, tylko po 
to, żeby zobaczyć mordercę związanego na krześle, stojących 
nad nim mężczyzn, kobiety tulące do siebie płaczące dzieci, 
a na brudnej podłodze krew i ciała pomieszane z frytkami.  
     Mała, mająca nie więcej niż trzy lata dziewczynka 
złapała go za rękaw i wskazała na jedno z ciał, młodego, 
smukłego mężczyznę w podkoszulce, podartych dżinsach i 
adidasach, którego twarz była już tylko krwawą miazgą.  
     - Pomóż mu - wyszeptała głosem, który złamał Kincaidowi 
serce.  
     Zanim pojawili się kolejni policjanci, zdążył nałożyć 
podejrzanemu kajdanki, ogrodzić teren i spisać nazwiska 
świadków. Nadjechały trzy wozy, a w nich mundurowi o 
świeżych twarzach, za nimi spóźniony o prawie pięć minut 
oddział specjalny i karetki pogotowia.  
     Kincaid zapalił drżącymi dłońmi papierosa. 
     - Teren jest wasz - oznajmił, po czym wyszedł na 
zatłoczoną, zalaną słońcem ulicę.  
     Zatrzymał się przed hotelem Roosevelt i spojrzał w 
szybę. Tenisówki miał poplamione na czerwono, długa, brązowa 
smuga schnącej krwi znaczyła dżinsy. Papieros wypalił się do 
końca między jego poplamionymi nikotyną palcami. Wyrzucił go 
i przydeptał na gwieździe upamiętniającej jakąś filmową 
sławę, której nazwisko nic mu nie mówiło.  
     Wewnątrz hotelu widział palmy w donicach i minioną 
świetność.  Zdjęcia przedstawiające dawno zmarłe gwiazdy 
kina zdobiły balkon drugiego piętra. Przez ostatnie 
dziesięciolecie zarząd przywrócił "Rooseveltowi" splendor z 
lat dwudziestych, kiedy to odbywała się tu pierwsza 
ceremonia wręczenia nagród Akademii Filmowej. Kiedy Kincaid 
przyjechał do LA, spędzał tu dużo czasu, wyobrażając sobie 
mocno wycięte suknie, brzęk kieliszków szampana, oklaski 
towarzyszące ogłoszeniu zwycięzców. Poszukiwał tego rodzaju 
piękna, które istnieje wyłącznie na celuloidzie, jest tylko 
wytworem odpowiedniej gry świateł i cieni, niczym więcej.  
     El Pueblo de Nuestra Senora la Reina de los Angeles de 
Porciuncula.  
     Miasto Naszej Pani, Królowej Aniołów z Porciuncula.  
     Nic nie wiedział na temat Aniołów z Porciuncula, nie 
miał pojęcia, dlaczego Filip de Neve w 1781 r.  nazwał 
miasto na ich cześć. Podejrzewał, że chodziło o coś w 
rodzaju proroctwa, ale nie miał pewności.  
     To były upadłe anioły.
     Co do tego nie miał wątpliwości.
     Westchnął, otarł brudną ręką pot z czoła, po czym 
wrócił do samochodu, wiedząc, że czeka go kolejna noc bez 
domu i snu.  

     Wysoki i szczupły Kincaid żył papierosami, kawą, 
czekoladą i whisky. Pięć lat temu zgodził się, żeby 
zatrudnił go Departament Policji Miasta Los Angeles, chociaż 
oficjalnie nie przeszedł żadnego szkolenia. Po kilku 
przypadkowych spotkaniach i nocy spędzonej w celi - póki nie 
wyjaśniło się, że Kincaid nigdy nie zbliżył się nawet do
miejsca zbrodni - poznał Davisa, miejscowego szefa. Davis miał 
obojętne spojrzenie człowieka, który widział już zbyt wiele 
i dobrze wiedział, dzięki teczkom z aktami i dowodom, które 
miał przed oczami, że Kincaid jest zbyt cenny, by mógł sobie 
pozwolić na jego utratę. Mianował go policyjnym wywiadowcą i 
nigdy nie przydzielał mu partnera.  
     Kincaid nikomu nie opowiadał, co właściwie robi.  
Większość gliniarzy, z którymi pracował, do końca nie miała 
o niczym pojęcia. Obchodziło ich jedynie to, że gdy 
Kincaid brał robotę, sprawcy byli znajdowani, śledztwa 
kończone, akta zamykane. Pracował samotnie i miał wyniki.  
     Do tej sprawy go nie potrzebowali. Zabójcę złapano na 
miejscu zbrodni. Jego zadaniem było tylko napisać raport, a 
potem mógł wrócić do domu, wyrzucić tenisówki na śmietnik, 
uprać dżinsy i czekać na nadejście kolejnego dnia.  
     Jednak nie było to takie proste. Jeszcze długo po tym, 
jak jego koledzy odjechali, on siedział w swoim samochodzie, 
oliwkowym Green 1968 Olds, gdzie z lusterka zwisał zużyty 
odświeżacz powietrza w kształcie choinki. Ręce mu 
drżały, nozdrza wypełniał zapach krwi i hamburgerów, 
wciąż słyszał krostowatego chłopaka, łkającego nad ciałem 
martwego współpracownika. Te obrazy pozostaną w jego 
pamięci, jak wszystkie inne. Jego mózg był bliski 
przeładowania. Od dawna. Ale słowa małej dziewczynki, 
błaganie w jej głosie, okazały się czymś, czego nie był już 
w stanie znieść.  
     Od dwudziestu lat starał się uciec, lądując w coraz to 
nowym mieście, z coraz to nowymi problemami.  Strzelaniny na 
parkingach w Oklahomie, ataki bombowe w Nowym Jorku, 
morderstwa w restauracjach, domach towarowych i prywatnych 
samochodach. Przemoc otaczała go zewsząd, był w pułapce.  
     Tym razem powinni już chyba pozwolić mu uciec. 
     Prostytutka zapukała w okno jego samochodu.  Zdawało mu 
się, że nawet przez zakręconą szybę czuje zapach potu i 
perfum. Ramiona miała całe w piegach, tani elastyczny gorset 
zjechał w dół, ujawniając górną część brązowego sutka.  
     Potrząsnął przecząco głową, przekręcił kluczyk w 
stacyjce i chwycił za dźwignię skrzyni biegów. Olds ożył z 
rykiem, a wraz z tym przyszedł strumień adrenaliny, wywołany 
uczuciem paniki. Kincaid wyjechał z parkingu; mijając 
prostytutkę, ruszył w dół bulwarem w stronę najbliższego 
wyjazdu na autostradę.  
     Zniknie z policji Los Angeles równie tajemniczo, jak 
się w niej pojawił. Zatrzymał się tylko na tak długo, by 
zabrać swoje ubrania, karty kredytowe i ręcznie malowany 
kubek do kawy, który nastolatka z Galverston dała mu 
dwadzieścia lat temu, mylnie sądząc, że uratował jej życie.  
     Po raz ostatni włączył się w nieustający potok 
samochodów, wyłączywszy radio i zaciskając zbielałe ręce na 
kierownicy. Pojedzie do Big Bear, w góry, tam, gdzie nie 
ma ludzi ani zbrodni, gdzie nie będzie nic prócz niego 
i lasu.  
     Odjeżdżał od aniołów.
     Przynajmniej taką miał nadzieję.

     Kincaid jechał przed siebie, póki nie zdał sobie sprawy 
z tego, że jest na drodze do Las Vegas. Zjechał na pobocze, 
zatrzymał Oldsa i pochylił głowę w niemym proteście 
przeciwko dalszej podróży w tym kierunku. Wiedział jednak, 
że nawet jeśli nie pojedzie, i tak obudzi się w Vegas, w 
swoim samochodzie, na parkingu.  Zdarzało się tak już 
przedtem.  
     Nie pamiętał, kiedy właściwie skręcił nie tam, gdzie 
trzeba, ale tak właśnie miało być. Po prostu mówiły mu, że 
praca nie została jeszcze skończona, praca, do której go 
zmusiły, gdy był jeszcze małym chłopcem.  
     Szybkim, wściekłym ruchem wyskoczył z Oldsa i 
potrząsnął pięścią w kierunku pełnego gwiazd pustynnego 
nieba.  
     - Nie mogę już dłużej, słyszycie?
     Ale żaden kształt nie przeleciał na tle księżyca, 
anielskie skrzydła nie dotknęły jego policzka, żadna 
odpowiedź nie wypełniła jego serca. Mógł wprawdzie zawrócić, 
ale ta droga zaprowadziłaby go tylko z powrotem do Los 
Angeles, z powrotem do ludzi, do morderstw, do małych 
dziewczynek stojących w kałużach krwi. Wiedział, jakie jest 
Los Angeles. Może w Vegas pozwolą mu odpocząć parę dni.  
     Las Vegas założono pod koniec XVIII wieku, tak samo, 
jak LA, ale miasto zaczęło rozwijać się dopiero w 1905 r. (a 
pięć lat później omal nie zniszczyła je powódź). Myślał, że 
może młodość i świeżość przyniesie jakąś odmianę, ale 
jak tylko wjechał w obręb miasta, poczuł krew płynącą pod 
powierzchnią.  Rozpacz i bezradność dotarły już do każdego 
zakątka Ameryki, nadzieja zniknęła. Tyle że tutaj rozpacz 
mieszała się z dzwonkami automatów do gry i zapachem 
pieniędzy.  
     Chciał zatrzymać się w hotelu MGM Grand, ale Olds 
odmówił wjechania na parking. Zgodził się za to na tani, 
podupadły hotelik przy końcu głównej ulicy, z kiepskimi kapami 
na łóżkach i hałaśliwym klimatyzatorem, z którego woda kapała na 
cienki, brązowy dywan. Zasnął tam, otoczony bezpieczną 
ciemnością zapewnianą przez grube zasłony i miał sen.
     Anioły unosiły się nad nim, a skrzydła miały tak 
długie, że końcami piór muskały jego twarz. Kiedy na nie 
patrzył, owijały nagle skrzydła wokół swych ciał i rzucały 
się niczym orły w stronę ziemi, cofając się w ostatniej 
chwili, gdy betonowa powierzchnia autostrady była tuż-tuż. 
On sam leżał na łóżku, bezradny, wiedząc, że za każdym 
razem, gdy końce długich piór dotykały ziemi, przemoc 
musiała pojawić się gdzieś, gdzie nigdy wcześniej jej nie 
było.  
     Obudził się, wstrząsany kaszlem, jaki dręczy człowieka 
palącego trzy paczki papierosów dziennie. Język miał cały 
spuchnięty, czuł na nim smak nikotyny i kiepskiej kawy. 
Sięgnął do nocnego stolika, zapalił lampkę z brązowym 
kloszem, potem chwycił zapalniczkę i papierosa z paczki 
leżącej na kryształowej popielniczce. Ręce wciąż mu drżały, 
w pokoju panowała cisza zakłócana tylko przez jego ciężki 
oddech.  Dopiero w tej ciszy zrozumiał, że we śnie słyszał 
wciąż łkanie pryszczatego chłopca.  

     To stało się tuż przed świtem. Kobiecy krzyk na 
zewnątrz, urwany w połowie, potem przyprawiający o mdłości 
odgłos uderzenia i kroki. Wiedział, że coś takiego się 
wydarzy od chwili, w której samochód odmówił wjechania na 
parking Grandu. I musiał zareagować, czy chciał, czy nie.  
     Kincaid stracił tylko tyle czasu,  by nałożyć 
spodnie, upewniwszy się przy tym, że portfel jest w tylnej 
kieszeni. Potem chwycił klucz i wyszedł z pokoju.  
     Jego okno wychodziło na basen w kształcie nerki z 
błękitnych kafelków, zbudowany pod koniec lat 
pięćdziesiątych. Światła na tarasie paliły się całą noc, 
dzięki czemu nie miał problemu ze znalezieniem drogi 
przez wewnętrzny dziedziniec. W półmroku dostrzegł 
jeszcze jedną biegnącą postać, przysadzistego mężczyznę w 
mundurze agencji ochrony. W powietrzu wisiał zapach chloru, 
wciąż się utrzymywała wysoka pustynna temperatura, mimo 
że zbliżał się już świt. Na powierzchni wody unosiły się 
liście i martwe owady, zaś ogrodowe meble pokrywała taka 
warstwa brudu, że Kincaid dopiero po chwili zrozumiał, iż w 
zasadzie były białe.  
     Ochroniarz dotarł już na miejsce, jego ziemista twarz 
pozieleniała. Kincaid doszedł do niego, zatrzymał się i 
spojrzał.  
     Ciało leżało zwinięte w kłębek za trampoliną. Jedno 
spojrzenie na poplamioną krwią twarz kobiety, jej obrzmiałą 
i posiniaczoną szyję, połamane paznokcie i już wiedział.  
     Wszystko.
     - Lepiej zadzwonię na policję - wyjąkał ochroniarz, ale 
Kincaid pokręcił głową. Wiedział, że jeśli zostanie teraz 
sam na sam z ciałem, następne parę dni spędzi w areszcie.  
     - Ja to zrobię. - Wrócił do swojego pokoju, 
spakował skromny dobytek i ustawił obok drzwi. Potem 
wykręcił 911 i zgłosił morderstwo. Nałożył koszulę, zanim 
wyszedł z powrotem na zewnątrz.  
     Ochroniarz ocierał usta wierzchem dłoni. Śmierdziało 
wymiotami. Kincaid nie powiedział nic.  Razem czekali na 
przybycie przedstawicieli prawa Nevady - chudego wywiadowcy 
w cywilu, z oczami zaczerwienionymi od braku snu, oraz jego 
partnerki o bujnych kształtach, niezwykle oficjalnej w swoim 
błękitnym mundurze.  
     Podczas gdy kobieta podawała przez radio szczegóły 
do centrali, ochroniarz opowiadał swoją wersję: że robił 
właśnie obchód i usłyszał parę kłócącą się przy basenie.  
Mężczyzna przewrócił kobietę na ziemię i uciekł przez 
kasyno. Kobieta nie wstała, więc ochroniarz postanowił 
sprawdzić, co się z nią stało, zamiast gonić mężczyznę.  
Kincaid zjawił się minutę albo dwie później.  
     Detektyw zwrócił obojętne spojrzenie na Kincaida.  Ten 
wyjął swoją odznakę policyjną z Los Angeles, a potem 
wyjaśnił detektywowi, że nazwisko mordercy brzmi Luther 
Hardy i że zabił tę kobietę dlatego, gdyż jej wściekłość na 
niego była tą ostatnią kroplą w dniu, w którym przegrał przy 
ruletce w Mirage większość ze wspólnie przez nich 
zaoszczędzonych dziesięciu tysięcy dolarów.  Nawet teraz, 
gdy oni tu rozmawiają, on siedzi przy jedynym czynnym 
jeszcze stole w Circus Circus, stawiając 25 dolarów na 
czerwone.  
     Kincaid oczekiwał na oznaki niedowierzania, ale 
detektyw w cywilu skinął tylko głową, podziękował mu, zabrał 
swoją partnerkę i ruszył w stronę Circus Circus, zostawiając 
na straży przy ciele nie ochroniarza, lecz Kincaida.  
Kincaid potarł nos palcami, starając się powstrzymać 
narastający ból głowy i czując na sobie podejrzliwy wzrok 
drugiego mężczyzny. Zawsze umiał ich wybierać, tych, którzy 
widzieli już wszystko, których doświadczenie i wpadki 
nauczyły sprawdzać każdy ślad, jaki tylko się nadarzył. Jak 
Davis. Tylko, że dla tego policjanta Kincaid był kimś 
zupełnie nie znanym, dlatego po jego powrocie nie obędzie 
się bez tysięcy pytań.  
     Pytań, na które Kincaid nie miał już siły odpowiadać.  
     Podał ochroniarzowi swój numer pokoju, powlókł się tam, 
zabrał swoje rzeczy i wymeldował z hotelu.  Wyliczył, że 
zanim odkryją jego wyjazd, on będzie już w połowie drogi do 
Phoenix. Zadzwonią do policji w Los Angeles, a Davis 
zrozumie, że Kincaid odszedł na dobre. Może zapali dla niego 
wieczorem świeczkę, wiedząc, że jedyny talent, jaki Kincaid 
posiada, wciąż ma kontrolę nad jego życiem.  

     Jak pierwszy lepszy turysta, Kincaid zatrzymał się przy 
Tamie Hoovera. O ósmej rano stał na tej niesamowitej 
betonowej konstrukcji, wpatrując się w błękit spienionej 
rzeki Kolorado płynącej w dole.  Anioł przeleciał obok 
niego, złożył skrzydła, owijając je wokół ciała i runął w 
dół niczym drapieżnik na upatrzoną ofiarę. Zniknął w blasku 
światła odbitego od wody, a Kincaid zamarł, pełen zarazem 
strachu i nadziei, że zobaczy, jak ociekający wodą anioł 
wzniesie się w górę.  
     Takie wizje prześladowały go, odkąd skończył trzynaście 
lat. Był w katedrze Św. Patryka, razem z matką, gdy jeden z 
aniołów z witraża opuścił swoje okno, zbliżył się i 
pocałował go, a potem musnął skrzydłami księdza będącego 
gościem na mszy. Ksiądz nie poczuł piór łaskoczących jego 
twarz i szyję, ale zginął następnego dnia w bandyckim 
napadzie przed stacją metra, na skrzyżowaniu sześćdziesiątej 
trzeciej i Lexington.  
     Kincaid nie widział samego napadu, ale jego pociąg 
wjechał na stację kilka sekund po śmierci księdza.  
     Minęło dobrych parę lat, zanim Kincaid zaczął się 
wreszcie zastanawiać, dlaczego nie zabił go pocałunek 
anioła. I chociaż odpowiedzi wciąż nie znał, wiedział też, 
że jego dodatkowy zmysł pojawił się tego właśnie ranka. 
Wystarczyło, by tylko spojrzał na ciało, a już wiedział, kto 
pozbawił je ducha i dlaczego. Wiedza ta, w całej swojej 
grozie, pozostawała w jego pamięci.  Kłębiły się tam twarze 
zamarłe w agonii, każdy strzał był chwilą gwałtownego bólu, 
która wypalała ranę w jego umęczonej duszy.  
     Za młodu wierzył, że potrafi zniszczyć ból, że otrzymał 
ten dar po to, by mógł wytępić wszystkie koszmary. Pojawi 
się niczym święty Jerzy i pokona smoka prześladującego 
wioskę. Ale koszmary były równie stare jak sam czas i 
zamiast je zniszczyć Kincaid mógł je tylko obserwować i 
powtarzać innym, co dostrzegł dzięki swojemu dodatkowemu 
zmysłowi. Kiedy był trochę starszy, sądził, że używając 
swych zdolności do chwytania sprawców będzie mógł jakoś 
pomóc, ale ludzie nadal ginęli, każdego roku więcej, a ta 
mała dziewczynka w Burger Joint dodała tę ostatnią kroplę, 
która przepełniła czarę.  
     Pomóż mu.
     Kincaid nie potrafił czynić takich czarów.
     Anioł wzleciał w górę, ponad ściany kanionu, a z jego 
piór skapywały krople - dokładnie tak, jak Kincaid się 
obawiał. Gdzieś w promieniu dwustu mil ktoś zginie brutalną 
śmiercią, bo anioł dotknął ziemi. Kincaid zgarbił się w 
słońcu poranka, potem odwrócił i poszedł do samochodu. 
Kiedy wsiadł, nie włączył radia, żeby wiadomości o 
najnowszej zbrodni, gdy już się wydarzy, nie dosięgnęły go.  
     Ale nie uda mu się pozostać na zawsze w nieświadomości. 
Włączy telewizor w hotelu albo minie rząd gazet w kiosku 
przed restauracją i informacja sama mu się zaprezentuje, 
wyraźnie i czytelnie - jak zwykle, jakby na niego spadała 
odpowiedzialność, jakby miał na te wydarzenia jakikolwiek 
wpływ.  

     Samochód zaprowadził go do Phoenix. Z autostrady miasto 
wyglądało jak rząd betonowych alejek, pokrytych liniami 
wymalowanymi przez maszyny. Przy bocznych uliczkach rzędy 
wypielęgnowanych trawników i schludnych domków, zdecydowanie 
za dużo restauracji ze striptizem oraz obowiązkowy dom 
towarowy. Wstąpił do meksykańskiego baru, żeby coś zjeść, 
oglądając przy tym lokalne wiadomości w telewizji i nagle 
zdał sobie sprawę z tego, że może jednak nie usłyszy o 
przestępstwie. Skończył posiłek i wyszedł z baru przed 
rozpoczęciem ogólnokrajowego dziennika.  
     O północy nadal był w Phoenix, ale nie znalazł jeszcze 
hotelu. Nie chciał spać, nie chciał, by zaprowadzono go do 
kolejnego miejsca, gdzie ktoś miał zginąć. Siedział samotnie 
przy małym stoliku w eleganckim lokalu ze striptizem, 
popijając whisky, która nie przepalała mu tak gardła, jak 
kupowany zazwyczaj tani alkohol. Striptizerek był cały 
legion, wszystkie młode, z wysokimi, twardymi piersiami i 
odpowiednimi tyłkami. Niektóre miały długie, szczupłe nogi, 
główną atrakcją innych był biust. Jednak żadna do niego nie 
podeszła, jakby nad jego głową świecił jakiś napis, nie 
zezwalający kobietom na zbliżanie się. Pił, dopóki nie 
poczuł działania alkoholu - nie wiedział już, ile właściwie 
było tych drinków - i bardzo zaskoczyło go to, że nikt tego 
nie zauważa.
     Nawet po pijanemu nie był w stanie się odprężyć, nie 
był w stanie się śmiać. Radość opuściła go całe wieki temu.  
     Kiedy pojawił się przed nim anioł, początkowo wziął go 
za kolejną striptizerkę, wyższą od pozostałych, owiniętą w 
skrzydła z lśniącego materiału. Potem anioł rozwinął i 
rozpostarł skrzydła, powoli, jak w tańcu, a Kincaid 
dostrzegł, że jego twarz nie ma żadnych rysów, a ciało jest 
tłuste i pozbawione sutków, jak u motyla.  
     Uniósł kieliszek w jego kierunku. 
     - Znowu mnie pocałujesz? - zapytał. Myśli w jego głowie 
wydawały się jasne, jednak słowa były niewyraźne i 
bełkotliwe.  
     Anioł nie powiedział nic - pewnie nie mógł mówić, skoro 
nie miał ust. Po prostu wyjął mu z dłoni kieliszek i 
odstawił na stół. Potem chwycił go za rękę, postawił na nogi 
i wyprowadził z pokoju jak krnąbrne dziecko. Kincaid 
zastanawiał się mętnie, jak też musi wyglądać, zataczając 
się samotnie wśród tłumu ludzi, z prawą ręką wyciągniętą 
przed siebie.  
     Kiedy poczuł na twarzy świeże powietrze, whisky 
podeszła mu do gardła niczym kula. Zataczając się, odszedł 
od muskularnych portierów za donicę z kaktusem i 
zwymiotował, podczas gdy anioł stał obok niego niczym posąg. 
Po chwili Kincaid wyprostował się i wytarł usta pogniecioną 
chusteczką, którą wyjął z tylnej kieszeni spodni. Wciąż 
czuł się pijany, ale już nie tak zamroczony.  
     Potem anioł uniósł go w ramionach. Jego ciało było 
miękkie i chłodne, jakby w ogóle nie zawierało życia. 
Trzymał go na rękach jak małe dziecko i lecieli w górę, 
dopóki miasto nie zamieniło się w morze migotliwych 
światełek.  
     Wiatr rozczochrał mu włosy i rozbudził jeszcze 
bardziej. Ogarnął go dziwny spokój, ale uznał to za wpływ 
alkoholu. Kiedy już zaczął przyzwyczajać się do tej dziwnej 
sytuacji, anioł owinął swe skrzydła wokół ich ciał i runął w 
stronę ziemi.  
     Poruszali się tak szybko, że pęd powietrza był niczym 
uderzenie w twarz. Kincaid wrzeszczał - czuł jak krzyk 
wzbiera mu w gardle - ale nic nie słyszał. Przemknęli nad 
międzystanową autostradą. Samochody wydawały się 
wielkości mrówek. Anioł rozpostarł skrzydła, by wylądować.  
     Przybrał pozycję pionową i wylądował na pustym, 
obsypanym szkłem parkingu przed biurem agencji 
ubezpieczeniowej, której wejście było oklejone żółtą 
policyjną taśmą. Kincaid rozpoznał scenę z lokalnych 
wiadomości, które widział w barze: o ósmej rano wydarzył się 
tu dramat. Mąż postanowił sterroryzować żonę, która 
pracowała w biurze; chociaż padły strzały, nikt nie został 
ranny.  
     Przyglądał się budynkowi, czuł, jak z jego ścian 
promieniuje przerażenie niczym żar z pieca. Firma 
ubezpieczeniowa należała do starych - złote, ręcznie 
malowane litery na oknie były podrapane.  Wewnątrz dostrzegł 
przewrócone krzesło. Odwrócił się, by zapytać anioła, po co 
go tu przyniósł, ale anioł zniknął.  
     Kincaid stał przez chwilę na parkingu, jedną ręką 
trzymając się za brzuch, drugą za bolącą głowę.  Przelecieli 
całe mile. Wciąż miał przy sobie portfel, ale nie orientował 
się, gdzie może tu być automat.  
     I nie miał pojęcia, czego właściwie anioł od niego 
chciał.  
     Westchnął i ruszył przez parking. Kawałki szkła 
chrzęściły mu pod butami. Czuł suchość w ustach. W świetle 
latarni taśma policyjna wydawała się zdecydowanie zbyt 
żółta. Stanął na stopniu i zajrzał do środka, dobiegło go 
przytłumione echo tego, co działo się tu wcześniej - strzały 
policjantów, niski, pełen napięcia głos żony, dosadne, ciche 
słowa jej męża. Koło południa mąż wyszedł na zewnątrz, żeby 
zapalić - jego żona nie znosiła dymu papierosów - i 
zastrzelił bezpańskiego psa, by odstraszyć policjanta, który 
usiłował zajść go od tyłu.  
     Kincaid poczuł zapach śmierci. Poszedł za swoim węchem, 
za róg budynku. Tam, wśród żwiru i skąpych, pozbawionych 
kwiatów krzaczków róż, leżał na boku pies. Był kościsty i 
miał nakrapianą sierść. Język trochę wysuwał się z 
półotwartego pyska. Szkliste spojrzenie wydawało się podążać 
za Kincaidem. Ten zastanawiał się, jak to się stało, że 
dziennik pominął tak wzruszający fragment całej tej okropnej 
historii.  
     Telewizja w Los Angeles nie przegapiłaby tego.
     Biedny pies. Bezpański za życia, zapomniany po śmierci. 
Stojąc nad nim, widział jego ostatnie chwile - ekscytujący 
zapach jedzenia z policyjnych samochodów, nagle zmieszany z 
odorem ludzkiego strachu, lśniące oczy ludzkiego samca, a 
wreszcie ból, ostry, głęboki i ostateczny.  
     Kincaid przykląkł nad psem. Przez te wszystkie lata 
nigdy nie dotknął martwego, zimnego ciała, nigdy nie mógł do 
końca zrozumieć, jak coś może być żywe, a następnie w 
mgnieniu oka przestać żyć. Do tej pory uprzątnięcie ciał 
zawsze pozostawiał komuś innemu, ale tym razem nie było 
nikogo. Ciało psa zgnije w tym miejscu niedoszłej 
ludzkiej tragedii i nikt nawet nie zada sobie trudu, by je 
pochować.  
     Może właśnie dlatego anioł go tu przyniósł, by mu 
pokazać, że nie obeszło się jednak bez ofiar.  
     Zastanawiał się, jak pochować psa. Do dyspozycji miał 
tylko własne ręce. Dotknął miękkiej ziemi na różanej 
rabatce, niechcący muskając przy tym nadgarstkiem ogon 
zwierzęcia.  
     Pies zakasłał i spróbował się podnieść.
     Kincaid cofnął się tak szybko, że omal nie upadł.  Pies 
zakrztusił się, po czym zakasłał znowu, opryskując krwią 
krzaki, żwir i beton. Spojrzał na człowieka z mieszaniną strachu 
i bólu w oczach.  
     - Jezu - wymamrotał Kincaid.
     Rzucił się naprzód i chwycił psa pod łopatki.  Ciężki 
oddech zelżał, ogon poruszył się lekko na ziemi. Coś odbiło 
się od chodnika, Kincaid zobaczył toczącą się kulę 
rewolwerową. Pies wstał, zaskomlał, polizał jego dłoń, a 
potem odbiegł, by napełnić czymś pusty żołądek.  
     Kincaid siedział wśród szkła i żwiru, patrząc na swoje 
poplamione krwią dłonie.  
     Phoenix.
     Feniks.
     Mityczne stworzenie, które odradzało się ze swych 
popiołów, by żyć na nowo.  
     Był takim głupcem.
     Przez te wszystkie lata. Wszystkie te życia.
     Takim głupcem.
     Spojrzał na pełne gwiazd niebo. Anioł, który go tu 
przyniósł, stał nad nim jak nauczyciel pragnący się upewnić, 
że uczeń zrozumiał lekcję. Nie mógł przeżyć swojego życia na 
nowo, ale może, może uda mu się spełnić prośbę pewnej małej 
dziewczynki, która przemówiła głosem aniołów.  
     Pomóż mu.
     - Zabierz mnie z powrotem do Los Angeles - zwrócił się 
do anioła. - Do tych, co zginęli wczoraj.  


     W mgnieniu oka znalazł się z powrotem w Burger Joint. 
Zabójca, otyły mężczyzna z twarzą poznaczoną bliznami po 
trądziku i pustym wzrokiem, przywiązany był do krzesła przy 
oknie, nad nim stała grupka niespokojnych mężczyzn, zaś 
karabin opierał się o ścianę za nimi. Wszystkie dzieci 
płakały, rodzice przyciskali ich drobne twarzyczki do swoich 
ramion, usiłując nie dopuścić, by zobaczyły ten koszmarny 
widok. W powietrzu wisiał zapach hamburgerów i świeżej krwi.  
     Mała, nie mająca więcej niż trzy lata dziewczynka
złapała Kincaida za rękaw i wskazała na jedno z ciał, 
młodego, smukłego mężczyznę w podkoszulce, podartych 
dżinsach i adidasach, którego twarz była już tylko krwawą 
miazgą.  
     - Pomóż mu - wyszeptała głosem, który złamał Kincaidowi 
serce.  
     Pochylił się, ręce mu drżały, rozpaczliwie marzył o 
papierosie. Chwycił zwłoki za ramię. Powietrze ze świstem 
wdarło się do płuc, krew zagotowała się na resztkach twarzy. 
Na oczach Kincaida twarz pojawiła się na swoim miejscu, krew 
zniknęła. Młody człowiek wpatrywał się w niego wzrokiem 
pełnym przerażenia.  
     - Wszystko w porządku, przyjacielu? - zapytał Kincaid.  
     Mężczyzna skinął głową, a mała dziewczynka rzuciła mu 
się w ramiona.  
     - Jezu - powiedział ktoś z tyłu.
     Kincaid potrząsnął głową.
     - To zadziwiające, jak poważne mogą się wydawać rany, 
kiedy ktoś jest zalany krwią.  
     Nie czekał na odpowiedź, przeszedł do następnego ciała 
i jeszcze następnego. Żądza papierosa zmniejszała się z 
każdym dotknięciem, krew znikała bez śladu, jakby nigdy jej 
tu nie było. Kiedy dotarł za ladę, delikatnie odsunął 
pryszczatego chłopaka, łkającego nad ciałem martwego 
współpracownika i zawahał się.  
     Jeżeli tego też przywróci do życia, nie będą mieli za 
co zamknąć zabójcy.  
     Chłopak wstrzymał oddech, wpatrując się w Kincaida. Ten 
odwrócił głowę i spojrzał przez ramię na zabójcę, 
przywiązanego do krzesła przy wejściu. W ścianie były dziury 
wielkości pięści, jedna wybiła idealnie okrągły otwór w 
samym środku tekturowego modelu cheeseburgera z podwójnym 
bekonem. To wystarczy.  
     Chwycił chłopaka za ramiona, czując pod palcami 
zatłuszczony firmowy ubiór. Duch wślizgnął się z powrotem w 
ciało, jakby nigdy go nie opuszczał, rany zabliźniły się jak 
na filmie oglądanym od końca.  
     Wszystkie te lata. Wszystkie te zmarnowane życia.
     - Jak pan to zrobił? - dopytywał się pryszczaty 
chłopak. Jego twarz lśniła od łez.  
     - Stracił tylko przytomność - odparł Kincaid.
     Kiedy skończył, wyszedł na zewnątrz i spotkał tam 
policję zbierającą zeznania od świadków oraz nadjeżdżające o 
pięć minut za późno karetki.  
     - Teren jest wasz - oznajmił i ruszył na zalane słońcem 
i zatłoczone ulice.  
     Teraz będzie musiał wciąż pozostawać w ruchu. Koniec z
robotą w policji, z wygodnymi apartamentami. Musi 
zawsze pozostawać o jeden krok przed szokiem ofiary, jeden 
krok przed prasą, która kiedyś przecież wpadnie na ślad jego 
zdolności. Nie może pozwolić, by przyparli go do muru, bo ta 
moc nie podlegała jego woli.  
     Nadal znajdował się w pułapce.
     Zatrzymał się przed hotelem Roosevelt, zapalił 
papierosa i zerknął w szybę. Jego tenisówki były poplamione 
na czerwono, długa, brązowa smuga zasychającej krwi znaczyła 
dżinsy. Papieros wypalił się do końca między jego 
poplamionymi nikotyną palcami, zanim zdążył się choć raz 
zaciągnąć. Wyrzucił go, przydeptując na gwieździe 
upamiętniającej jakąś filmową sławę, której nazwisko nic mu 
nie mówiło.  
     Przez te wszystkie lata nigdy nie przyszło mu to do 
głowy. Pocałunek miał jakiś kosmiczny sens. Nawet Szatan, 
przywódca upadłych aniołów, był kiedyś ukochany przez Boga. 
Nawet Szatan musi żałować całego tego bólu, którego jest 
powodem.  On sam nigdy nie zostanie przyjęty z powrotem do 
nieba, ale może wykorzystać swą moc do naprawienia choćby 
części krzywd. Ale nie mógł zrobić tego osobiście, gdyż za 
każdym razem, gdy dotykał ziemi, powodował kolejną śmierć. 
Ale mógł dać moc uzdrawiania dziecku, które nauczy się i 
zdoła przygotować do swej roli.  
     Dłonie Kincaida wciąż drżały. Krew zastygła za 
paznokciami.  
     - Nigdy o to nie prosiłem! - wykrzyknął, ale ludzie 
mijający go ulicą nawet nie odwrócili głów. Krzyczący 
wariaci byli w Hollywood częstym zjawiskiem. - Nigdy o to 
nie prosiłem!  
     Anioły latały nad nim niczym orły, unosząc się, 
opuszczając, nurkując, ani razu nie zniżając się tak, by 
zaszkodzić Ziemi. Z ich pozbawionych rysów twarzy 
promieniowała jakaś radość. I chociaż nie chciał się do 
tego przyznać, on także odczuwał tę radość. 
     Chociaż nie zabije smoka, nie musi żyć wśród jego 
ofiar. Nareszcie będzie mógł coś zmienić. Pozwolił, by ręce 
opadły mu wzdłuż ciała i zastanawiał się, czy w hotelu 
zaprotestowaliby, gdyby spytał, czy może obmyć się tam z 
krwi. Właśnie miał o to poprosić, gdy bezpański pies otarł 
się pyskiem o jego udo.  
     - A niech to - powiedział, spoglądając w dół i 
rozpoznając cętkowaną sierść i ostrożne, lecz ufne 
spojrzenie. Spojrzał w górę i zobaczył nad sobą anioła. A 
zatem prezent za to, że w końcu zrozumiał. Położył dłoń na 
karku psa i zaprowadził go do Oldsa. Pies od razu wskoczył 
do środka, jakby doskonale znał ten samochód. Kincaid 
siedział przez chwilę bez ruchu, trzymając drżące dłonie na 
kierownicy.  
     Prostytutka zapukała w okno. Wydawało mu się, że przez 
zamknięte okno czuje zapach potu i tanich perfum. Jej dekolt 
był obsypany piegami, tani elastyczny gorset zjechał w dół, 
odsłaniając brzeg brązowego sutka.  
     Potrząsnął przecząco głową, przekręcił kluczyk w 
stacyjce i chwycił za dźwignię skrzyni biegów, by wyjechać z 
parkingu. Pies szczeknął raz, a on uśmiechnął się do niego, 
zanim wyruszył do domu po swoje rzeczy. Tym razem nie będzie 
próbował pojechać w góry. Tym razem pojedzie, gdziekolwiek 
zaprowadzą go duchy.  
                          Przełożyła Anna Dorota Kamińska

                   KRISTINE KATHRYN RUSCH
   Rocznik 1960. Amerykańska pisarka, a zarazem redaktor 
naczelna (od 1991 r.) jednego z najpopularniejszych 
amerykańskich magazynów poświęconych fantastyce - "The 
Magazine of Fantasy & Science Fiction". Pierwsze opowiadanie 
("Sing") opublikowała w 1984 r. Trzy lata później K.K.R. 
zdobyła nagrodę Johna W. Campella w kategorii najlepszy 
młody pisarz. Razem z Deanem Wesleym Smithem stworzyła w 
1987 r. Pulphouse Publishing, wydając coś pomiędzy pismem a 
antologią "Pulphouse: The Hordback Magazine".  
   Na naszych łamach drukowaliśmy jej trzy opowiadania: 
"Pociągi" (9/92), "Tancerze jak dzieci" (11/92) oraz "Obce 
wpływy" (6/93).  
                                                    D. M.
