Autor: PETER S. BEAGLE
Tytul: Czarodziej z Karakosk

(The Magician of Karakosk)

Z "NF" 9/98

   Co, co takiego? Czy teraz moja kolej? Nie, nie spałem - 
nie jestem tak źle wychowany, żeby zasnąć, gdy ktoś inny 
opowiada. Zastanawiałem się tylko... Zastanawiałem się, ile to 
już czasu minęło odkąd siedziałem z przyjaciółmi tak jak 
teraz - och, doprawdy z kimkolwiek - słuchając przy kominku 
na przemian o dziwach i niedorzecznościach. Miałem osobliwe 
życie i obawiałem się, że niewiele mógłbym z niego 
opowiedzieć, co nie zanudziłoby obecnych tu młodych i nie 
wzbudziło chęci sprzeciwu u starszych, a nie chciałbym tego 
za żadne skarby. Proszę o pobłażliwość - obiecuję opowiadać 
krótko i pozostawić resztę wieczoru do dyspozycji siedzących 
tutaj Gri, Chashi i pani Kydry. I równie entuzjastycznie jak 
inni powitam koniec mego mamrotania.
   A zatem... Pewnego razu, bardzo dawno temu, w kraju, z 
którego pochodzę, żył czarodziej, który był zbyt dobry w 
czarach. Och, patrzycie zdziwieni, spoglądacie na siebie 
nawzajem, chichoczecie cicho, ale tak - to całkiem możliwe, 
że jest się w czymś zbyt dobrym, szczególnie w czarach. 
Zastanówcie się tylko: jeżeli potrzebujecie jedynie 
przelotnego deszczyku, który by przywrócił soczystą zieleń 
waszym spragnionym polom, na co mógłby się wam przydać 
czarodziej sprowadzający jedynie burze, które by z ziemi 
wszystko wymywały? Jeżeli prosicie o mały zwykły urok, aby 
mąż pozostał wam wierny, jaki pożytek z zaklęcia, które 
sprawi, że będzie warował przy was niczym pies, przez cały 
czas nie odstępując ani na krok, tak, że zaczniecie błagać 
choćby o najkrótszą chwilkę samotności? Nie, nie, w sprawach 
magii najlepsza jest niepozorna przeciętność, zawsze. 
Uwierzcie mi, wiem co mówię.
   Otóż, czarodziej, o którym opowiem, był niepozornym 
człowiekiem pod każdym względem. Niskiego stanu, syn 
pastucha rishu i chociaż jego zdolności ujawniły się w 
młodym wieku, tak jak to bywa u większości czarnoksiężników, 
nigdy nie miał najmniejszej możliwości, żeby je kształcić. 
Nawet gdyby w przeszłości zdołał dotrzeć do zwojów Am-Nemil 
albo Kirisinja, takich, jakie się przechowuje we wspaniałej 
bibiotece magii w Cheth na'Bata, wątpię czy zdołałby je 
przeczytać. Był utalentowanym wieśniakiem, nikim więcej. 
Nazywał się Lanak.
   Jak wyglądał? No cóż, jeżeli wyobrażacie sobie 
czarodzieja jako kogoś wysokiego, szczupłego, wydającego 
rozkazy i wymachującego czarną peleryną, bylibyście bardzo 
rozczarowani Lanakiem. Był niski i korpulentny, jak wszyscy 
mężczyźni w jego rodzinie, z tendencją do wczesnego 
łysienia. Ale miał ładne oczy, tak przynajmniej słyszałem, 
całkiem dobre maniery i duże, przyjazne opalone dłonie.
   Zwróćcie uwagę, ponieważ to ważne: Lanak był skromnym 
człowiekiem, bez wysokich aspiracji, co jest prawie 
niespotykane wśród czarnoksiężników, bez względu na 
pochodzenie. Mieszkał w Karakosk, miasteczku znanym jedynie 
z koni pociągowych i ciemnego piwa, co odpowiadało naszemu 
Lanakowi w zupełności, ponieważ istotę zarówno jednego, jak 
i drugiego znał doskonale. Prawdę powiedziawszy, pierwsze 
skuteczne zaklęcie, jakie wypowiedział, miało zwiększyć 
zawartość alkoholu w raczej wodnistym piwie warzonym przez 
ojca, a drugie, uspokoić szalejącego z bólu ogiera, po tym 
jak go ugryzł pająk żyjący na piaskach. Gdyby pozostawić 
Lanaka samego sobie, prawdopodobnie nigdy nie użyłby czarów 
do niczego bardziej ambitnego. Spędziłby życie jako kuglarz 
i nie różniłoby się ono od życia piekarza czy łatacza obuwia 
w tym miasteczku - o tak, to by mu odpowiadało w zupełności.
   Ale czary już takie są z natury, że nie pozostawiają 
nikogo samemu sobie, nawet jeżeli czarodziej chce inaczej. 
Nasz Lanak żył sobie szczęśliwie przez wiele lat, lubiany i 
szanowany przez wszystkich, którzy go znali. Ożenił się z 
kobietą z Karakosk, a mogę policzyć na palcach jednej ręki 
tych czarnoksiężników, którzy kiedykolwiek wzięli ślub. Oni 
po prostu się nie żenią, żyją przeważnie sami, i tak to już 
jest. Ale widzicie, Lanak nigdy nie uważał się za 
czarnoksiężnika, lecz za mężczyznę z Karakosk, nikogo 
więcej.
   I gdyby jego zdolności były równie skromne jak on sam, 
prawdopodobnie spędziłby życie w idealnym spokoju, rzucając 
zaklęcia z podwórza za domem na pola, ogrody, piece, 
odszukiwałby zarówno zbłąkane dzieci, jak i żywy inwentarz, 
i tak samo błogosławiłby łoża nowożeńców, jak i grządki z 
melonami - o tak, dlaczego by nie? Sprowadziłby od czasu do 
czasu trochę deszczu.
   Ale miało być inaczej.
   Był po prostu zbyt dobry. Czy teraz zaczynacie mnie 
pojmować? Gdy kładł dłonie na starych szkapach, które miały 
kolkę i szeptał do nich cicho, nie tylko odzyskiwały 
zdrowie, lecz stawały się dwakroć silniejsze, a sady, na 
które rzucał urok, rodziły tyle owoców, że drobni farmerzy z 
Karakosk zaczęli je eksportować do takich miast jak Bitava, 
Leishai, a nawet Fors na'Shachim, pierwszy raz w historii 
miasteczka. Pamiętam, była kiedyś ciężka zima i Lanak rzucił 
zaklęcie, aby złagodzić opady śniegu, ze względu na dzieci, 
żeby ich buty nie niszczyły się tak szybko - i jaki był tego 
skutek? Wiosna przyszła do Karakosk co najmniej dwa miesiące 
wcześniej niż do innych zakątków kraju. Tego trudno nie 
zauważyć.
   I rzeczywiście zostało to zauważone, najpierw przez 
tamtejszego dygnitarza wojskowego - nie pamiętam, jak się 
nazywał, zaraz to sobie przypomnę - który pewnego dnia 
zwalił się do Karakosk wraz ze swoim parszywym oddziałem. 
Znacie ten gatunek ludzi, sami zapewne musieliście mieć do 
czynienia z tego typu Nieproszonym Nocnym Gościem albo 
Opiekunem, czy mam rację? Zatem możecie sobie wyobrazić, co 
się działo w Karakosk, gdy ten zbój i jego zgraja 
buńczucznie wjechali na rynek po swój coroczny haracz o 
kilka miesięcy wcześniej niż zwykle. Było ich prawie 
czterdziestu: wszyscy rozwrzeszczani, brutalni i głupi, 
oprócz dowódcy, który głupi nie był, ale wynagradzał to 
sobie będąc brutalnym w dwójnasób. Nazywał się Bourjic, 
teraz sobie przypominam.
   Otóż, ten Bourjic stwierdził, że chce się widzieć z 
wielkim czarnoksiężnikiem, o którym krążą opowieści od 
jakiegoś czasu, a gdy ludzie z miasteczka ociągali się ze 
sprowadzeniem Lanaka na żądanie bandyty, ten z miejsca 
porwał na siodło synka naczelnika i zagroził, że poderżnie 
mu gardło, jeżeli w ciągu najbliższych pięciu minut ktoś nie 
przyprowadzi czarnoksiężnika. Nie było rady. Bourjic już w 
przeszłości rzucał podobne groźby i zawsze je wykonywał, 
więc naczelnik sam pobiegł na skraj miasteczka i odszukał 
Lanaka w jego stodole, gdzie ten obmyślał pokaz ogni 
sztucznych na święto Dnia Złodziei. Mimo że sztuczne ognie 
Lanaka słynęły w promieniu dwudziestu mil, ten zawsze 
był pewien, że przy odrobinie wysiłku potrafi je jeszcze 
ulepszyć.
   Kiedy zorientował się, jakie niebezpieczeństwo grozi 
synkowi naczelnika, poczerwieniał z wściekłości niczym krzak 
taiya. I chociaż z natury miał raczej różową cerę, 
dotychczas nikt nigdy nie widział u niego takiego odcienia 
czerwieni. Objął naczelnika, wymówił trzy słowa - i oto 
znaleźli się na rynku, twarzą w twarz z przestraszonym 
Bourjiciem, próbując zapanować nad jeszcze bardziej 
przestraszonym koniem. Bourjic powiedział "hej", koń zarżał, 
"ichacha...", a Lanak wymówił imię chłopczyka i jeszcze 
jedno słowo. Chłopczyk zniknął z siodła Bourjica i ponownie 
znalazł się w ramionach ojca, wychodząc bez szwanku z całej 
przygody, której jego szkolni koledzy zazdrościli mu przez 
następne pół roku. Lanak oparł ręce na biodrach i czekał 
aż koń Bourjica się uspokoi.
   Mówiłem już, że wszyscy ludzie Bourjica byli głupi jak 
osły? Tak, otóż jeden z nich naciągnął kuszę i wypuścił 
bełt, wycelowawszy wcześniej prosto w lewe oko Lanaka, akurat 
gdy ten nachylał się nad chłopcem, żeby sprawdzić czy nic mu 
się nie stało. Czarodziej, nawet nie podnosząc głowy, 
schwycił strzałę w powietrzu, pocałował - niewiarygodne, 
prawda? - i cisnął nią w człowieka Bourjica, któremu 
owinęła się wokół szyi, niczym stryczek, i zacisnęła bardzo 
mocno. Nie na tyle, aby go udusić, ale wystarczająco mocno, 
aby się zwalił z konia i leżąc na ziemi rzęził.
   - Właśnie tego człowieka chciałem widzieć - stwierdził 
Bourjic, pokazując białe zęby w szerokim uśmiechu. Mimo 
wszystko otrzymał staranne wychowanie i potrafił się 
właściwie zachować, gdy mu to odpowiadało. Potem dodał: - 
Mam dla ciebie wspaniałe wiadomości, młody Lanaku. Masz 
jechać do zamku i pracować dla mnie.
   - Nie jestem młody - odpowiedział Lanak - a twój zamek to 
waląca się świńska zagroda. Poza tym pracuję dla ludzi z 
Karakosk, dla nikogo więcej. Więc zostaw nas teraz.
   Bourjic sięgnął po rękojeść miecza, ale się opanował.
   - Porozmawiajmy - powiedział z wymuszonym uśmiechem. - 
Wydaje mi się, że gdybym mógł wybierać pomiędzy byciem 
osobistym czarnoksiężnikiem jakiegoś pana wielkiego rodu, a 
oglądaniem mego miasta, pól i przyjaciół zwęglonych na 
popiół... no cóż, muszę przyznać, że byłbym nieco bardziej 
skłonny do kierowania się zdrowym rozsądkiem. Ale to tylko 
moje zdanie.
   Lanak skinął w kierunku mężczyzny wijącego się na ziemi.
   Bourjic roześmiał się głośno.
   - Ach, widzisz, to sprawia, że jeszcze bardziej mi na 
tobie zależy. A ja po prostu muszę mieć to, czego chcę, 
dlatego jestem tym, kim jestem. Więc przenieś się na moje 
siodło, o tu, za mną, albo wyczaruj sobie konia, jak wolisz, 
i jedźmy już.
   Lanak potrząsnął przecząco głową i odszedł. Dobiegł go 
jednak dźwięk, który sprawił, że zawrócił. To czterdziestu 
mężczyzn uderzało krzesiwami. Zapłonęły sztywne od łoju 
pochodnie, które mieli przymocowane do siodeł. Ludzie z 
miasteczka zaczęli lamentować. Kilku odważnie schyliło się 
po kamienie, żeby rzucić nimi w napastników. Czarodziej 
utwił swoje łagodne, bladoniebieskie oczy w Bourjicu i 
powiedział tylko:
   - Mówiłem, żebyś nas zostawił.
   - I tak zrobię - odparł wesoło dygnitarz. - Z tobą albo 
bez ciebie. Masz dziesięć minut na podjęcie decyzji.
   - Wracajcie spokojnie do swoich domów - powiedział Lanak 
do mieszkańców Karakosk.
   Ze wszystkich sił starali się go usłuchać, choć nie było 
to łatwe, bo szczerzący w uśmiechu zęby żołnierze Bourjica 
wznieśli pochodnie.
   Lanak założył ręce, skłonił się nisko do samej ziemi i 
zaczął śpiewać coś, co brzmiało jak niedorzeczny dziecinny 
wierszyk.
   Bourjic, nagle zaniepokojony, krzyknął do swoich ludzi.
   - Palcie! Teraz!
   Ale akurat, gdy wypowiadał te słowa, ziemia przed nim 
zaczęła się podnosić, naprężać i wydawać pomruki niczym 
starzec, który w końcu zdecydował się zrzucić kołdrę i wstać 
z łóżka. Tam, gdzie się najmocniej naprężyła, rozwarła się, 
a w pozostałe szczeliny zaczęły osuwać się kamienie. W innych 
miejscach powstały wybrzuszenia, wyglądające jak fale 
morskie, rozbijające się o brzeg w czasie sztormu. Koń 
Bourjica stanął dęba i cofnął się do przepaści, która 
właśnie powstała pomiędzy nim a Lanakiem. Bandyci próbowali 
zapanować nad swoimi przerażonymi wierzchowcami. Mieszkańcy 
Karakosk przytulali do siebie płaczące dzieci. Ziemia się 
rozstępowała na prawo i lewo, jak gdyby zrzucała z siebie 
skórę. Tworzyły się wszędzie czerwone kaniony, w ich 
głębinach rozpełzał się ogień. Domy i sklepy wokół placu 
rozpadały się, a gniewny pomruk stawał się coraz 
głośniejszy. Nawet Lanak zatkał sobie uszy.
   Blady strach padł na Bourjica i jego zgraję. Szarpnęli za 
końskie uzdy i już ich nie było. Zniknęli znacznie szybciej 
niż się pojawili na placu. Trudno było stwierdzić, kto 
krzyczał głośniej - człowiek czy natura.
   Stopniowo ziemia zaczęła się uciszać. Zdumieni mieszkańcy 
patrzyli jak straszliwe rany w ziemi bezgłośnie zamykają się 
na ich oczach, blizny goją się bez śladu, budynki z powrotem 
wracają na swoje miejsce, a rynek w Karakosk znowu staje się 
zakurzonym, swojskim skrawkiem ziemi, jakim był zawsze. W 
środku stał Lanak dogaszając kilka tlących się pochodni, 
ocierając pot z czoła i wysiąkując nos.
   - Już dobrze - powiedział. - To tylko złudzenie, ale 
zdoła zatrzymać przyjaciół Bourjica z dala od nas na jakiś 
czas. Cieszę się, że mogłem pomóc. Prawdę mówiąc, gdybym 
tego nie zrobił, i ja nie miałbym teraz gdzie mieszkać. - 
Rozejrzał się wokoło po oniemiałych sąsiadach i powtórzył:
- To złudzenie. Nic więcej. A teraz pora na ognie sztuczne, 
te są prawdziwe.
   Ale wszyscy mieszkańcy Karakosk widzieli, jak jeden z 
żołnierzy Bourjica - ten ze strzałą wokół szyi - wpadł 
prosto do bezdennej szczeliny, która otworzyła się pod nim i 
zamknęła chwilę później. Czy to też było tylko złudzenie?
   Możecie sobie wyobrazić, jak to wszystko skomplikowało 
życie biednemu Lanakowi. I chociaż Bourjicowi również 
musiało zależeć, aby się ta historia nie rozniosła, to 
jednak głośno było o niej w miastach i miasteczkach daleko 
od słynącego z ciemnego piwa Karakosk. Wydaje mi się, że 
Sirit Byar ułożył o tym pieśń. I Lissi Jair, to wiem na 
pewno - co więcej, była to dobra pieśń. Śpiewali o tym i 
inni.
   A Królowa w swoim czarnym zamku w Fors na'Shachim 
słyszała je wszystkie.
   Niewiele wiecie o Królowych z Fors, prawda? Tak myślałem, 
i nie widzę powodu, dlaczego miałoby być inaczej. No cóż, w 
końcu zawsze pojawia się jakaś Królowa, która w 
rzeczywistości jest czymś więcej niż tylko dziedziczną 
władczynią samego Fors na'Shachim i rozrzuconych wokół 
prowincji i miasteczek, włączając w to i Karakosk, a nawet 
niektóre dwory arystokracji. Przez te wszystkie lata 
większość Królowych nie szkodziła nikomu (dwie okazały się 
nawet zadziwiająco łaskawe i niepraktyczne), a zaledwie 
kilka było naprawdę niegodziwych. Ta, o której mówię, 
niestety, należała do tych ostatnich.
   Co wcale nie oznacza, że charakteryzowała się głupotą, 
wręcz przeciwnie - była to niewątpliwie najbardziej 
inteligentna Królowa, jaka kiedykolwiek panowała w Fors 
na'Shachim, a jest to bardzo stare miasto. Słuchała nowych 
pieśni z równym zainteresowaniem, co słów swoich ministrów i 
szpiegów; mówiono, że często spacerowała wśród poddanych w 
różnych przebraniach i w ten sposób dowiedziała się o wielu 
sprawach, które inni woleliby przed nią ukryć. A kiedy 
usłyszała wystarczająco dużo ballad o czarnoksiężniku Lanaku 
z małego Karakosk, powiedziała do głównodowodzącego, Lorda 
Durgha:
   - Właśnie tego człowieka chcę widzieć. Przyprowadź go do 
mnie.
   Durgh nie był głupcem i też słyszał pieśni o Lanaku. I 
wcale nie miał ochoty, aby ludzie śmiali się i śpiewali o 
poniżeniu go przez jakiegoś prostaka czy oszusta, tak jak 
śmieli się z Bourjica. Kiedy więc wyruszył do Karakosk, 
pojechał nie uzbrojony, mając za towarzyszy jedynie dwóch 
najbardziej dyskretnych poruczników. Poprosił grzecznie, aby 
wskazano mu dom pana o imieniu Lanak i jechał tam 
wystarczająco długo, aby pogłoski o jego przybyciu i celu 
podróży dotarły przed nim. On też urodził się na wsi, tak, 
Lord Durgh.
   A kiedy stanął przed Lanakiem w jego ogrodzie przed 
domem, zsiadł z konia, ukłonił się uroczyście i nakazał, aby 
jego ludzie zrobili to samo.
   - Panie, przybywam od Królowej z poselstwem wielkiej wagi 
- powiedział. - Czy zechce pan służyć Władczyni?
   Tak, oczywiście, była to sztuczka i każde z nas 
spostrzegłoby to od razu. Ale wcześniej żadna wielka 
osobistość nie przemawiała do Lanaka w taki sposób, zapytał 
więc tylko:
   - Czy mogę wiedzieć, czego chce ode mnie Jej Królewska 
Mość?
   - Nie mam zaszczytu tego wiedzieć - odparł Lord Durgh, co 
było z pewnością prawdą.
   Wtedy z kolei grzecznie ukłonił się Lanak. Potem wszedł 
do domu, żeby powiedzieć Dwyli, swojej żonie, że został 
wezwany do pomocy Królowej i że wkrótce wróci - na pewno na 
długo przez Księżycem Kapłanów, który ma miejsce, gdy lud 
spod Karakosk zaczyna obsiewać wiosną pola. Dwyla spakowała 
mu trochę odzieży i pocałowała go na pożegnanie, wymógłszy 
obietnicę, że przywiezie z Fors coś ładnego ich małej 
córeczce.
   Podróż z rynku w Karakosk do czarnego zamku to trzy dni 
uciążliwej jazdy konno. Durgh nieśmiało próbował podsunąć 
myśl, aby czarodziej wezwał wiatr, który zaniósłby ich tam w 
jednej chwili, ale Lanak odparł, że to wystraszyłoby konie. 
Jechał wierzchem za Lordem Durghiem i niezmiernie cieszył się 
podróżą, bez względu na to, co myśleli o niej inni. Musicie 
pamiętać, że Lanak w całym swoim życiu nie oddalił się od 
Karakosk choćby na pięć mil.
   Jadąc po brukowanych ulicach Fors na'Shachim po raz 
pierwszy w życiu, ten gamoniowaty wieśniak, który potrafił 
przepłoszyć zimę i sprawić, by ziemia rozwarła się pod 
stopami bandytów, o mało nie zwichnął szyi, obracając nią na 
wszystkie strony. Tak był zajęty zapamiętywaniem tego, co 
zobaczył, aby móc to potem opowiedzieć Dwyli - rynek tak 
wielki jak całe jego miasteczko, legendarny Szklany Sad, 
oddziały gwardii przybocznej w srebrzystych mundurach, które 
odwróciły się w ich stronę i zasalutowały, gdy Lord Durgh 
przejeżdżał cwałem obok - że czarny zamek ukazał się przed 
nim, zanim zdał sobie sprawę, iż już przyjechali na miejsce. 
Usłyszał jednak źle skrywane przez Lorda Durgha westchnienie 
ulgi, gdy zsiedli z koni i oddali je stajennym.
   Czy ktoś z tu obecnych w ogóle zna Fors? Ach, pani ojciec 
znał, pani Kydro! Otóż, jestem pewien, że nie zmieniło się 
bardzo od czasów Lanaka do chwili, gdy pani ojciec je 
widział, a i dziś nie powinno być w nim wielu zmian. Tak 
naprawdę Fors na'Shachim nigdy się nie zmienia. Jego barwy i 
zgiełk, grajkowie, akrobaci i tancerze na każdym rogu ulicy, 
szalbierze i uliczne dziewki, wózki z towarami, na których 
można kupić wszystko od namph, jeszcze mokrych, prosto z 
pól, do parujących pasztecików z morskiego minoga (jakie one 
smaczne!) - wszystko to wygląda jak dawniej. Nie można też - 
jak wtedy - tak naprawdę uciec od smaku wojskowego przymusu 
i smaku pracy w nadmiarze, maskujących obojętne oblicze 
władzy. Nawet gdyby ta władza nie rzucała swego cienia poza 
mury miasta, zapewniam was, że jest ona wystarczająco silna 
w samym Fors na'Shachim. Bywałem tam często, żeby się 
wystarczająco o tym przekonać.
   Ale Lanak nigdy wcześniej nie przyjeżdżał do Fors, był 
więc bardzo podekscytowany, gdy schodami z obsydianu 
maszerował wraz z Lordem Durghiem, który podtrzymywał go 
delikatnie powyżej lewego łokcia, podczas gdy ubrani na 
srebrno żołnierze podążali w szeregu za nimi. Nie od razu 
stanął przed obliczem Królowej - nikt nie mógł nawet marzyć, 
by szybko dostąpić tego zaszczytu. Właściwie na tym polega 
istota bycia Królową, że się tak wyrażę. Zdarzali się 
wprawdzie i tacy, którzy siłą dostawali się przed jej 
oblicze; ale to był inny rodzaj ludzi, różniący się bardzo 
od naszego skromnego czarodzieja.  Większość z nich 
skończyła też zupełnie inaczej niż on.  
   Lanak był całkiem rad, gdy mu pokazano jego mieszkanie w 
wieży, którą dawniej nazywano Wieżą Wzgórza, ponieważ z jej 
górnych okien można dostrzec zarys Ghost Range. Teraz 
nazywają ją Wieżą Czarodzieja. Czekały tam już na niego 
żywność, napitek i gorąca woda. Umył się, zmienił brudne 
podróżne ubranie na coś bardziej odpowiedniego na spotkanie 
z Królową i zaczął pisać długi list do Dwyli. Jeszcze go 
pisał, gdy wieczorem Lord Durgh przyszedł po niego.
   Jaki jest naprawdę czarny zamek? Otóż, jest tak 
wspaniały, jak go sobie wyobrażasz, Hramathu, choć być może 
niezupełnie wyobrażasz go sobie we właściwy sposób. Z 
początku był fortecą, ponieważ, jak wiecie, dawno temu Fors 
było tylko wojskową forpocztą; jest czarny, ponieważ w 
większości został zbudowany z ociosanego kamienia almuri z 
kamieniołomów spod Chun. Każda Królowa przez ostatnie 
pięćset lat próbowała dodać zamkowi więcej przepychu, przez 
wgląd na siebie, lub przynajmniej uczynić go mniej 
odpychającym, z uwagi na swoich poddanych. Dlatego właśnie 
jest tam całe mnóstwo okien, wspaniałe dywany i niezliczone 
żyrandole, nawet w miejscach, gdzie nie należałoby się 
spodziewać niczego więcej niż pojedynczej świeczki. Zawsze 
gra muzyka i zawsze słychać ją tuż przy tobie, nawet jeżeli 
grający są oddaleni o tuzin arkad - to zasługa almuri, żaden 
inny kamień nie jest w stanie równać się z nim pod tym 
względem. Naturalnie, ściany każdego pokoju i każdego 
korytarza są obwieszone prawdziwymi obrazami, a nie 
zardzewiałymi tarczami i częściami zbroi, jak my to robimy; 
obrazy są malowane na prawdziwym płótnie, a nie na korze i 
nie heblowanym drewnie, jak malujemy tutaj. Potrawy i wino 
podawane gościom Królowej są niewątpliwie najlepsze spośród 
tych, jakie można spotkać na południe od Wzgórz Durli. Damy 
dworu noszą na co dzień jedwab Stimezst. Łóżka są prawie że 
za wygodne - mam nadzieję, że mnie rozumiecie?  Och, 
świetnie Hramathu, wiesz jak śnić o czarnym zamku w Fors.  
   Pomimo to zamek, podobnie jak samo miasto, jest przede 
wszystkim kamienną fortecą - i zawsze tak było - ze Srebrną 
Strażą stale w pobliżu. Lanak nie był aż takim prostakiem, 
żeby tego nie zauważyć. Nawet nie w tym rzecz, żeby się 
zaczął jakoś szczególnie pilnować, gdy Lord Durgh poprosił 
go przed oblicze Królowej. Myślę, że raczej próbował od 
początku zobaczyć swoją zdumiewającą przygodę oczami żony, a 
Dwyla była przecież przenikliwą wiejską kobietą.
   Tak, tak, tak, Królowa. Przyjęła go w swoich prywatnych 
apartamentach, tylko w obecności Lorda Durgha, którego 
odprawiła z jakimś poleceniem, zanim jeszcze Lanak skończył 
się kłaniać. Mówiono mi, że była raczej małą kobietą, 
drobnej budowy, z burzą ciemnych włosów, słodko zarysowanymi 
ustami, skórą gładką jak aksamit i oczami tak błyszczącymi i 
zimnymi jak ściany jej zamku. Wydawała się nie być starsza 
od Lanaka, ale oczywiście z królowymi nigdy nic nie wiadomo.
   Otóż przywitała Lanaka bardzo grzecznie, mówiąc do niego 
nawet odrobinę nieśmiało:
   - Panie, nigdy wcześniej nie gościłam w tych komnatach 
wielkiego czarodzieja. Proszę mi wybaczyć, jeżeli nie wiem 
jak mam się zachować.
   Dokładnie takie były jej słowa, jak mi powiedziano, i 
oczywiście nie musiała nic więcej mówić, licząc, że 
zdobędzie serce Lanaka, który naprawdę był nieśmiały. Z 
trudem przychodziło mu słuchanie tych pochlebstw, zdobył się 
jednak na odpowiedź:
   - Wasza Królewska Mość, nie jestem wielkim czarodziejem, 
lecz czeladnikiem z miasteczka czeladników. Choć jestem 
niezwykle zaszczycony, nie wiem dlaczego mnie wezwałaś, 
Pani, skoro możesz wybierać wśród mistrzów.
   I tak myślał naprawdę, a Królowa spostrzegłszy to 
uśmiechnęła się tak, jak kot uśmiecha się we śnie.
   - Rzeczywiście, muszę przyznać, że poczyniłam pewne 
badania na temat czarnoksiężników - powiedziała. - Wiem 
bardzo dobrze, kto jest w tym królestwie mistrzem, a kto 
czeladnikiem - co do jednego - i kto rości sobie prawo do 
biegłości w sztuce, choć trudność mu sprawiają najprostsze 
rzeczy. Ale żadne pogłoski nie dorównują temu, co słyszałam 
o tobie, dobry Lanaku. Nawet nie ruszając się ze swego 
drogiego miasteczka, którego nazwy ciągle zapominam, 
sprawiłeś, że zazdroszczą ci czarodzieje, których imion, 
tego jestem pewna, nawet nie znasz. Ciekawa jestem, co mi na 
to odpowiesz?
   Lanak zupełnie nie wiedział co mówić. Popatrzył na swoje 
ręce, utkwił wzrok w bladoróżowym baldachimie wiszącym nad 
łóżkiem Królowej i w końcu wymamrotał:
   - Niedobrze, gdy jest się obiektem czyjejś zazdrości. 
Jeżeli to, co przed chwilą usłyszałem, jest prawdą, martwi 
mnie to bardzo, ale nie mogę w to uwierzyć. Jak taki Rhyssa, 
K'Shas czy Tombry Dar może zazdrościć Lanakowi z Karakosk? 
Wasza Królewska Mość musi się mylić, na pewno.
   - Królowe nigdy się nie mylą, o czym muszą pamiętać nawet 
wielcy  czarnoksiężnicy. - Uśmiechała się łaskawie, choć 
wydawała się być zamyślona. - A zatem, sprawdzę twoje 
umiejętności, oczywiście, abyś ty się mógł o nich upewnić, 
nie ja. Jak wiesz, woda w moich posiadłościach nie należy do 
najlepszych.
   Lanak istotnie o tym wiedział. Ale na pewno nikt z tu 
zebranych, nawet najstarsi spośród nas. W czasach, o których 
opowiadam, woda w Fors na'Shachim i pobliskich wsiach była 
znana z cierpkiego smaku. I choć nadawała się do picia, 
smakowała jak miedziane monety, w połączeniu z pastą do 
czyszczenia uprzęży z odrobiną wosku. Uprane w nej ubrania 
pokrywały się bladożółtymi plamami, dzięki którym, ku 
uciesze obcych, łatwo można było zidentyfikować ich 
właścicieli; rzeczywiście mieszkańców Fors często wtedy 
nazywano: "zasikane spodnie". Tego określenia używa się od 
czasu do czasu nawet dzisiaj, chociaż nikt w mieście już nie 
wie dlaczego.
   - Prosiłam różnych czarnoksiężników, aby polepszyli wodę 
w Fors na'Shachim - powiedziała Królowa.- Nie będę wprawiać 
w zakłopotanie tak skromnego człowieka jak pan, wymieniając 
ich po imieniu. Dość powiedzieć, że żadnemu się to nie 
udało, chociaż wszyscy okazali się zadziwiająco utalentowani 
w znikaniu, gdy okazałam swoje niezadowolenie. - Pochyliła 
się do przodu i dotknęła szorstkiej, opalonej ręki Lanaka. - 
Jestem pewna, że zupełnie inaczej będzie z panem.
   - Zrobię co w mojej mocy, Wasza Królewska Mość - odparł 
bezradnie Lanak. - Jednak obawiam się bardzo, że zawiodę, 
tak jak moi koledzy.
   - W takim razie mam nadzieję, że przynajmniej dorównasz 
im w znikaniu. - Królowa zaśmiała się, aby dać mu do 
zrozumienia, że to był tylko żart, po czym wstała, co 
świadczyło, że rozmowa była skończona.
   Gdy Lanak wychodził tyłem z pokoju (Dwyla przeczytała 
gdzieś w jaki sposób należy opuszczać monarchów), dodała:
   - Śpij dobrze, przyjacielu. Jeżeli o mnie chodzi, nie 
zmrużę oka przez całą noc, wyobrażając sobie zdziwienie i 
radość moich poddanych, gdy będą parzyć herbatę jutro po 
południu.
   Ale Lanak nawet się nie położył we wspaniałym, miękkim 
łożu, jakie przygotowano mu do snu. Przemierzał pokój w 
świetle księżyca, z całych sił próbując wyobrazić sobie, 
którzy czarnoksiężnicy próbowali już swoich umiejętności i 
jakich zaklęć mogli użyć. Bowiem w magii, jak wiecie, 
istnieje wspólny język, jak w muzyce: tylko pewien określony 
pieśniarz, pewien określony muzyk grający na chayad, pewien 
określony czarnoksiężnik, potrafi zmienić pieśń czy 
zaklęcie. Lanak spacerując zataczał koła, mamrocząc do 
siebie przez całą noc, aż w końcu stanął bez ruchu, 
utkwiwszy wzrok w pogrążonym w mroku dziedzińcu poniżej. A 
kiedy nadszedł ranek, zjadł pokaźne śniadanie, które mu 
przyniósł lokaj samej Królowej, popił je wodą do przemywania 
oczu, potem beknął, przechylił się do tyłu na swoim krześle 
i przemienił wodę w całym Fors, czyniąc ją słodszą od tych 
wszystkich, na jakie się można natknąć aż do oceanu. I taka 
jest do dzisiejszego dnia.
   Królowa była bardzo zadowolona. Wyprowadziła Lanaka na 
balkon i przedstawiła swemu ludowi jako cudotwórcę, który 
uczynił dla nich to, czego nie zdołali, pomimo złożonych 
obietnic, zrobić najpotężniejsi czarodzieje, czym wprawiła 
Lanaka w ogromne zakłopotanie. Ludzie wiwatowali na jego 
cześć, nie posiadając się z radości, wysławiali go cały ten 
dzień i następny, i ogólnie rzecz biorąc byli bezużyteczni 
jako poddani, dopóki Srebrna Straż nie zapędziła ich z 
powrotem do pracy.
   - Proszę - powiedziała Królowa - czy teraz nie 
przekonałeś się, że jesteś na tyle wielkim czarodziejem, aby 
mi służyć?
   - Wasza Królewska Mość - odparł Lanak - to jedynie 
szczęśliwy traf, że rozumiem wodę. Ma ona taką naturę, że 
nie lubi cuchnąć; wzbrania się przed zanieczszyczeniami tak 
samo, jak my przed piciem brudnej wody. Ja jedynie musiałem 
pozwolić wodzie z Fors na'Shachim być sobą, wyczuć drogę do 
źródła jej gorzkiego smaku i zmienić je tak, aby również 
mogło być sobą. Inni czarnoksiężnicy z pewnością nie 
pochodzili ze wsi, inaczej też by to wiedzieli. Na wsi 
zaklęcia i uroki są jedynie cząstką magii. Zrozumienie i 
takie działanie, aby coś mogło stać się sobą - oto prawdziwa 
magia. Moja Królowo, potrzebujesz czarnoksiężnika, który 
zrozumie świat Królowych, ministrów, wodzów i kampanii 
wojennych. Wybacz mi, ale ja nie jestem takim człowiekiem.
   - Nie mów mi o tym, czego potrzebuję. - Głos Królowej po 
raz pierwszy stał się twardy. - Mów mi o tym, czego pragnę, 
tak jak ci każę. - Szybko jednak ukryła swoje 
zniecierpliwienie i znowu poklepała rękę Lanaka. - Dobrze 
więc, dobrze, pozwól, że wyznaczę ci jeszcze jedną 
niepotrzebną, tym razem ostatnią próbę. Wiem ponad wszelką 
wątpliwość, że trzech wysokich rangą oficerów mojej 
nieprzekupnej Srebrnej Straży jest na żołdzie jakiegoś 
obcego władcy, mniejsza z tym jakiego. Nie potrafię tego 
udowodnić, ale to też nie jest istotne. - Uśmiechnęła się 
złowieszczo. - Chcę tylko wiedzieć kim oni są. Zdemaskuj 
tych zdrajców, prosty wiejski Lanaku, a na zawsze możesz być 
pewien mojej przychylności.
   Dotychczas, nawet w Karakosk, Lanak opierał się staraniom 
tych wszystkich, którzy chcieli wykorzystać jego 
czarodziejskie umiejętności do pomocy szeryfom, 
posterunkowym, czy tropiącym złodziei. Nie chciał spełniać 
tego życzenia, ale nawet on nie widział żadnego sposobu, aby 
grzecznie odmówić Królowej, nie obrażając jej jednocześnie. 
W końcu więc uległ. 
   - Niech tak będzie - powiedział - ale i tym razem 
chciałbym spędzić noc na rozmyślaniach.
   Właśnie to chciała usłyszeć Królowa, a nie jakieś gadanie 
o zrozumieniu i takim działaniu, aby coś mogło stać się 
sobą. Uśmiechnęła się najcieplej jak umiała i zostawiła 
Lanaka samego. Ale owej nocy pozostawiła również dwóch 
zaufanych strażników, spacerujących tam i z powrotem pod 
jego oknem, ponieważ z czarodziejami również nigdy nic nie 
wiadomo.
   I tak minęła kolejna noc naszemu biednemu Lanakowi, który 
był przyzwyczajony do tego, że mógł się przytulić do Dwyli, 
objąć ją i wsunąć jej zziębnięte stopy pomiędzy swoje. Tak 
jak poprzednio rozmyślał i rozmyślał, głośno planując, co ma 
robić i za każdym razem przerywał, aby to wyśmiać, traktując 
siebie jak niekompetentnego głupca. Ale w pewnej chwili, 
gdzieś pomiędzy północą a świtem, podobnie jak poprzednio, 
zupełnie znieruchomiał, tak jak potrafią znieruchomieć tylko 
czarnoksiężnicy, i niebawem zaczął kreślić dziwne linie i 
kształty na zakurzonym parapecie okiennym, a potem 
wypowiadać jakieś słowa. Nie miały one większego sensu niż 
skreślone przez niego znaki, nie brzmiały również 
złowieszczo. Niebawem przestał mówić i tylko wychylił głowę 
przez okno, tak jak dziecko w czasie deszczu, wpatrując się 
w milczeniu w dziedziniec. Myślę, że nawet trochę spał z na 
wpół otwartymi oczyma, bo przecież był bardzo zmęczony.
   Jak przypuszczacie, co się wtedy stało? Oto rozległ się 
stukot końskich kopyt, szybko uderzających o bruk, i 
jeździec w błyszczącym uniformie Srebrnej Straży przemknął 
galopem przez dziedziniec, minął stróżówkę, z której się 
nawet nie wychylił zaspany wartownik i odjechał w kierunku 
bramy ze spuszczaną kratą. Nikt w czarnym zamku na to nie 
zareagował, zwłaszcza Lanak.
   Minęła godzina, może mniej i oto, na wszystkich morskich 
bogów straszliwego ludu Goro, następny jeździec wyjechał co 
koń wyskoczy z Fors. Tuż za nim - trzeci, a jego twarz, co w 
bladym świetle księżyca zauważył Lanak, była zesztywniała, 
skamieniała ze strachu. Po nich już nikt nie wyjechał, ale 
Lanak nadal wychylał się z okna, aż do świtu, być może śpiąc 
nawet w takiej pozycji.
   Rano udał się do Królowej, która przyjęła go w sali 
tronowej, i oznajmił, że powinna zwołać Srebrną Straż na 
inspekcję. Popatrzyła na Lanaka z pewnym zdziwieniem, 
ponieważ taka inspekcja nie odbywała się częściej niż raz w 
tygodniu, ale zrobiła tak, jak powiedział. A gdy się 
okazało, że trzech najwyższych rangą oficerów jest 
nieobecnych i że nigdzie nie można ich znaleźć, z 
niepohamowanym gniewem krzyknęła do Lanaka:
   - Ostrzegłeś ich! Pomogłeś im uciec!
   - Nie zrobiłem tego - odparł spokojnie Lanak. Nawet 
nieobyty wieśniak trafnie oceni panującego władcę, gdy mu 
się da na to czas, a Lanak zdążył już wyrobić sobie zdanie o 
Królowej. - Pragnąc dowiedzieć się kim są zdrajcy, rzuciłem 
klątwę lęku na cały garnizon, klątwę winy i panicznego 
strachu przed zdemaskowaniem. Tych trzech przeraziło się i w 
nocy uciekło. Na pewno więcej nie będą już szkodzić.
   - Chciałam ich dostać w swoje ręce - syknęła Królowa. 
Twarz miała bladą, a głos bardzo cichy. - Chciałam ich 
widzieć z połamanymi kośćmi, odartych ze skóry, zwisających 
z mego balkonu, ale wciąż jeszcze żywych, aby mogli czernieć 
na słońcu. Jestem bardzo zawiedziona, Lanaku.
   - No cóż - wymamrotał przepraszająco Lanak. - Mówiłem 
już, że nie jestem odpowiednim czarnoksiężnikiem dla 
Królowej. - Wyglądał na smutnego, nawet przygnębionego, ale 
z trudem hamował radość. Królowa na pewno natychmiast zwolni 
go ze służby i sam, nie obarczony niczyim towarzystwem, 
wróci do domu na drugie śniadanie, będzie huśtał córeczkę na 
kolanie i opowiadał Dwyli jak się w czarnym zamku jada 
obiad, do którego przygrywają muzycy.
   Ale Królowa pokrzyżowała jego plany.
   - Rzeczywiście nie jesteś odpowiednim czarnoksiężnikiem - 
jej głos był całkowicie pozbawiony wyrazu. - Żaden z was nie 
jest. Zrozumiałam to już dawno, tak jak zrozumiałam, co 
muszę zrobić, żeby osiągnąć swój cel. - Zamyślona utkwiła w 
nim swoje ciemne błyszczące oczy, a Lanak, choć nie należał 
do lękliwych, przestraszył się. - Będziesz mnie uczył - 
stwierdziła. - Nauczysz mnie czarów: wszystkich, każdego 
zaklęcia, każdego gestu, każdego uroku, każdego wersu 
dającego władzę. Czy mnie rozumiesz?
   Lanak spróbował się odezwać, ale ruchem głowy nakazała mu 
milczenie.
   - Rozumiesz? Nie opuścisz tego miejsca, dopóki nie 
nauczysz mnie wszystkiego. Wszyst-kie-go.
   - Zabierze mi to całe życie - wyszeptał Lanak. - Nie w 
tym rzecz, aby się nauczyć tego czy innego zaklęcia. Chodzi 
o to, czy jest się czarnoksiężnikiem....
   - Więc spraw, abym nim była - oschle i z pogardą 
powiedziała Królowa. - Nie chcę, byś mnie uczył filozofii 
magii, pragnę jedynie samej magii i zdobędę ją, bądź tego 
pewien. - Tu złagodziła ton głosu i dalej mówiła z udanym 
spokojem, tak jak wtedy, gdy witała go po raz pierwszy. - 
Wcale nie będzie to tak długo trwało, dobry Lanaku. Jestem 
dobrą uczennicą, uczę się szybko, gdy coś mnie interesuje. 
Zaczniemy jutro i obiecuję, że zadziwię cię już pod koniec 
pierwszego dnia. I jeszcze jedno, Lanaku - jej głos znowu 
stał się stanowczy i twardy - nie pozwól, aby choćby cień 
myśli o rozstaniu ze mną pojawił się w twojej głowie. Żona i 
córka w małym Karakosk będą ci za to bardzo wdzięczne.  
   Lanak, który właśnie miał wypowiedzieć dwa krótkie zwroty 
i tupnąć nogą, poczuł, że ogarnia go przerażenie. Własny 
głos wydał mu się bardzo odległy i równie beznamiętny jak 
jej:
   - Jeżeli ich skrzywdziłaś, zniszczę ten zamek tak, że nie 
pozostanie kamień na kamieniu i stanie się on dla ciebie 
kurhanem pogrzebowym. Jestem w stanie to zrobić.
   - Mam nadzieję - odparła Królowa. - Po co miałabym uczyć 
się u czarodzieja, który by tego nie potrafił? Nie wątpię, 
że dużo wcześniej dotarłbyś do swojej ukochanej rodziny niż 
ja zdołałabym przesłać jakikolwiek rozkaz ludziom, którzy 
tak życzliwie ich pilnują, odkąd wyjechałeś. I mógłbyś 
unicestwić tych ludzi jednym ruchem ręki, gdyby nawet tysiąc 
takich jak oni powstało przeciwko tobie, i jeszcze tysiąc po 
nich. To wszystko wiem, możesz mi wierzyć. - Jej uśmiech 
śpiącego kota stawał się coraz szerszy i cieplejszy w miarę 
jak mówiła. - Ale jak długo, Lanaku? Jak długo mógłbyś 
zapewnić im bezpieczeństwo, jak myślisz? Mniejsza o legiony, 
nie jestem tak nierozsądna, aby pokładać zaufanie w kopiach 
i zbrojach, gdy mam do czynienia z takim człowiekiem. Mówię o 
ukradkowym pchnięciu nożem na placu targowym, o powozie, 
którego konie poniosły na zatłoczonej ulicy, o strzale 
wypuszczonej o zmroku w przykuchennym ogródku. Czy twoje 
czary... nie, czy twoja uwaga jest na tyle potężna, aby 
uchronić tych, których kochasz, w każdej minucie, do końca 
ich życia? Lepiej gdyby tak było... Choć mam swoje wady, tak 
jak każdy człowiek, nikt nigdy nie powiedział o mnie, że 
brakuje mi cierpliwości. Nie znuży mnie oczekiwanie na 
dogodną sposobność, i nie zapomnę. Zastanów się nad tym 
dobrze, czarnoksiężniku, zanim się ze mną pożegnasz.
   Lanak długo jej nie odpowiadał. Stali naprzeciw siebie, 
twarzą w twarz, sami w wielkiej zimnej sali tronowej, 
obwieszonej tarczami i chorągwiami, używanymi podczas 
państwowych uroczystości przez sto poprzedniczek Królowej. 
Co mówiły ich spojrzenia, nie wiem.
   - Niech i tak będzie - powiedział w końcu Lanak. - Nauczę 
cię tego, co wiem.
   - Jestem wdzięczna i bardzo zaszczycona - odrzekła 
Królowa, niemal bez cienia kpiny. - Kiedy wypełnisz swoje 
zadanie, będziesz mógł odejść w pokoju, obładowany darami 
Królowej dla swojej rodziny. Do jutra więc. - I łaskawie 
pochyliła głowę, aby Lanak kłaniając się mógł już wyjść z 
sali.
   Jeżeli nie macie nic przeciwko temu, pominę co Lanak 
myślał tamtej nocy, co czuł i robił, gdy został sam. Bardzo 
wątpię, abym ja, czy ktokolwiek tu z obecnych, mógł spać w 
takiej sytuacji, ale czarnoksiężnicy bardzo się od nas 
różnią. Na tym polegało nieszczęście Królowej, że choć była 
inteligentna, nie potrafiła pojąć tej różnicy.
   W każdym razie wcześnie rano zjawiła się w komnacie 
Lanaka, tak jak każdy gorliwy student, który pragnie zrobić 
dobre wrażenie na swoim nauczycielu. I prawdę powiedziawszy, 
zrobiła. Nie przechwalała się, gdy nazwała siebie pojętną 
uczennicą: do południa zapoznał ją już z Podstawowymi 
Regułami magii, które z pozoru są tak proste jak dziecinny 
wierszyk i tak niebezpieczne, jak najbardziej śliski lód. 
Wielu czarnoksiężników powie wam, że nic w ich nauce nie 
jest bardziej skomplikowane niż zrozumienie Podstawowych 
Reguł. Samej Kirisinji zajęło to osiem miesięcy - tak się 
przynajmniej mówi.
   Królowa tego dnia bardzo zadziwiła Lanaka, gdy 
przedstawiając Szóstą Zasadę sprawiła, że późnojesienne 
jabłko znikło, a potem szybko wykonując gesty w odwrotnej 
kolejności, przywołała je z powrotem. Sprawa elementarna, z 
pewnością; ale ponieważ Szósta Zasada wymaga przywołania nie 
samego przedmiotu, który zniknął, lecz ostatniej chwili, w 
której ten przedmiot istniał, łatwo zrozumieć, dlaczego 
Lanak był tak bardzo zdziwiony. Mnóstwo ludzi jest, 
przynajmniej do pewnego stopnia, uzdolnionych w kierunku 
magii, ale większość z nich umiera nigdy nie dowiedziawszy 
się o tym. Królowa do nich nie należała.
   Otóż powiem wam, że przerażające dla Lanaka było 
odkrycie, że uczenie jej sprawia mu przyjemność; co więcej, 
nawet oczekiwał tych lekcji z niecierpliwością. Nigdy 
wcześniej nie nauczał swojej sztuki ani nie miał zbyt wielu 
okazji, aby podyskutować na ten temat z innymi 
czarnoksiężnikami. Dwyla wiedziała jedynie jak na co dzień 
obcować z magią, lecz tak jak Królowa była nieświadoma tego 
wszystkiego, co kryło się za narysowanymi kredą kołami i 
pentagramami, które często zmywała szorując rano podłogę. 
Ale Królowa przynajmniej była chciwa wiedzy o każdym 
elemencie, od którego zależy urok, czy powodzenie choćby 
najbłahszego zaklęcia. Czasami Lanak czuł się wręcz winny, 
że praca z nią sprawiała mu tyle przyjemności.
   Nie miał złudzeń, jaki użytek Królowa zrobi z czarów, 
których się od niego nauczy. Często bowiem powtarzała sobie:
"Ten cały obszar na południe do Durlis powinien być 
monarchią, prawdziwym imperium - a czym jest? Jedynie 
zlepkiem rozrosłych ponad miarę majątków rodowych, którym 
brak nawet energii do przeprowadzenia przyzwoitej wojny. 
Otóż, kiedy już będę czarnoksiężnikiem, zmienię to. Wierz 
mi, że tak uczynię".
   "Wasza Królewska Mość nigdy nie będzie czarnoksiężnikiem" 
- szczerze odpowiadał Lanak. "Gdy skończymy, możesz mieć 
pani takie umiejętności jak czarnoksiężnik, to prawda. Ale 
to nie to samo".
   Królowa zazwyczaj śmiała się wtedy: wybuchała dziecięcym 
chichotem, który jednak nigdy nie zdołał w pełni ukryć żądzy 
władzy, która się za nim kryła. "Posłużą mi równie dobrze, 
mój drogi Lanaku. Każda z nich, już wkrótce".
   To "już wkrótce" miało nastąpić zbyt szybko, z czego 
Lanak zdawał sobie sprawę, gdyż Królowa nadal uczyła się w 
zadziwiającym tempie. Nie przyswajała wiedzy, lecz wręcz ją 
pożerała, poszerzając o nowe sztuki magiczne, tak jak 
zamierzała poszerzyć swoje królestwo o małe miasta, państwa, 
prowincje i księstwa, z których szydziła. Nie miał 
najmniejszych wątpliwości, że to zrobi. Każdy czarnoksiężnik 
w pełnym tego słowa znaczeniu potrafiłby to zrobić, ale 
czarnoksiężników w ogóle nie obchodzi ten rodzaj władzy. 
Nawet tacy, którzy uosabialiby samo zło, nie będą 
zainteresowani podbijaniem terenu choćby największego, 
zdobywaniem bogactw czy wielkiej sławy w świecie 
śmiertelników. To gra właściwa królom i królowym, a to czego 
pożądają czarnoksiężnicy, to już inna historia.
   Ta powiastka, być może, miałaby zupełnie inne 
zakończenie, gdyby Lanak nie był żonatym mężczyzną. Jak już 
wspomniałem, czarodzieje obojga płci prawie nigdy nie 
wchodzą w związki małżeńskie; gdy w nocy nie mogą usnąć, 
zazwyczaj jest to spowodowane intensywnymi rozmyślaniami nad 
etyką zaklęć, logiczną podstawą iluzji, wpływem gwiazd na 
zmianę kształtów. Ale noce Lanaka były bezsenne z powodu 
niepokoju o Dwylę i maleństwo. Dwyla musiała martwić się o 
niego, gdyż od wielu tygodni nie śmiał przesłać 
jakiejkolwiek informacji, nawet za pomocą czarów, z obawy, 
że rozgniewa tym jej stróżów. Narastał w nim gniew.
   I tak Królowa nauczyła się więcej zaklęć niż ktokolwiek, 
z wyjątkiem prawdziwych czarnoksiężników; co więcej, 
nauczyła się ich szybciej niż zdołałby jakikolwiek to 
uczynić prawdziwy adept sztuki tajemnej. Przenikała przez 
ściany zamku, strasząc służbę i żołnierzy, który brali ją za 
jej ducha; sprawiała, że potrawy przygotowane dla niej w 
królewskiej kuchni unosiły się i szybowały uroczyście przez 
sale wprost na jej stół; czasami pozostawiała swój 
uśmiechnięty królewski cień, aby mógł debatować z ministrami 
i doradcami, a sama niepostrzeżenie wymykała się, aby z 
najwyższej wieży przypatrzeć się terenom, które zamierzała 
przejąć pod swoje władanie. Istnieje nawet legenda - tylko 
legenda - że gdy nabyła więcej umiejętności, zaczęła o 
północy grasować po uliczkach miasta, tych od strony 
Barrensów, przybrawszy postać lourijakha o ludzkiej twarzy. 
Mówi się też, że często w tej postaci zaspokajała głód, ale 
w to nie uwierzę. Lanak nigdy by na to nie pozwolił, tego 
jestem pewien.  
   - Wasza Królewska Mość, dotrzymałem umowy - stwierdził w 
końcu Lanak. - Wiecie tyle, co ja, znacie każde zaklęcie, 
każdy gest, każdy urok, każdy rym. Może z wyjątkiem... - 
Nagle zakaszlał i popatrzył w bok, próbując odwrócić jej 
uwagę od zdradzieckiego słowa. Ale było już za późno.
   - Z wyjątkiem.... - powtórzyła Królowa. Głos miała 
beztroski, zgodnie z etykietą do pewnego stopnia 
zaciekawiony. - Z wyjątkiem czego, mój mistrzu?
   Lanak milczał dłuższy czas, wreszcie westchnął i nie 
patrząc na nią wymamrotał:
   - Chodzi o przesłania. Nie uczyłem was o przesłaniach, 
ponieważ sam ich nie używam. Nigdy nie posługuję się 
przesłaniami, bez względu na okoliczności. Nigdy.
   - Ale wiesz, jak ich użyć?
   - Tak. - Lanak mocno potarł ręce i zadygotał, chociaż 
dzień był gorący, jak na tę porę roku. - Przesłanie to 
śmierć. To jego jedyny cel. Bez względu na to, czy dosięga 
ofiary, jego obecność zabija. Może objawić się jako 
mężczyzna albo kobieta, albo jakieś zwierzę, począwszy od 
żmii, a na shukri albo skalistym targu skończywszy, ale 
naprawdę powstaje z samej istoty czarnoksiężnika, który je 
kontroluje. Jednak nie do końca! - Jego głos stawał się 
coraz bardziej niecierpliwy. Patrzył już teraz wprost na 
Królową. - Wasza Królewska Mość, czary same w sobie nie są 
ani dobre, ani złe, ale przesłanie jest złem z natury, 
zawsze. Jak użyjecie tego, czego was nauczyłem, to wasza 
rzecz, ale nie pytajcie mnie więcej o przesłania. Błagam, 
nie pytajcie mnie więcej.
   - Och, ale ja muszę, po prostu muszę zapytać. Sam 
wzbudziłeś moją ciekawość. Musisz mi powiedzieć, dobry 
Lanaku. - W spojrzeniu czarodzieja było jednak coś, co 
sprawiło, że Królowa dodała: - Oczywiście, nie mam 
najmniejszego zamiaru ich używać. Przecież jesteś moim 
mistrzem i to, co powiesz, traktuję bardzo poważnie. Dlatego 
chciałabym usłyszeć wszystko. Wszystko.
   I tak Lanak nauczył ją przesłań.
   Zabrało mu to ponad dwa tygodnie. I znowu nauka trwała o 
wiele krócej, niż trwa zazwyczaj, nawet gdy się weźmie pod 
uwagę samo zapamiętanie przesłań, pomijając kłopotliwe 
rytuały, zbieranie ziół i sporządzanie z nich cuchnących 
odwarów, bezlitosne ćwiczenie swego umysłu - a wszystko to w 
przypadku każdego przesłania zupełnie inne! Ale Królowa 
pojęła to tak szybko, jak gdyby chodziło o przepowiedzenie 
płci dziecka albo ustalenie najlepszego miesiąca do 
zasiewów. Naprawdę była niezwykłą kobietą, co do tego nie ma 
najmniejszych wątpliwości.
   - Dobrze, Lanaku, dotrzyłameś słowa i ja dotrzymam swego 
- powiedziała, gdy nauka dobiegła końca. - Możesz wrócić do 
domu i rodziny już teraz, jeżeli tego pragniesz, choć 
byłabym wielce zaszczycona, gdybyś wieczorem zechciał po raz 
ostatni zjeść ze mną obiad. Nie sądzę, abyśmy się kiedyś 
znowu spotkali, więc jeżeli się zgodzisz, chciałabym ci 
okazać swoje uznanie. Możliwe, iż czasami trochę wyśmiewałam 
się z ciebie, ale nie wtedy, gdy nazywałam cię mistrzem.
   I wyglądała tak młodo, kiedy to mówiła, i była tak 
przekonująca i pełna zapału, że Lanakowi nie pozostało nic 
innego, jak tylko się zgodzić.
   Tego wieczoru sama Królowa podawała do stołu, a obiad był 
taki, że Lanak nigdy potem, w całym swoim życiu, nie jadł 
równie wspaniałego, choć dożył późnej starości i zdobył 
większą sławę niż sobie tego życzył. Oboje pili mnóstwo wina 
- tak, ma pani rację, pani Chasi, winnice tej prowincji 
zawsze zaopatrywały czarny zamek w wino - i oboje śmieli się 
dużo więcej niż przypuszczacie. Lanak zaśpiewał nawet kilka 
taktów starej pieśni, którą lud w Karakosk śpiewa o swoich 
władczyniach w Fors na'Shachim, co wprawiło Królową w tak 
dobry nastrój, że śmiejąc się w końcu rozlała wino. Niemniej 
jednak, gdy czarodziej wracał do swego pokoju, był 
całkowicie trzeźwy i wiedział, że Królowa również.
   - Przede wszystkim nie wolno zapomnieć ostatniego słowa 
przesłania - powiedział, odwracając się w progu. - To 
niezawodne zabezpieczenie, gdyby coś poszło źle.
   - Pamiętam je doskonale - rzekła Królowa. - Choć wątpię, 
abym kiedykolwiek go potrzebowała.
   - Nie wolno zapomnieć również i o tym - dodał Lanak - że 
przesłania nie mają pana. Nigdy.
   - Tak. Dobranoc, Lanaku.
   Czarodziej jednak nie położył się spać tej nocy. Przy 
świetle świecy pieczołowicie złożył ubrania, które Dwyla mu 
przygotowała - jakże dawno temu! - i spakował je do torby 
podróżnej, razem z prezentami i pamiątkami, które kupił jej 
i córeczce albo którymi obdarowała je Królowa. Kiedy 
skończył, księżyc znajdował się nisko na wschodzie i słychać 
było zmianę warty idącą ciężkimi krokami na swoje posterunki 
na murach zamku.
   Gdybyście tam wtedy byli, obserwowalibyście ze zdumieniem 
jak krzyżuje przedramiona na piersi i kładzie ręce na 
barkach, równie skrupulatnie jak wcześnie 
pakował torbę. Nawet gdybyście nie usłyszeli tego, co mówi 
półgłosem, zobaczylibyście jak staje na palcach - trochę za 
wysoko, pomyślelibyście pewno - a potem zaczyna obracać się 
w dziwny sposób, coraz szybciej, wreszcie unosi się 
w powietrzu, aż do łukowego sklepienia i znika, gdzie nie 
dochodzi światło świecy. W jaki sposób udało mu się tam 
pozostać i jak długo, nie wiem.
   Wkrótce, gdy wszystkie świece prócz jednej wypaliły się, 
a każdy inny dźwięk w czarnym zamku dawno już znikł w kątach
komnat, dało się słyszeć słabe skrobanie pazurów o kamienną 
posadzkę korytarza tuż za drzwiami. Nie było słychać ani 
szczęku gałki, ani zamka, w którym Lanak nie przekręcił 
klucza, ale coś weszło do pokoju. Na początku skrywał to 
cień drzwi i choć nie było widoczne, czaiło się tam.
   Zrobiło krok do przodu i znalazło się bliżej drgającego 
płomienia świecy. Stało na dwóch kończynach, ale wyglądało 
tak, jak gdyby w każdej chwili gotowe było z powrotem opaść 
na cztery. Nogi były zbyt długie i zginały się w 
niewłaściwych miejscach, podczas gdy ręce - czy przednie 
nogi, cokolwiek to było - sprawiały wrażenie grubych. To coś 
było pokryte rdzawo-zieloną błyszczącą łuską, a na brzuchu i 
piersi znajdowała się wielka narośl - jak u sheknatha, tak 
Gri - ale dało się w niej zauważyć jakąś niezdrową miękkość, 
jakiej nikt nigdy nie widział u żywego sheknatha. To coś nie 
było martwe ani żywe i miało zapach mokrych, gnijących 
liści.
   Zrobiło następny krok i światło świecy zadrgało mu na 
twarzy. Była to twarz Królowej.
   Niezupełnie jej twarz, nie, gdyż delikatne rysy zamazały 
się, wyglądało to tak, jak gdyby zostały przykryte warstwą 
starej pajęczyny. Rdzawa skóra wydawała się odpływać spod 
oczu, jak woda goniona przez wietrzyk. Widać było łzy, które 
przybierały złocisty kolor, gdy padało na nie światło.
   - Zrobiłem straszną rzecz - odezwał się w ciemności 
bardzo cicho Lanak.
   Królowa (albo to, co z niej zostało), odwróciła się ciężko 
w kierunku, skąd dobiegał głos, szukając go pustymi czarnymi 
oczyma.
   - Ale nie miałem innego wyjścia - dodał czarodziej.
   Stwór uniósł swą nieszczęsną głowę w jego kierunku i 
wtedy Lanak po raz pierwszy zobaczył, co stało się z włosami 
Królowej. Usta wykrzywiły się strasznie, ukazując brązowe 
łupliwe zęby, a oczy na dźwięk głosu nagle otworzyły się 
szeroko i rozbłysky jak u umierającego.
   - Niepotrzebnie wspomiałem o przesłaniach - mówił Lanak. 
- Mogłem się spodziewać, że rozkażecie, abym nauczył was je 
przywoływać i skorzystacie z tej umiejętności, jak tylko się 
oddalę. Dla kogo to pierwsze było przeznaczone, nie mam 
pojęcia. Możliwe, że dla Zgromadzenia w Suk'kai za 
wzgórzami, możliwe, że dla Jirila z Derridow, możliwe 
również, że dla mnie, dlaczego by nie? Przecież przesłania 
nie mają panów, i moglibyście z łatwością dojść do wniosku, 
że bezpieczniej byłoby mnie uciszyć. Czyż nie tak, Wasza 
Królewska Mość?
   To co zostało z Królowej wydało dźwięk. Mógłby on 
rozmiękczyć wasze kości i moje na skutek przerażenia albo 
złamać nam serca, kto wie?
   - Ostatnie słowo przywołania... Nie kłamałem, no, 
niezupełnie - ciągnął czarodziej. - Rzeczywiście chroni ono 
przed przesłaniem, ale nie tego, kto je wysłał. Prawdę 
powiedziawszy, udaremnia i anuluje cały czar, chroniąc sam 
cel przed złymi zamiarami wroga. Tak więc napięłaś łuk i 
wypuściłaś strzałę, i strzała chybiła.  To moja wina... - 
Mówił wolno i z wyraźnym znużeniem. - Ale przesłanie na ma 
pana. Ostrzegałem cię. Gdy nie dosięgło celu od razu, 
zwróciło się z ogromną gwałtownością w kierunku swego 
źródła, swego jedynego domu - czyli ciebie. A kiedy nie było 
w stanie samo się zniszczyć ani połączyć się z istotą, z 
której powstało, zlało się z twoim ciałem, tak dobrze jak 
tylko potrafiło. O tak. Tak.  
   Gdzieś w mieście zapiał kogut, chociaż nie było jeszcze 
świtu. To co pozostało z Królowej poruszało się ociężale tu 
i tam, patrząc na Lanaka wzrokiem, w którym mieszała się 
wściekłość i błaganie.
   - Och, tkwi w nim samo zło, w każdym razie nie ma niczego 
dobrego - Lanak powiedział ze smutkiem. - Wątpię, abym 
kiedykolwiek był w stanie opowiedzieć o tym Dwyli. Wasza 
Królewska Mość, nie czuję do was miłości, ale nie potrafię 
was również nienawidzić, widząc w takim stanie. Nie 
potrafię unieważnić tego co wy i ja razem zrobiliśmy, ale to 
co mogę, zrobię teraz.
   Wymówił kilka słów chrapliwym głosem, wypowiadając je z 
wielką starannością. Jeśli nawet towarzyszyły temu jakieś 
gesty, nie można ich było zobaczyć.
   To, co pozostało z Królowej zaczęło się jarzyć. Płonęło 
coraz jaśniej, aż sam Lanak musiał zamknąć oczy. Ale obraz 
pozostał mu pod powiekami. Widział zarysy Królowej i jej 
przesłania, rozdzielone, ale i razem: ją dumną, piękną, 
przebiegłą, i to drugie - to drugie! - obejmujące ją w 
ogniu. Potem wszystko znikło, ale myślę, że Lanak nigdy 
naprawdę nie przestał tego widzieć. Być może się mylę.
   W pokoju Lanaka było teraz nieco jaśniej, a do dźwięków 
dobiegających z kuchni dołączyło zawodzenie jakiegoś 
Nounouri, odmawiającego ranne modlitwy. W Fors jest wielu 
Nounos, a przynajmniej dawniej tak było.
   - Nikt więcej was nie zobaczy - powiedział Lanak w 
pustkę. - Nie potrafię położyć kresu waszemu cierpieniu, ale 
nie musicie cierpieć na oczach wszystkich. A jeżeli ktoś 
większy ode mnie potrafi zdziałać więcej, przyślę go tu. 
Proszę o wybaczenie, Wasza Królewska Mość. Żegnam.
   Uf! Skończyłem! Choć opowieść trwała dłużej niż 
zakładałem, proszę o wybaczenie. Lanak wrócił do domu w 
Karakosk, do Dwyli i córeczki, do swoich pól i ciemnego 
piwa, i ogni sztucznych. I zrobił wszystko, co było w jego 
mocy, aby zniknąć ze wszystkich innych opowieści i 
wspomnień. Niezupełnie mu się to udało, ale tak się dzieje, 
gdy jest się w czymś zbyt dobrym. Nic już więcej o nim nie 
powiem, co z pewnością by go ucieszyło, gdyby się o tym 
dowiedział.
   A co do Królowej... Kiedy ostatnio byłem w Fors na'Shachim, 
niezbyt dawno, wciąż jeszcze kilku ulicznych sprzedawców 
oferowało talizmany każdemu, kto miał być gościem w czarnym 
zamku. Miały one chronić przed smutnym i mściwym duchem, 
który wciąż błąka się po komnatach. Swoją drogą, proceder 
ten jest całkowicie nielegalny: kupno takiego talizmanu jest 
karane utratą ręki, a sprzedaż - głowy. Sam spędziłem kilka 
nocy w zamku bez takiej ochrony i nic złego mnie nie 
spotkało.  
   Nie licząc snów, oczywiście.

                             Przełożyła Brygida Kaliszewicz

                       PETER S. BEAGLE
   Amerykański autor fantasy. Jest także utalentowanym 
gitarzystą, piosenkarzem i tekściarzem. Urodził się w 1939 
r., przez całe dorosłe życie zajmuje się twórczością 
literacką. Debiutancki "Ostatni jednorożec", którym zasłynął, 
doczekał się kontynuacji ("Sonata jednorożca") i wielu wydań 
na całym świecie. Z ciepłym przyjęciem spotkały się także 
jego zbiory opowiadań: "Opowieści karczmarza" oraz "Giant 
Bones"; z tego ostatniego zbioru przygotowywanego do druku 
przez Prószyńskiego i S-kę pochodzi niniejsze opowiadanie.
                                                    (anak)

