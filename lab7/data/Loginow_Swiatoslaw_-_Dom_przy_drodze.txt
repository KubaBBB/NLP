Autor: Światosław Łoginow
Tytuł: Dom przy drodze

(Dom u dorogi)

Z "NF" 8/91

Dom stał nie opodal wielkiej drogi. Tylko z bliska można 
było dojrzeć głębokie niegdyś koleiny zarośnięte obecnie 
łopuchami i ostami. Jęczące nocami drzewa bały się wychodzić 
na twardą nawierzchnię drogi i tylko wiła się po niej 
kapryśnie nieuczęszczana przez nikogo ścieżka. Dom patrzył w 
przestrzeń bielmem zamkniętych na głucho okiennic; szczelny, 
na chłopa wysoki płot otaczał go przesłaniając świat 
zewnętrzny. Ciężka brama była stale zamknięta na kłódkę.  
   Rankiem drzwi domu zawsze się otwierały i na progu 
pojawiał się gospodarz z kosą na ramieniu. Uderzał nią z 
brzękiem o blaszany szyld kołyszący się nad gankiem i 
schodził po stopniach. Na szyldzie był namalowany kocioł z 
umieszczoną nad nim głową koguta. Dom był zajazdem.
   Gospodarz obchodził podwórze mrucząc pod nosem. Kosił 
wysoką trawę, klnąc przerzucał przez ogrodzenie pędy 
dusielnika, które wpełzły tu nocą. Niekiedy, wyciągając 
szyję, spoglądał ponad płotem i krzyczał w milczący las:
"No, no... nie podskakuj!... Już ja cię...!", a wtedy 
siedzące dotąd spokojnie psy zaczynały wyć i szarpać się na 
uwięzi.
   Ten ranek był nadzwyczaj pogodny. Nocą nikt nie płakał w 
gęstwinie, rosa osiadła nad podziw czysta i nawet nie 
wypełzły na ganek uwiędłe grzyby, na których gospodarzowi co 
ranka ślizgały się nogi.  Okaszał kolcokrzewy, od czasu do 
czasu przesuwał osełką po wyraźnie zeszlifowanym ostrzu i 
jakby uśmiechał się z zadowoleniem. Wtem rozległo się silne 
stukanie do wrót. Gospodarz natychmiast  napiął mięśnie, 
chwycił kosę i miękkimi krokami podkradł się do bramy. Z 
tamtej strony jej dębowych skrzydeł ktoś stał, słychać było 
zmęczony oddech. Potem stukanie się powtórzyło.  
   - Kto tam? - ciężkim szeptem zapytał gospodarz.
   - Proszę otworzyć! - dobiegło z zewnątrz.
   - Ktoś ty? Skąd?
   - Z miasta! Zabłądziłem. Idę całą noc i nie spotkałem 
żywej duszy!  
   - Zaraz - mruknął gospodarz, kładąc rękę na kłódce. - 
Tylko nie wchodź od razu, bo cię...
   Brama uchyliła się z długim skrzypnięciem nieoliwionych 
zawiasów. Gospodarz czekał, trzymając kosę przed sobą i 
celując jej ostrzem w przestrzeń za wrotami. Na zewnątrz 
stał człowiek.
   - Odwróć się! - rozkazał gospodarz.
   - Coś ty? - Podróżnego wyraźnie przestraszyło takie 
powitanie. - Może lepiej sobie pójdę...
   - Nie wygłupiaj się! - warknął gospodarz. - Powiedziałem 
odwróć się, to rób, co każę. Może masz ogon, to ci go raz dwa 
skoszę.
   Podróżny odwrócił się, zerkając z lękiem przez ramię. 
Gospodarz zrobił krok do tyłu.
   - Wchodź - pozwolił.
   Gość nie odważył się sprzeciwić i wszedł na podwórze. 
Gospodarz całym ciałem naparł na skrzydło piszczącej bramy, 
zatrzasnął ją i podparł kawałkiem bierwiona.
   - Skąd się tu wziąłeś? - zapytał.
   - Z miasta! - cierpiętniczym tonem zawołał 
przybysz. - Wyszedłem na przechadzkę i zabłądziłem. Nie 
wiem, dokąd iść... i las jest tu jakiś dziwny...  
   - Jakim cudem nic cię nie zeżarło? - zdziwił się 
gospodarz. - Znaczy się, takie twoje szczęście. A co, miasto 
jeszcze stoi? - zapytał nagle.
   - Stoi. Dlaczego miałoby nie stać? - gość niczego nie 
mógł zrozumieć.
   - A paskudy?... - zaczął gospodarz, ale w tej samej 
chwili przerwano mu.
   - Hej, cześć! - rozległ się młody, dźwięczny głos. - 
Otwieraj, skoro już tu jestem!
   Nad płotem pojawiła się ludzka postać. Miała wesołą twarz 
pod strzechą splątanych włosów, nagi tors gęsto porośnięty 
kędzierzawą sierścią, pokryte węzłami mięśni silne, 
owłosione ręce. Gospodarz odwrócił się i ciął nie patrząc. 
Ostrze kosy  świsnęło tuż przed twarzą nieznajomego, który 
ledwo zdołał się uchylić. Roześmiał się szyderczo i zniknął. 
Dał się słyszeć cichnący tętent końskich kopyt.  
   - Czemuś go tak? - zapytał ze strachem podróżny. - 
Przecież to żywy człowiek...
   - Człowiek, a jakże! - rzucił gospodarz. - To paskud. 
Połowa chłopa i połowa konia. Rozumiesz?
   Przybysz stanął na palcach, spojrzał ponad płotem i 
krzyknął cicho.
   - Otóż to - stwierdził gospodarz. Otworzył drzwi domu i
odwróciwszy się w stronę oniemiałego gościa, ciągnął dalej:
- Idź i odsapnij na razie, żarcie znajdziesz na stole. 
Ja mam robotę. Koszenie i pielenie. Jeden dzień opuszczę,
to potem kapusty od rzepy nie odróżnię.
   Przez pół dnia przybysz siedział w domu zupełnie sam, a 
kiedy ciężkie słońce zaczęło chylić się ku wierzchołkom 
drzew, w domu pojawił się gospodarz. Postawił w kącie kosę, 
opłukał w cebrzyku czarne od ziemi ręce, usiadł i dopiero 
wtedy powiedział:
   - Opowiadaj.
   - Cóż tu opowiadać?
   - Co w mieście, jak tam ludzie żyją i co mówią, skąd się 
wzięło to nieszczęście i czy kiedyś się skończy?
   - Miasto jak to miasto, żyje pomaleńku. Ale pierwsze 
słyszę, że paskudy podchodzą tak blisko! To raczej ciebie 
należałoby zapytać, skąd się tu wziąłeś, razem z tym lasem i 
tym twoim zajazdem?
   - Jak to - skąd? Przecież stoję przy drodze na Wycież, 
podróżowały tędy tysiące ludzi! - gospodarz umilkł, a 
potem dodał żałośnie: - Podróżowali, ale przestali. Droga 
zarosła. Czyżby już nikt nie miał nic do załatwienia w 
Wycieżu?  
   - Dlaczego? Przecież jest droga do Wycieża - zdziwił się 
gość. - Ale pierwsze słyszę, żeby takie rzeczy się tam 
działy...
   - A czy ty przypadkiem, chłopie, nie kłamiesz? - 
gospodarz pochylił się do przodu.
   - Niby po co? - zaniepokoił się przybysz. - Lepiej mi 
powiedz, jak się mam dostać do domu. Przecież już najwyższa 
pora.
   - Dokąd teraz pójdziesz? Zeżrą cię w lesie. Trzeba 
wychodzić z rana, dopóki mgła leży. Wtedy może i dojdziesz. 
O świcie są łagodniejsze, chociaż i tak wredne. W tym lesie 
wszystko jest nieludzkie - trawa, drzewa i zwierzyna. Nawet 
i tu lezą, próbują. Miałem owce - pilnowałem ich, dbałem, aż 
wreszcie widzę - to wcale nie owce. Spojrzenie mają złe, 
nocami zaś rozmawiają między sobą jak my, tylko nic nie 
można zrozumieć. Zarżnąłem je i zakopałem w jamie. Psy 
trzymam, owszem, nie sposób się bez nich obejść. Mądre, aż 
strach bierze, ale wytrzymuję jakoś. Czasem wypuszczam je do 
lasu, to przynoszą mi mięso, takie wielkie kawały. Ale nawet 
nie próbuję zgadnąć, jakie to mięso.
   Gospodarz przestał mówić i wstał. Z podwórza dobiegało 
przerywane wycie spuszczonych z łańcucha psów.
   - Słyszysz? - zapytał gospodarz. - Kładźmy się spać, 
dopóki zmrok nie zapadł, bo nocą może trzeba będzie się 
zrywać, jeżeli ktoś nagle zawita w gości.
   W milczeniu rozeszli się do swoich izb i dom przycichł, 
przywarł do ziemi starając się niezbyt rzucać w oczy 
budzącemu się lasowi. Tylko psy jak szare cienie krążyły po 
obejściu i niekiedy tęsknie wyły w zgęszczający się nocny 
mrok.
   Nocą gospodarz usiadł nagle na łóżku. Dygotał cały. 
Bezszelestnie stoczył się na podłogę, przeczołgał na 
kolanach do wyjścia i przylgnął do szczeliny pod drzwiami. 
Korytarz oświetlony widmowym migotaniem plam pleśni na 
ścianach był pusty. Potem w jego końcu zakołysał się cień i 
ukazał się poranny gość. Biegł na czworakach korytarzem,
przestawiając bezszelestnie łapy. Jego twarz uległa 
straszliwej zmianie - uszy przylegały teraz do czaszki, 
szczęki wysunęły się do przodu. Wargi drżały nerwowo 
odsłaniając masywne, żółte kły.
   Gospodarz wyszczerzył zęby i błyskawicznym ruchem 
wyskoczył na spotkanie przybysza. Zastygli na chwilę w 
bezruchu, wbijając w siebie pełne nienawiści czerwone krążki 
ślepi. Sierść na ich karkach stanęła dęba, wargi uniosły się 
obnażając zęby. Wreszcie z rykiem pełnym wściekłości i 
rozczarowania obydwaj rzucili się na siebie. Tarzali się po 
podłodze próbując chwycić kłami gardło wroga. Gniewne wycie 
roznosiło się daleko po czuwającym lesie, cały dom zaś 
kołysał się, drżał w posadach i śmiał głucho, klaszcząc 
dłońmi okiennic...
                             Przełożył Sławomir Kędzierski
                     ŚWIATOSŁAW ŁOGINOW
Leningradzki fantasta młodszego pokolenia (to znaczy w wieku 
około trzydziestu pięciu lat). W połowie lat 
osiemdziesiątych zbuntował się przeciwko obowiązującej w 
ZSRR wizji fantastyki - naukowej, technicznej, kosmicznej i 
bohaterskiej - i zaczął pisać oficjalnie wówczas nieuznawaną
fantasy i horror. Skromny, ale konsekwentny i uparty, wciąż 
należy do czołówki radzieckich fantastów, choć grono 
piszących nienaukową fantastykę znacznie się zwiększyło.
                                                        (SK)

