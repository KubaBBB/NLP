Tybetańska Księga Umarłych
TYBETAŃSKA 
KSIĘGA 
UMARŁYCH 


przełożył IRENEUSZ KANIA 


WIELKIE WYZWOLENIE 
Z BAR-DO 
PRZEZ 
SŁUCHANIE 







IRENEUSZ KANIA 

BAR-DO THOS-GROL 
czyli 
TYBETAŃSKA KSIĘGA UMARŁYCH 

 
Przedstawiony tekst domaga się krótkiego choćby wprowadzenia, i to nie tylko 
dlatego, że jest to pierwszy jego przekład na język polski wprost z 
tybetańskiego oryginału. 
Nie znaczy to, że jest on w naszym kraju całkowicie nieznany. Owszem, niektórzy 
spośród orientalistów, przede wszystkim zaś wcale już liczna gromadka buddystów 
polskich (praktykujących różne tradycje tybetańskiej Mahajany), mieli okazję 
zetknąć się z Bar-do Thos-grol1 w przekładzie angielskim (wersja Evans-Wentza i 
Lamy Kazi Dawa-Samdup z roku 1928 oraz najnowsza - Franceski Fremantle i Chögyam 
Trungpy z roku 1975 2). Być może nieco szerzej znany jest także komentarz, jaki 
do tego tekstu napisał C.G. Jung. Wszystko to nie zmienia jednak faktu, że 
Bar-do Thos-grol nadal ma u nas status "księgi dla wtajemniczonych" - a tak 
wcale być nie powinno. 
Nie powinno tak być po pierwsze dlatego, że jest to tekst z różnych powodów 
bardzo interesujący, nie tylko dla specjalistów. Po drugie - w nim samym zawarty 
jest nakaz rozpowszechniania go wszelkimi sposobami wśród wszystkich ludzi, 
"głoszenia go na ulicach" - jak mówi oryginał. Nawet jeśli przyjmiemy, że 
zalecenie takie odnosi się do buddystów, to przecież uznać można w każdym razie, 
iż na naszym terenie oznacza ono możliwość i celowość zdjęcia z Bar-do Thos-grol 
pieczęci ezoteryczności, która mocą jakiegoś nieporozumienia przylgnęła doń na 
dość długo. 
Po trzecie - od pewnego czasu o Bar-do Thos-grol głośno na Zachodzie. Tytuł ten 
(niemal wyłącznie tytuł) pojawia się ostatnio dość często w literaturze 
tanatologicznej - której niebywałego rozkwitu jesteśmy świadkami - a także 
religioznawczej. Faktem jest, że wiele doświadczeń i przeżyć osób odratowanych 
ze śmierci klinicznej, przeżyć, które opisał Raymond Moody w bestsellerze sprzed 
paru lat, książce Life after Life, mniej czy bardziej dokładnie przypomina pewne 
stronice Bar-do Thos-grol, tekstu datowanego, bądź co bądź, na wiek XIV wedle 
najostrożniejszych przypuszczeń, w rzeczywistości zapewne znacznie starszego 3. 
Czwarta przyczyna - w moim przekonaniu najgłębiej leżąca i najistotniejsza - to 
ta, że wbrew pozorom Bar-do Thos-grol nie jest wyłącznie księgą o śmierci i 
umieraniu. Jeśli spojrzeć nań z punktu widzenia typologii religioznawczej, jawi 
się ten tekst jako klasyczny scenariusz inicjacyjny z głównymi jego elementami: 
zejście do "przestrzeni pośmiertnej" (bar-do), wędrówka w niej - przejście przez 
różnorakie próby - i wyzwolenie, czyli zmiana statusu bytu. 
O tym, że wiele naszych doświadczeń i przeżyć można porównywać ze śmiercią za 
życia, że umiera się wielokrotnie - wie każdy dorosły człowiek. Pouczają nas o 
tym również wielcy myśliciele doby współczesnej, jak Mircea Eliade czy Karl 
Rahner. Życie nasze często objawia "strukturę inicjacyjną" (zwłaszcza etap zwany 
descensus ad inferos), i to szczególnie chyba w ostatnich czasach. Nie mogą 
zatem zaskakiwać następujące słowa Franceski Fremantle, tłumaczki Bar-do 
Thos-grol: "Tak więc, jakkolwiek książkę tę napisano rzekomo dla umarłych, w 
rzeczywistości traktuje ona o życiu. Sam Budda nie zwykł roztrząsać tego, co 
dzieje się po śmierci, bo takie pytania nie są użyteczne w poszukiwaniu 
rzeczywistości hic et nunc. Jednakowoż nauki o reinkarnacji, sześciu rodzajach 
istnienia i bar-do, stanie pośrednim pomiędzy nimi, w dużej mierze odnoszą się 
do obecnego życia, niezależnie od tego, czy stosują się one również do istnienia 
pośmiertnego. Podkreśla się często, że celem odczytywania Bar-do Thos-grol 
człowiekowi zmarłemu jest przypomnienie jego postępowania za życia. Księga 
umarłych może nas pouczyć, jak żyć". (Wstęp, s. XIX-XX) 
Podobnego zdania jest również Chögyam Trungpa, żyjący w USA tybetański mistrz, 
autorytet w problematyce tanatologicznej, jak byśmy powiedzieli, i autor 
wstępnego komentarza do wzmiankowanego przekładu Franceski Fremantle. Powiada on 
tak: "Bar-do znaczy rozsiew. Jest to nie tylko przerwa, zawieszenie po naszej 
śmierci, ale również zawieszenie w jakiejś sytuacji życiowej; umieranie zdarza 
się także za życia. Doświadczenie bar-do jest częścią naszej podstawowej 
struktury psychologicznej. Przez cały czas zdarzają nam się wszelkie rodzaje 
doświadczenia bar-do - doświadczenia paranoi czy też zagubienia w codziennym 
życiu; jest to tak, jakbyśmy nie byli pewni ziemi pod stopami, nie wiedząc, o co 
mam chodzi i dokąd zmierzamy. Toteż niniejsza książka jest nie tylko przesłaniem 
dla tych, którzy właśnie mają umierać lub już umarli; jest to również przesłanie 
dla tych, co się narodzili. Narodziny i śmierć dotyczą każdego, ciągle, w tej 
właśnie chwili", (s. 1-2) 
Mamy więc do czynienia ze znamienną zbieżnością postaw myślicieli Wschodu i 
Zachodu, wywodzących się wszak z wielce odmiennych tradycji duchowych. Wolno 
mniemać, że ta konwergencja odzwierciedla pewien stan ogólniejszej świadomości 
egzystencjalnej - może nie tyle radykalnie nowy, ile coraz powszechniejszy, i że 
na jej wytworzenie się jakiś wpływ miała - obok czynników natury hermeneutycznej 
- również całkowicie nowa sytuacja współczesnego człowieka, poddanego zagrożeniu 
absolutnemu, i całych zbiorowości, przeżywających coraz częściej tę część 
scenariusza inicjacyjnego, którą określamy mianem descensus ad inferos. 
Wszystko to jest niewątpliwie interesujące, ale nie wystarczałoby do uznania 
tybetańskiej Księgi umarłych za tekst niezwykły, co uczyniłem na początku. 
Tekstów będących scenariuszami inicjacyjnymi znają wszak dość dużo zarówno 
dzieje religii, jak i dzieła literackie różnych narodów i epok, by wspomnieć 
bodaj najsławniejsze z nich - Boską Komedię. Bar-do Thos-grol wyraźnie jednak 
różni się od nich wszystkich. Niżej postaram się jak najkrócej przedstawić 
główną osobliwość tej księgi, z zastrzeżeniem, że z braku miejsca muszę to 
uczynić pobieżnie i upraszczając wiele spraw zasługujących na znacznie głębsze i 
wszechstronniejsze oświetlenie, co może będę miał sposobność zrobić przy innej 
okazji. Tutaj lukę tę częściowo staram się wypełnić w przypisach. 
Zakładam przy tym u Czytelnika minimum ogólnej wiedzy o buddyzmie. 
Tybetańskie słowo bar-do (lub bar-ma-do) znaczy "to, co jest między (dwoma)", 
"przestrzeń pośrednia", i w literaturze tybetańskiego buddyzmu pełni funkcję 
odpowiednika terminu sanskryckiego antarabhawa, dosłownie: "między-byt". Termin 
ten oznacza sytuację kogoś, kto rozstał się z tym życiem, a nie wszedł jeszcze w 
nową formę istnienia; stoi przed nim otworem sześć sfer samsary, ale także 
możliwość ostatecznego uwolnienia się od kołowrotu egzystencji - czyli możliwość 
nirwany. To, gdzie się w końcu znajdzie, zależy w dużej mierze od jego dobrego i 
złego karmana (uczynków w poprzednich żywotach), ale również od własnego wyboru; 
ten zaś zdeterminowany jest zdolnością przebrnięcia przez próby, które polegają 
na rozpoznawaniu właściwej istoty pojawiających się w bar-do gniewnych i 
spokojnych postaci różnych bóstw tantrycznych oraz światłości. Zdolność tę 
nazywa się w Bar-do Thos-grol (roz)poznawaniem, rozumieniem, wiedzą; pełni ona 
funkcję soteriologiczną. Ngo-śes-pa dang grol-ba dus-mnyam-du 'ong-ngo ("Ze 
zrozumieniem przychodzi wyzwolenie") - oto motyw przewodni całej księgi, 
nadający jej - obok przepełniających ją światłości i blasków, w czym przypomina 
niektóre teksty Kabały, jak Sefer Bahir czy Zohar - silnie gnostyczny koloryt. 
Tybetańska księga umarłych jest właśnie kompendium takiej wiedzy i jakby 
przewodnikiem dla zmarłego po owym limbo buddyjskim; instrukcje w niej zawarte 
zapewniają mu możliwie najlepsze "urządzenie się" w najbliższej egzystencji. 
Termin antarabhawa konotuje jakąś przestrzeń i jakiś czas. Z czasem sprawa jest 
prosta: sytuacja "między-bytu" może trwać jeden, dwa, trzy, cztery, pięć, sześć 
lub najwyżej siedem tygodni - tak expressis verbis stwierdza się w tekście. A co 
z przestrzenią? Gdzież znajduje się owo bar-do? 
Otóż jest ono wszędzie - i nigdzie, inaczej mówiąc, w punkcie usytuowanym 
pomiędzy "wszędzie" a "nigdzie": w nas. Bar-do to przestrzeń własnej naszej 
jaźni, umysłu (tyb. rig-pa), "nieobjętego jak świetlisty przestwór nieba", 
istotowo tożsamego z Pustką (skr. Śunjata). Pojawiające się nam po śmierci 
zjawy, opisywane tak plastycznie w Bar-do Thos-grol - zjawy jak z koszmarnych to 
znów błogich snów, kolory, światłości - są produktami naszej własnej jaźni 
(umysłu), jej tajemnych energii; ściślej biorąc, emanacjami, projekcjami 4 jej 
obaw, lęków, skłonności, pasji, dążeń, kompleksów, pragnień i neuroz - słowem 
wszystkiego, co stanowi treść różnych warstw, w tym i najgłębszych, naszej 
podświadomości. Czyż można się dziwić, że Tybetańska księga umarłych tak 
interesowała Junga? 
Mamy więc do czynienia z sui generis przewodnikiem po naszym umyśle, który sam 
jest matrycą powołującą do ułudnego bytu trapiące go lęki oraz namiętności, i 
wobec tego sam władny jest się od nich uwolnić. 
Działania te (a z nimi "próby") przebiegają wedle pewnego porządku, ściśle 
określonego samą strukturą umysłu, która okazuje się strukturą mandali Buddy 
Wairoczany, jak przedstawiają ją thanki, słynne malowidła tybetańskie. Tak na 
przykład każda z kolejno ukazujących się postaci Buddów mandali symbolizuje 
jakąś władzę umysłu, jakiś rodzaj energii psychicznej (w jej aspektach 
pozytywnych i negatywnych), jakiś składnik osobowości. W tradycji tybetańskiej 
podkreśla się, że wygląd tych postaci nie jest całkowicie arbitralną kreacją 
wyobraźni, lecz że ściśle odpowiada on rodzajowi symbolizowanej energii. Dotyczy 
to też innych zjaw: upiorów, demonów, diablic o przerażających i dziwacznych 
kształtach jak na płótnach Boscha, zjaw emanowanych przez centra energetyczne 
(czakry) położone wzdłuż awadhuti, centralnego kanału energetycznego w ciele 
człowieka. 
Zbiega się to wszystko z konstatacjami nowoczesnej psychologii, która odnajduje 
w owych kształtach formy archetypiczne, pojawiające się regularnie w snach czy 
pewnych stanach patologicznych u różnych ludzi. 
W Bar-do Thos-grol wszystkie postacie występują na ogół pod imionami 
stanowiącymi kalki imion analogicznych sanskryckich bóstw panteonu 
hinduistycznego i tantrycznego, toteż w tekście przekładu daję je konsekwentnie 
właśnie w wersjach sanskryckich, dla łatwiejszej identyfikacji w innych 
źródłach. Ze względu na ścisłość naukową najlepiej byłoby je transliterować 
wedle przyjętego w indologii systemu. Niestety, z powodów technicznych zmuszony 
jestem do podawania ich w przybliżonej transkrypcji fonetycznej. Dotyczy to 
również pewnych sanskryckich i tybetańskich terminów technicznych, nie mających 
dokładnych odpowiedników w językach europejskich, terminów, które objaśniam 
pokrótce w przypisach. Są one sanskryckie, o ile nie zaznaczono inaczej. Słowa w 
nawiasach kwadratowych nie mają odpowiedników w oryginale; dodałem je dla 
jasności. 
Przekład niniejszy obejmuje tekst podstawowy Bar-do Thos-grol Chen-mo (Wielkie 
Wyzwolenie z Bar-do przez Słuchanie), który składa się z trzech części i kilku 
tekstów towarzyszących, mniej istotnych. 
Dedykuję go z wdzięcznością moim przyjaciołom z krakowskiej sanghi Kagjut. 
Bkra-śis-śog. (Niech to będzie na szczęście.) 
Kraków, październik-listopad 1984





1. Wymowa w przybliżeniu: Thö-tröl. 
2. The Titbetan Book of the Dead. The Great Liberation through Hearing in the 
Bardo, Shambhala, Berkeley and London 1975. 
3. Tybetologowie uważają, że jego autorem jest Karma Lingpa (1323-1383); 
Tybetańczycy przypisują go samemu Padmasambhawie. 
4. Tym słowem, wziętym z nowoczesnej psychologii, Francesca Fremantle oddaje 
tyb. snang. Według mnie jest ono dość jaskrawym anachronizmem w tekście bądź co 
bądź bardzo leciwym. Dlatego sam wolałem raczej "emanacje". 







POUCZENIE O SAMOWYZWOLENIU SIĘ
Z BAR-DO CHWILI ŚMIERCI 


KSIĘGA GŁĘBOKIEJ NAUKI 
JASNO PRZYPOMINAJĄCA 
WIELKIE WYZWOLENIE Z BAR-DO DHARMATY1 
SPOD WŁADZY 
STRAŻNIKÓW GNIEWNYCH ORAZ SPOKOJNYCH2 

Pokłon wszystkim guru, Trikaji3, 
Padmasambhawie, który pojawił się, 
aby mieć w pieczy wszelkie stworzenie, 
i bóstwom lotosu gniewnym oraz spokojnym, 
i doskonałej Sambhogakaji, 
pokłon bezbrzeżnej Dharmakaji Buddy Amitabhy! 

Ta metoda Wielkiego Wyzwolenia z Bar-do, przeznaczona dla joginów o średnich 
zdolnościach, ma sens potrójny: wstępny, podstawowy i końcowy. 
Wstępny dotyczy sposobu wyzwolenia człowieka z krwi i kości. Najpierw należy 
przyswoić sobie pouczenia, z których pomocą ci o najwyższych zdolnościach 
niezawodnie osiągają wyzwolenie. Jeśli go nie osiągną, trzeba się uciec do 
samowyzwolenia drogą przeniesienia świadomości4 w Bar-do Chwili Śmierci. Tym 
sposobem joginowie o przeciętnych zdolnościach niezawodnie dostępują wyzwolenia. 

Gdy okaże się to niemożliwe, należy usilnie praktykować tę oto metodę osiągania 
Wielkiego Wyzwolenia z Bar-do Dharmaty poprzez Słuchanie. 
Najpierw jogin powinien obserwować wszystkie stopniowo przychodzące oznaki 
umierania, wedle Samowyzwolenia, [jakie chce uzyskać]. Kiedy wszystkie one są 
już wyraźne i niewątpliwe, należy dokonać samowyzwalającego przeniesienia 
świadomości. Jeśli to się uda, zbędne się staje recytowanie tego Wyzwolenia 
przez Słuchanie. Gdy jednak nie dochodzi do przeniesienia świadomości, trzeba 
głośno i wyraźnie odczytać tekst tego Wyzwolenia przez Słuchanie obok ciała 
zmarłego. Jeśli ciała już nie ma, to siedząc na łożu zmarłego albo na jego 
krześle należy przemawiać z całą mocą prawdy i przywoływać jego świadomość 
wyobrażając sobie, że siedzi naprzeciwko i słucha. Wówczas zgromadzeni bliscy, 
krewni i przyjaciele nie powinni wznosić głośnych okrzyków boleści ani lamentów; 
powinno się ich usunąć. 
Jeżeli ciała nie zabrano, a tchnienie zewnętrzne5 już ustało, to - nim ustanie 
tchnienie wewnętrzne - guru zmarłego, jego brat w Dharmie6 lub ktoś z tych, 
których lubił i którym ufał, powinien mu odczytać ten tekst Wielkiego 
Wyzwolenia, przystawiając usta do jego ucha, lecz nie dotykając go. 
Prawdziwe pouczenie o wyzwoleniu przez słuchanie. 
Jeśli są możliwości, należy złożyć obfite ofiary Trzem Klejnotom7. Gdy 
możliwości nie ma, trzeba przygotować w myśli przedmiot ofiary i obficie 
uzupełnić go w bezmiernej wyobraźni wzrokowej. Potem trzeba siedem albo trzy 
razy wyrecytować błaganie przyzywające na pomoc buddów i bodhisattwów. Następnie 
wypowiedzieć należy głosem dobitnym błaganie do Strasznych Strażników Bar-do, 
błaganie o wyrwanie z wąskiego przesmyku bar-do i błaganie Głównych Strof 
Bar-do, po czym odczytać - siedmiokroć albo trzykroć, stosownie do okoliczności 
- ten tekst Wielkiego Wyzwolenia przez Słuchanie. Pozwala on rozpoznać trzy 
rodzaje bar-do: światłość Bar-do Chwili Śmierci, wielkie i jasne widzenie w 
Bar-do Dharmaty i Bar-do Życia; tu stosowne wskazówki umożliwiają zamykanie bram 
łona. 
Najpierw pouczenie o światłości Bar-do Chwili Śmierci. 
Nieraz nawet człowiek o bystrym rozumie nie potrafi jej rozpoznać. Zwykli 
ludzie, nawet jeśli są do tego zdolni, to przecież z powodu słabego obeznania z 
praktyką medytacji - potrzebują wszelkiego rodzaju wskazówek. Po odczytaniu im 
[tekstu] rozpoznają oni główną światłość i unikając bar-do, szybko i łatwo 
osiągają nie zrodzoną Dharmakaję. 
Najlepiej jeśli przy zmarłym będzie obecny jego główny guru, którego prosił o 
pouczenie. Jeśli nie on - to brat w Dharmie zmarłego, z którym składał on śluby 
Samaji8. Gdyby i jego nie było, to ktoś z braci duchowych w tej samej tradycji 
Dharmy9. 
Gdyby wszelako nie doszło do zetknięcia się z żadnym z nich, to ktoś umiejący 
dobrze recytować powinien wielokrotnie, głosem dobitnym i wyraźnym, przeczytać 
ten tekst. Wskutek tego zmarły przypomni sobie udzielone przez guru wskazówki, 
jak rozpoznawać ową jasność, i natychmiast, rozpoznawszy światłość główną, 
osiągnie wyzwolenie. 
Czas recytacji. Gdy ustanie dech zewnętrzny, prana10 rozpływa się w dhuti11 
Wiedzy12, pojawia się natomiast świetliste tchnienie świadomości. Potem prana 
powraca, spływa do lewej i prawej nadi13 i ukazuje się na ścieżkach bar-do w 
formie zjaw; dlatego należy kontynuować recytację, zanim prana wejdzie w lewą i 
prawą nadi. Czas, kiedy ustał już dech zewnętrzny, ale pozostał jeszcze dech 
wewnętrzny, trwa mniej więcej tyle, ile trzeba na zjedzenie krótkiego posiłku. 
A oto sposób pouczenia: najlepiej, jeśli wyrzucenie świadomości14 nastąpi na 
chwilę przed ustaniem oddechu. Jeśli wszakże nie uda się to, wyrzec trzeba 
następujące słowa: 
"Szlachetny synu (wymienić imię), któremu teraz przyszło szukać drogi! Gdy tylko 
przestaniesz oddychać, pojawi się przed tobą tak zwana Główna Jasność Pierwszego 
Bar-do, której znaczenie wcześniej zostało ci objaśnione przez guru! A gdy 
ustanie twój dech zewnętrzny, zaświta przed tobą Dharmata wyrazista jak pusta 
przestrzeń nieba, jasna, świetlista, pozbawiona krańców i środka - nagi, wolny 
od zanieczyszczeń umysł. Rozpoznawaj ją wówczas i wstępuj w jej sferę! Wtedy i 
ja ci ją pokażę!" 
Nim ustanie oddech zewnętrzny, trzeba kilka razy wypowiedzieć te słowa do ucha 
zmarłego i wrazić mu je w umysł. Potem, na chwilę przed ustaniem tchu 
zewnętrznego, należy ułożyć go prawym bokiem na ziemi, w "pozycji lwa"15, i 
nacisnąć mocno dwie pulsujące "żyły snu", aby nie nabrzmiewały. Gdy przestaną 
nabrzmiewać, mocno nacisnąć. Wówczas prana zatrzyma się w dhuti i nie będzie 
mogła powrócić, na pewno zaś skieruje się ku otworowi Brahmy16. Wtedy [trzeba] 
udzielić pouczenia. 
To właśnie jest tak zwane Pierwsze Bar-do - Światłość Dharmaty. Wszystkim 
istotom objawia się wolny od jakichkolwiek zniekształceń Umysł Dharmakaji. 
W czasie, gdy tchnienie zewnętrzne ustaje, lecz wewnętrzne - jeszcze nie, prana 
rozpływa się w awadhuti. Zwykli ludzie powiadają, że wtedy właśnie traci się 
świadomość. Nie wiadomo dokładnie, jak długo to trwa: zależy to od dobrego albo 
złego stanu naczynia17, od stopnia przyswojenia sobie nauk i od umiejętności 
skupienia w medytacji. U tych, których naczynie było dobre, trwać to może długo. 
W ich pouczanie trzeba wkładać wiele wysiłku; aż do chwili, gdy w otworach 
pojawi się ropny wyciek, trzeba powtarzać wskazówki. W przypadku ludzi bardzo 
nieprawych i o złych naczyniach czas ten nie bywa dłuższy niż pstryknięcie 
palcami; w niektórych innych - niż spożycie małego posiłku. Sutry i Tantry 
twierdzą na ogół, że zanik świadomości trwa cztery i pół doby. Skoro jest 
zazwyczaj tak, że nieświadomość trwa przez cztery i pół doby18, to przez ten 
czas należy starać się pilnie o pokazanie światłości. 
Sposób pouczenia. Jeśli zmarły potrafi, to niech działa samodzielnie podług 
wyżej podanych wskazówek. Jeśli nie potrafi, to niech guru, uczeń, brat w 
Dharmie lub przyjaciel, duchem i umysłem złączony z nim, siądzie obok i recytuje 
wyraźnie: "Teraz ziemia przeistacza się w wodę, woda w ogień, ogień w pranę, 
prana - w czystą świadomość". Znaki te występować będą stopniowo, a gdy się 
dopełnią i nastąpi zatrzymanie [oddechu], taką myśl należy powziąć: "Szlachetny 
synu! (albo, jeśli jest to guru) Czcigodny mistrzu! Racz zapanować nad chwiejnym 
umysłem!" (Powiedzieć mu to do ucha, po cichu). Jeżeli zaś jest to brat w 
Dharmie lub przyjaciel albo ktoś inny, zawołać go po imieniu i tak mówić: 
"Szlachetny synu! Oto przyszedł na ciebie czas tego, co nazywają śmiercią, i 
stoisz w jej obliczu. Dlatego myśli twoje niech będą takie: 
"Ach, skoro przyszedł na mnie czas śmierci i stoję w jej obliczu, to wobec tej 
mojej śmierci umysł swój napełniam jedynie miłością, współczuciem i 
Bodhiczittą19; obym dla dobra wszystkich czujących istot, podobnych w liczbie 
nieobjętym niebiosom, osiągnął stan Buddy! i wszystko, co zaistnieje w moim 
umyśle, a szczególnie obecne moje myśli, niech obróci się na dobro wszelkich 
czujących istot. Niechaj w jasności śmierci rozpoznam Dharmakaję i w jej sferze 
niech mi będzie dane osiągnąć najwyższe urzeczywistnienie Mahamudry20, dla 
pożytku wszystkich czujących istot! A jeślibym tego nie osiągnął, to obym w 
bar-do mógł poznać, że jestem w bar-do. Urzeczywistniając Mahamudrakaję poprzez 
jogę bar-do, wszelkimi sposobami pragnę działać dla dobra wszelkich istot 
czujących, nieskończonych w liczbie swej jak niebo!" Nie porzucając takich 
właśnie rodzących się w umyśle pragnień, przypominaj sobie wcześniej otrzymane 
pouczenia o praktyce medytacyjnej!" 
Wypowiedziawszy te słowa wyraźnie, ustami przytkniętymi do ucha umierającego, i 
nie pozwalając nawet na chwilę zachwiać się jego uwadze, trzeba pilnie 
obserwować. Gdy zewnętrzny oddech już ustał, nacisnąć mocno "żyłę snu" i 
wyraźnymi słowy wyrzec: (jeśli jest to guru albo jakiś wyższy rangą od 
recytującego przewodnik duchowy) "Czcigodny mistrzu, oto ukazuje ci się teraz 
główny, najważniejszy blask; zechciej go rozpoznać! Racz obserwować go uważnie!" 
(Tak też trzeba pouczać wszystkich innych.) 
"Szlachetny synu (wymienić imię), słuchaj mnie! Oto pojawia się teraz przed tobą 
nieskazitelna światłość Dharmaty. Rozpoznaj ją! Szlachetny synu, to, co teraz 
postrzegasz jako świetlistą pustą istność, coś pozbawionego przymiotów takich 
jak kształt, kolor czy ciało - ta więc pusta świetlistość to twój własny umysł, 
Dharmata Samantabhadri. Gdy zaś równocześnie z tą ukaże się druga jasność, nie 
zrodzona z niczego, czysta, lśniąca, wyrazista, rozedrgana - wiedz, że jest to 
[twój] Umysł - Budda Samantabhadra. Ten twój umysł - pusta jasność, nie 
utworzona z jakiejkolwiek substancji, a także ten twój umysł trwający w stanie 
rozedrganej świetlistości - tworzą nierozerwalną istność; nie zróżnicowana 
jasność i pustka trwająca w wielkim snopie światła, nie znająca narodzin ni 
śmierci - to Budda Niezmienny Blask. Rozpoznanie go wystarczy ci [do 
wyzwolenia]. 
Gdy rozpoznasz jasną istotę własnego umysłu jako Buddę, to spoglądanie w głąb 
umysłu będzie kontemplacją Buddy." 
Wypowiedzieć to [należy] trzy do siedmiu razy, słowami wyraźnymi. 
Pierwszy stopień: przypomnienie wcześniejszych pouczeń guru, jak rozpoznawać. 
Drugi stopień: zmarły zdany jest na samodzielne rozpoznanie światłości własnego 
czystego umysłu. Trzeci stopień: rozpoznawszy siebie samego i połączywszy się 
nierozdzielnie z Dharmakają, niezawodnie osiąga wyzwolenie. 
Tym sposobem, rozpoznawszy pierwszą światłość, zyskuje wyzwolenie. Ale jeśli 
zachodzi obawa, że [zmarły] nie rozpozna tej pierwszej światłości - pojawi się 
jeszcze tak zwana światłość wtórna; przyjdzie ona po ustaniu tchu zewnętrznego i 
upłynięciu czasu potrzebnego do spożycia małego posiłku. 
Stosownie do dobrego lub złego karmana prana wpadnie do któregoś z lewych lub 
prawych kanałów i wyjdzie którymś z otworów; nagle pojawi się jasna świadomość. 
Jeśli mówimy, że trwa to tyle, ile trzeba na zjedzenie posiłku, to znaczy, że 
zależy to od stanu naczynia i obznajmienia z praktyką. 
Wówczas świadomość zmarłego wydostaje się na zewnątrz i nie wie on już, czy 
umarł, czy nie. Widzi, jak przedtem, postacie bliskich, krewnych, słyszy nawet 
płacz i krzyki. Nie pojawiają się jednak jeszcze przeraźliwe zjawy karmiczne i 
jeszcze nie nadszedł wielki lęk przed Jamą, Panem Śmierci. Znów należy recytować 
pouczenia i wskazówki. Są dwa ich rodzaje, stosownie do stopnia medytacji: 
wypełnienia i tworzenia w wyobraźni21. Jeśli idzie o stopień wypełnienia - 
należy trzykrotnie zawołać [zmarłego] po imieniu i recytować ustawicznie podane 
wyżej sposoby rozpoznawania światłości. W przypadku stopnia tworzenia w 
wyobraźni należy odczytywać sadhanę22 i opis jego Yidama23: 
"Szlachetny synu, medytuj nad twoim Yidamem! Skup swoją uwagę! Skoncentruj się 
na Yidamie! Jego pojawiającą się formę wyobrażaj sobie jako pozbawioną 
samodzielnego jestestwa, niby odbicie księżyca w wodzie! Nie miej go za formę 
rzeczywistą!" 
Wypowiedzieć to wyraźnie i jasno. Jeśli zmarły był prostym człowiekiem: 
"Medytuj nad Panem Wielkiego Miłosierdzia24!" - Tak ma go pouczać. 
Po takich wskazówkach nawet ci, którzy nie rozpoznali bar-do, teraz na pewno je 
rozpoznają. 
Jeśli za życia zmarły otrzymał wskazówki od guru, lecz słabo był obznajmiony z 
praktyką medytacji, nie potrafi samodzielnie poradzić sobie w bar-do; wówczas 
guru albo brat w Dharmie musi mu to rozjaśnić. Ale są też i tacy, którzy byli 
biegli w medytacji, lecz w chwili śmierci silna choroba przemogła ich i 
pomieszała im pamięć; takim nie pamiętającym trzeba koniecznie recytować te 
pouczenia. Zdarzają się też ludzie niegdyś obznajmieni z medytacją Ścieżki, 
którzy jednak złamali śluby i zaniedbali praktyk Samaji; grozi im trafienie do 
niższych sfer samsary25, toteż te pouczenia są im bardzo potrzebne. 
Jeśliby zmarły zrozumiał w pierwszym bar-do - byłoby najlepiej; jeśli nie - 
wyraźna recytacja sprawi, że w drugim bar-do jego świadomość się rozbudzi, i 
osiągnie wyzwolenie. 
W drugim bar-do świadomość nie wiedząca, czy umarł, czy nie, nagle się 
rozjaśnia. Jest to tak zwane "wyraźne ciało złudne"26. Wówczas, jeżeli pouczenie 
zostanie tam zrozumiane, spotyka się ono z Dharmatą - tak jak matka spotyka się 
z synem - i moc karmana nie powiedzie go na manowce. Podobnie promienie słońca 
zwyciężają mrok. Światłość drogi przemaga potęgę karmana i następuje wyzwolenie. 
Tak więc owo tak zwane drugie bar-do pojawia się na drodze "ciała umysłu", a 
władza poznania krąży, jak przedtem, w obszarze zmysłu słuchu. Jeśli wówczas 
dotrze doń pouczenie, cel będzie osiągnięty. Nie pojawiają się jeszcze karmiczne 
emanacje, toteż [zmarły] może się udać, dokądkolwiek zechce, wedle swej woli. 
Tak więc, jeśli nie rozpozna głównej światłości, to rozpozna jednak światłość 
drugiego bar-do i uzyska wyzwolenie. Jeżeli zaś i tym razem nie uzyska 
wyzwolenia, pojawi się przed nim tak zwane trzecie bar-do, Bar-do Dharmaty. 
Z trzeciego bar-do wyłonią się omamy karmiczne. Wówczas bardzie jest ważne 
odczytywanie Wielkiego Pouczenia o Bar-do Dharmaty; jego moc i korzystne 
działanie są ogromne. 
Wszyscy bliscy płaczą wówczas, wznoszą krzyki i lamenty, zabierają mu 
pożywienie, ściągają zeń ubranie, zamiatają wokół łoża. Chociaż on sam ich 
widzi, oni go nie widzą, on słyszy, że mówią do niego, lecz oni nie słyszą jego 
głosu. Z sercem zasmuconym odchodzi. 
Wówczas pojawiają się dźwięki, blask i promienie światła, on zaś omdlewa z 
potrójnego strachu, przerażenia i trwogi. Wtedy trzeba recytować Wielkie 
Pouczenie o Bar-do Dharmaty. Zawoławszy zmarłego po imieniu, jasno i wyraźnie 
należy mówić te słowa: 
"Szlachetny synu, natęż swoje władze i słuchaj z niezachwianą uwagą! Bar-do ma 
sześć form. Jakich? [Pierwsze:] Bar-do Własnych Twoich Narodzin, [drugie:] 
Bar-do Marzenia Sennego, [trzecie:] Bar-do Głębokiej, Nieporuszonej Samadhi27, 
[czwarte:] Bar-do Chwili Śmierci, [piąte:] Bar-do Dharmaty i [szóste:] Bar-do 
Życia - razem sześć. 
Szlachetny synu, tobie przypadły w udziale trzy - Bar-do Chwili Śmierci, Bar-do 
Dharmaty i Bar-do Życia; pojawią się one przed tobą. 
Aż do wczoraj pojawiała się przed tobą - w Bar-do Chwili Śmierci - światłość 
Dharmaty; nie rozpoznałeś jej właściwie, dlatego musiałeś w nim błądzić. Teraz 
tworzy się przed tobą dwoje bar-do: Dharmaty i Życia. Natężając całą uwagę, 
staraj się dobrze zapamiętać udzielone przeze mnie wskazówki! 
Szlachetny synu, teraz oto przyszła na ciebie tak zwana chwila śmierci. 
Odchodzisz z tego świata na drugą stronę, ale nie jesteś w tym jedyny. Zdarza 
się to wszystkim. Nie pożądaj już i nie tęsknij do tego życia. Gdybyś jednak 
pożądał go i tęsknił doń, nie będziesz mógł tutaj trwać; nie wyzwolisz się z 
ustawicznego błądzenia po kolisku samsary. Nie hołduj przywiązaniu! Nie hołduj 
żądzom! Postępuj myślą za Trzema Klejnotami! 
Szlachetny synu, choćby w tym Bar-do Dharmaty stanęły przed tobą 
najprzeróżniejsze straszliwe i okropne zjawy, nie zapominaj tego, co ci 
powiedziano. Sens tych słów zakarbuj sobie dobrze w umyśle i stosownie do niego 
idź dalej. 
Na tym polega rozpoznawanie. 
"Ach, teraz oto pojawia się przede mną Bar-do Dharmaty; odrzucam wszelkie 
gniewne, straszne i przerażające widziadła i pojmuję, że to, co widzę, to moje 
własne emanacje; wiem też, że w taki właśnie sposób przejawia się bar-do. W tej 
chwili, gdy przyszło na mnie niebezpieczeństwo, że nie osiągnę głównego celu, 
nie będę poddawać się lękowi przed tłumem widziadeł spokojnych i gniewnych!" - 
Mówiąc te słowa głosem dobitnym i jasnym, pomny ich znaczenia, postępuj dalej. W 
ten sposób nie zapomnisz, na czym polega niezawodne rozpoznawanie wszelkich zjaw 
jako twych własnych tworów. 
Szlachetny synu! W chwili, gdy rozdzielają się twoje ciało i duch, ujrzysz 
czystą Dharmatę: jej zjawa jest niewielka, jaskrawo błyszcząca. Jej połysk 
wprawi cię w wielki, trwożny niepokój. Pojawi się ona przed tobą na kształt 
roziskrzonego mirażu ponad równiną w czas letniego skwaru. Nie bój się jej! Nie 
trwóż się nią! Nie wpadaj w panikę! Zrozum, że jest to tylko kształt własnej 
twojej Dharmaty. 
Z wnętrza blasku wybiegnie potężny głos Dharmaty - silny niby grzmot. Rozbrzmi 
on jak dudnienie tysiąca piorunów naraz i zahuczy rozgłośnie. Ale wiedz i 
zrozum, że jest to także głos własnej twojej Dharmaty, i dlatego nie trwóż się 
nim, nie przerażaj ani nie wpadaj w panikę! Posiadasz jedynie to, co zwą "ciałem 
umysłowym" zakorzenionych niedobrych skłonności28, które nie ma kształtów z krwi 
i mięsa. Dlatego te trzy - dźwięki, blask i promienie nie mogą ci uczynić żadnej 
krzywdy, nie mogą cię przyprawić o śmierć. Możesz je uznać po prostu za 
widziadła powstające w tobie samym. Wiedz, że to jest bar-do. 
Szlachetny synu, jeśli nie umiesz rozpoznać własnych emanacji, to, jakkolwiek w 
ludzkim świecie oddawałeś się medytacjom, teraz nie potrafisz przyswoić sobie 
tych pouczeń; przerażą cię te światłości, rozgniewają dźwięki, wystraszą 
promienie. Nie pojmiesz istoty wskazówek, nie rozpoznasz natury tych trzech - 
dźwięków, światłości i promieni, i nadal będziesz błąkał się w samsarze. 
Szlachetny synu! Po czterech i pół dnia nieświadomości odejdziesz stąd. Ale gdy 
się z niej przeckniesz i będziesz się pytał: "Cóż to było ze mną?" - zrozumiesz, 
że wszystko to jest bar-do. 
Wówczas odwróci się koło samsary, wszystkie te emanacje będziesz widział jako 
jaśniejące formy cielesne. Cały przestwór niebios będzie jasnobłękitny i 
lśniący. 
Wtedy ze Środkowej, Wszechobejmującej Krainy29 wyłoni się Budda Wairoczana o 
ciele białej barwy, zasiadający na tronie Lwów. W dłoni dzierży on koło o ośmiu 
szprychach. Ukaże się w uścisku ze swoją Małżonką30, panią Przestworu Niebios. 
Ponieważ w rzeczywistości bytuje on w siedlisku skandhy świadomości 
rozróżniającej31, błękitna światłość jest Mądrością Dharmadhatu32, jasną i 
czystą, a ów blask i lśnienie Buddy Wairoczany w uścisku z Małżonką wystrzela z 
ich serc ku tobie, tak zaś jest mocny, że twoje oczy nie będą go mogły znieść 
bez cierpienia. Razem z nim zalśni ku tobie światło z dziedziny bogów - białe, 
bez połysku. Wówczas ty, powodowany mocą złego karmana, poczujesz wielki lęk i 
trwogę przed tą błękitną, połyskliwą Mądrością Dharmadhatu, i rzucisz się do 
ucieczki. Za to w umyśle twoim pojawi się sympatia do owego światła białej 
barwy, bez połysku. Ale nie powinieneś wówczas czuć niechęci do tej najwyższej 
mądrości, przybranej w kolor niebieski, jaskrawy, świetlisty i połyskujący! Nie 
bój się jej, albowiem jest to Tathagata33 świetlistej Mądrości Dharmadhatu. 
Pełen wiary i uwielbienia oddaj mu cześć! Zanoś doń błaganie myśląc o tym, że 
jest to blask współczucia Buddy Wairoczany! To sam Budda Wairoczana wychodzi ci 
na spotkanie w wąskim przesmyku bar-do. Jest to światłość współczucia Buddy 
Wairoczany! Toteż nie wzbudzaj w sobie sympatii do owego światła białej barwy 
bez połysku, ani przywiązania, ani namiętności! Albowiem jeśli poweźmiesz doń 
przywiązanie, będziesz odtąd błądzić w sferze bytu sześciodzielnego koliska 
samsary przeznaczonej dla bogów, i stanie się to wielką przeszkodą na twej 
drodze do wyzwolenia. Dlatego nie patrz na to, lecz oddaj korny hołd 
połyskliwej, niebieskiej światłości. Mocno skup się w medytacji na Buddzie 
Wairoczanie i wypowiedz - powtarzając za mną - tę żarliwą prośbę: 
"Ach, gdy tak wskutek bezlitosnej Niewiedzy błądzę w kolisku samsary, 
zechciej mnie powieść, czcigodny Buddo Wairoczano, 
świetlistą drogą Mądrości Dharmadhatu! 
Niechaj też mnie wspiera potężna pani, twa Małżonka! 
Błagam, wyswobodź mnie ze straszliwego, wąskiego przesmyku bar-do! 
Wprowadź mnie do przeczystej sfery Spełnienia Buddy!"" 
Wypowiedziawszy to błaganie kornie i z wielkim Uwielbieniem zmarły świetlistą 
tęczą rozpłynie się w sercach Buddy Wairoczany i jego małżonki, i stanie się 
sambhogakają Buddy w środkowym, najwyższym niebie Akanisztha. 
Ale jeśli, nawet otrzymawszy pouczenia, poczuje lęk przed tym blaskiem (wskutek 
działania zaciemniającej mocy występków, gniewu i namiętności) i ucieknie, i 
jeśli pomimo wymówienia tej żarliwej prośby pójdzie błędną drogą - to po dwóch 
dniach wyjdą mu na spotkanie zastępy dewów34 Wadżrasattwy35 oraz złego karmana, 
wiodącego do piekieł. A oto pouczenie. Należy zawołać zmarłego po imieniu i 
wyrzec te słowa: 
"Szlachetny synu, słuchaj uważnie! W drugiej dobie pojawi się białe, jasne 
światło żywiołu wody. Wówczas we wschodniej stronie, z błękitnego Królestwa 
Wielkiej Radości ukaże się Budda Akszobhja o ciele barwy niebieskiej, trzymający 
w dłoni dordże36 o pięciu ostrzach, siedzący na tronie Słonia i złączony 
uściskiem ze swoją Małżonką imieniem Buddhaloczana37. Towarzyszą im 
bodhisattwowie Kszitigarbha i Majtreja, mający obok siebie swe Małżonki - Lasja 
i Puszpa, tak że ukażą się jako sześcioro Buddów. 
Z bytującego w siedzibie rupaskandhy38 czystego, białego, połyskliwego światła 
Wiedzy Zwierciadlanej39, z serc Wadżrasattwy i jego Małżonki wystrzeli ku tobie 
blask, którego twoje oczy nie będą mogły znieść bez cierpienia. Razem z nim 
ukaże się u dołu światło z dziedziny piekielnej, o barwie dymu, bez połysku, 
obok owego blasku Mądrości. W tejże chwili, powodowany przemożną siłą gniewu i 
nienawiści, poczujesz wielki lęk i trwogę przed tym lśniącym białym blaskiem, i 
rzucisz się do ucieczki; poweźmiesz za to upodobanie do matowego światła z 
piekieł, koloru dymu. Wówczas opanuj strach przed owym białym, jasnym, czystym i 
lśniącym światłem, zrozum i wiedz, że jest to Mądrość! Kornie oddaj jej cześć i 
wzbudź w sobie wiarę, albowiem jest to blask miłosierdzia Wadżrasattwy! Oddając 
jej cześć pomyśl: "Oto moje schronienie" - i zanoś błagania. Sam Wadżrasattwa 
wyszedł ci na spotkanie w straszliwym bar-do. Żelaznym hakiem dla ciebie jest 
światło miłosierdzia Wadżrasattwy, przeto oddaj mu cześć i nie spoglądaj z 
upodobaniem na owo piekielne matowe światło barwy dymu, bo jest to pełna męki 
droga zaciemniających grzechów40, nagromadzonych przez twoje silne uczucia 
gniewu i nienawiści. Jeśli będziesz trwał w przywiązaniu do nich, wpadniesz w 
siedzibę piekielną, w bagno nieznośnych udręk; gdy już w nim ugrzęźniesz, nigdy 
się zeń nie wydostaniesz. Dlatego jest to wielka zawada na drodze ku wyzwoleniu. 
Nie spoglądaj więc nań, wyzbądź się gniewu i nienawiści, przywiązania i pożądań, 
lecz skieruj swe uwielbienie ku białemu, połyskliwemu i jasnemu światłu. Z całą 
mocą skoncentruj się na Wadżrasattwie i wypowiedz te oto słowa błagania: 
"Ach, gdy tak błądzę po kolisku samsary 
wtrącony w nie przez własne silne namiętności, 
zechciej, Wadżrasattwo, poprowadzić mnie świetlistą drogą 
Mądrości czystej, podobnej zwierciadłu! 
Niechaj mnie też wspiera twoja czcigodna Małżonka, Buddhaloczana 
Wyzwól mnie, proszę, z wąskiego przesmyku 
straszliwego bar-do! 
Zaprowadź mnie do pełnej skończonej doskonałości 
siedziby Buddów!"" 
Po wypowiedzeniu tego błagania z wielkim uwielbieniem i czcią [zmarły] rozpłynie 
się świetlistą tęczą w sercu Wadżrasattwy i stanie się sambhogakają Buddy, w 
niebie Doskonałej Radości, na wschodzie. 
Ale nawet po takim pouczeniu niektórzy, wskutek zbytniej wybujałości "ja" i 
skażeń występkami, poczują strach przed lśniącym żelaznym hakiem współczucia i 
uciekną. Dlatego trzeciego dnia zastępy dewów Buddy Rabnasambhawy wyjdą [mu] na 
spotkanie świetlistą drogą prowadzącą do sfery człowieczej. Pouczenie jest 
następujące. Trzeba zawołać zmarłego po imieniu i przemówić doń tymi słowy: 
"Szlachetny synu, słuchaj uważnie! Nadchodzi oto trzeci dzień, toteż pojawi się 
przed tobą jaskrawe światło żywiołu ziemi. W stronie południowej, z żółtego 
Królestwa Chwały ukaże się Budda Ratnasambhawa o ciele żółtej barwy, z 
drogocennym klejnotem41 w dłoni, siedzący na tronie Rumaka, złączony w uścisku 
ze swoją Małżonką Mamaki. Tak się ukaże. Otaczający go bodhisattwowie 
Akaśagarbha i Samantabhadra będą mieli za towarzyszki boginie o imionach Mala i 
Dhupa. Tak się pojawią z przestworu tęczy, blasku i światła, jako sześcioro 
Buddów. 
Budda Ratnasambhawa wraz ze swoją Małżonką ukaże się w sferze Wedanaskandhy42, w 
jaskrawożółtym blasku Mądrości Zrównującej43, przyozdobiony drobnymi lśniącymi 
krążkami, a taki będzie promienisty i jaśniejący, że wzrok twój nie zniesie tego 
widoku. Z serca Ratnasambhawy i jego Małżonki wybiegnie ku tobie, prosto do 
twego serca, światło, którego nie wytrzyma oko. Jednocześnie do twojego serca 
wniknie ciemnoniebieskie bezpołyskliwe światło ze sfery człowieczej. Wówczas, za 
sprawą zbytnio wybujałego "ja", uczujesz wielki lęk i trwogę przed tym jaskrawym 
żółtym blaskiem i rzucisz się do ucieczki; tymczasem zrodzi się w tobie sympatia 
i przywiązanie do ciemnoniebieskiej, matowej światłości z człowieczej dziedziny 
samsary. Nie bój się i nie trwóż tego żółtego światła - jasnego, wyraźnego, 
błyszczącego i jaskrawego! Rozpoznaj w nim Mądrość! Zaraz po tym spokojnie 
wstępuj w sferę Niedziałającej Mądrości. Poweźmij ku niej ufność i uwielbienie! 
Jeśli rozpoznasz w niej światłość własnego umysłu, to nawet nie oddając Jej czci 
ani nie wypowiadając słów błagania, stopisz się bez zróżnicowania ze wszystkimi 
tymi postaciami i światłościami, i osiągniesz oświecenie. 
Jeżeli nawet nie rozpoznasz tego właśnie tak, to pomyśl, że jest to światłość 
miłosierdzia Buddy Ratnasambhawy i twoje schronienie. Myślą oddaj mu hołd i zmów 
błaganie. Ponieważ jest to lśniący żelazny hak miłosierdzia Buddy Ratnasambhawy, 
oddaj mu cześć. 
Nie spoglądaj z upodobaniem na owo matowe ciemnoniebieskie światło z dziedziny 
ludzi, albowiem jest to pełna udręk droga zgromadzonych przez twoje nazbyt 
wybujałe "ja" złych skłonności. Jeśli ci się ona spodoba, trafisz nią do 
człowieczej dziedziny samsary i będziesz doświadczał wszelkich utrapień 
narodzin, starości, choroby i śmierci, i nigdy nie wydostaniesz się z samsary. 
To wielka zawada na drodze do wyzwolenia, a więc nie spoglądaj tam i wyzbądź się 
swego "ja". Wyzbądź się zakorzenionych złych skłonności! Nie lgnij do nich! 
Porzuć pożądania! Oddaj cześć jaskrawemu, połyskliwemu żółtemu światłu! Skup się 
usilnie na Ratnasambhawie i wypowiedz te oto słowa błagania: 
"Ach, gdy tak błądzę po kolisku samsary 
wtrącony weń przez zbyt silne "ja", 
zechciej, Buddo Ratnasambhawo, poprowadzić mnie 
świetlistą drogą jasnej Mądrości Zrównującej! 
Niechaj mnie też wspiera Mamaki, czcigodna twoja Małżonka! 
Wyzwól mnie, proszę, z wąskiego przesmyku 
straszliwego bar-do! 
Zaprowadź mnie do pełnej skończonej doskonałości 
siedziby Buddów!"" 
Wypowiedziawszy to błaganie z wielką pokorą i uwielbieniem [zmarły] świetlistą 
tęczą rozpłynie się w sercach Buddy Ratnasambhawy i jego Małżonki, i stanie się 
sambhogakają Buddy w stronie południowej, w Królestwie Chwały. 
Po takich pouczeniach nawet człowiek słabych sił bez wątpienia osiągnie 
wyzwolenie. Ale jeśli nawet po wielekroć bywał tak pouczany, lecz wskutek 
wielkich przewin i sprzeniewierzenia się ślubom Samaji wyczerpał swoje korzystne 
możliwości - mimo wszystko teraz nie rozpozna właściwie; miotany mocą 
namiętności oraz skażeń od przewin poczuje strach przed dźwiękami i światłością, 
i zacznie uciekać. 
Czwartego dnia jednak tłum dewów Buddy Amitabhy wyjdzie mu na spotkanie na 
świetlistej drodze do sfery Yidagów, zgłodniałych upiorów - utworzonej przez 
karmana płynącego z namiętności i zawiści. Pouczenie jest takie. Trzeba zmarłego 
zawołać po imieniu i przemówić doń w te słowa: 
"Szlachetny synu, słuchaj uważnie! Nadszedł oto czwarty dzień, więc zjawi się 
przed tobą czerwone światło żywiołu ognia jako jaskrawy, wyraźny płomień. 
Wówczas w stronie zachodniej, z czerwonego obszaru nieba Sukhawati44 wyłoni się 
Budda Amitabha o ciele barwy czerwonej, z lotosem w dłoni, siedzący na tronie 
Pawia i złączony uściskiem ze swoją najwyborniejszą małżonką imieniem 
Pandarawasini45. Tak się ukaże. Obok będzie miał bodhisattwów Awalokiteśwarę i 
Mańdżuśri, ich zaś towarzyszkami będą boginie Gita i Aloka, z tęczowego 
przestworu ukażą się jako sześcioro Buddów. Bytuje on w sferze 
Pradżniaskandhy46, w świetliście czerwonym i jaskrawym blasku Mądrości 
Rozróżniającej47, zdobnej w drobne kolorowe krążki. Jest jasny, świetlisty, 
lśniący i promienny. 
Z serc Buddy Amitabhy i jego Małżonki wybiegnie ten blask prosto ku twemu sercu 
i wniknie weń, a żadne oko go nie wytrzyma. Niechaj cię on nie przeraża! Kiedy 
wespół z tym światłem mądrości pojawi się żółta, matowa poświata Yidagów, nie 
obdarzaj jej swoją życzliwością! Porzuć przywiązanie do niej! 
Wtedy, skutkiem działania potężnych mocy pożądań i namiętności, poczujesz trwogę 
przed owym czerwonym, jaskrawym i lśniącym światłem, i rzucisz się do ucieczki. 
Natomiast zrodzi się w tobie upodobanie i przywiązanie do matowożółtej poświaty 
Yidagów. W owej chwili winieneś w tym jaskrawym, lśniącym czerwonym świetle 
rozpoznać Mądrość, i nie bać się jej. Zaraz po tym spokojnie wstępuj w sferę 
Niedziałającej Mądrości i kornie oddaj jej cześć. Jeśli rozpoznasz w niej 
światłość własnej mądrości, to nawet nie oddając jej czci ani nie wypowiadając 
słów błagania - stopisz się bez zróżnicowania ze wszystkimi tymi postaciami i 
światłościami, i osiągniesz oświecenie. Jeżeli wszelako nie rozpoznasz jej tak 
właśnie, to pomyśl, że jest to światłość miłosierdzia Buddy Amitabhy i twoje 
schronienie. Myślą oddaj mu hołd i zmów błaganie; jest to blask żelaznego haka 
miłosierdzia Buddy Amitabhy. Oddaj mu kornie cześć, nie uciekaj! Ale choćbyś i 
uciekł, pozostaniecie nierozdzielni. Nie obawiaj się! Nie zwracaj swojej 
sympatii ku owemu matowemu żółtemu światłu Yidagów, albowiem jest to nader 
przykra droga zgubnych skłonności zgromadzonych przez twoje zbyt silne żądze i 
przywiązania. Jeśli ci się ona spodoba, stoczysz się po niej w sferę Yidagów i 
będziesz doświadczał Wszelkich nieznośnych udręk głodu i pragnienia. Jest to 
wielka przeszkoda na drodze do wyzwolenia, a więc nie przywiązuj się do niej i 
porzuć złe skłonności! Nie lgnij do nich! Oddaj cześć jaskrawemu, połyskliwemu 
czerwonemu światłu, mocno skup się w medytacji na Buddzie Amitabha w uścisku z 
Małżonką i wypowiedz te oto słowa błagania: 
"Ach, gdy tak błądzę po kolisku samsary, 
wtrącony weń przez zbyt silne pożądania, 
zechciej, Buddo Amitabha, poprowadzić mnie 
świetlistą drogą jasnej Mądrości Rozróżniającej! 
Niech mnie też wspiera Pandarawasini, twoja Małżonka!; 
Wyzwól mnie, proszę, z wąskiego przesmyku, 
straszliwego bar-do! 
Zaprowadź mnie do pełnej najdoskonalszej rozkoszy; 
siedziby Buddów!"" 
Wypowiedziawszy to błaganie z wielką pokorą i uwielbieniem, [zmarły] rozpłynie 
się świetlistą tęczą w sercach Buddy Amitabhy i jego Małżonki, i w stronie 
zachodniej, w dziedzinie Nieba Sukhawati, stanie się sambhogakają Buddy. 
Postępując tak, nie sposób nie osiągnąć wyzwolenia. Skutkiem jednak hołdowania 
za życia złym skłonnościom i nawykom zmarły nie potrafi się ich wyzbyć bez 
reszty, toteż zły karman i zawiść sprawią, że zrodzi się w nim złość i lęk przed 
dźwiękami oraz światłem, tak że nie ułowi go żelazny hak miłosierdzia. Dlatego 
będzie się błąkał tam, gdzieś w dole, aż do piątego dnia. 
Wtedy wyjdzie mu na spotkanie skąpany w blasku miłosierdzia tłum dewów Buddy 
Amoghasiddhi, kroczący jasną drogą asurów (nie-bogów), zbudowaną z zazdrości i 
udręki. Oto pouczenie. Trzeba zmarłego zawołać po imieniu i wyrzec te słowa: 
"Szlachetny synu, słuchaj uważnie! Piątego dnia ukaże ci się zielono światło 
czystego żywiołu wiatru, w stronie północnej zaś, z zielonego obszaru Nieba 
Najwyższych Pięter wyłoni się czcigodny Budda Amoghasiddhi, pan ze swoją świtą. 
Ciało jego jest barwy zielonej, w dłoni dzierży skrzyżowany podwójny dordże. 
Zasiada na tronie Garudy Sang-Sang48, złączony w uścisku ze swoją Małżonką, 
Samajatarą. Tak się ukaże, a obok niego dwaj bodhisattwowie - Wadżrapani i 
Sarwaniwaranawiskambhin. Ich towarzyszkami są boginie Gandha i Naiwedja. Ukażą 
się z tęczowego świetlistego przestworu jako sześcioro Buddów. 
To jaskrawe zielone światło, bytujące w sferze Samskaraskandhy49, jest zielonym, 
lśniącym światłem Mądrości Czynnej i Wykonującej50; jej ostry połysk wzbudza 
niepokój. Z serc Buddy Amoghasiddhi i jego Małżonki, zdobnych w różnokolorowe 
krążki, wystrzeli ku tobie i wniknie w twoje serce ów blask nieznośny dla oczu. 
Nie lękaj się go, albowiem jest to gra twego własnego umysłu, przeto wstępuj w 
sferę wielkiego, nieporuszonego skupienia, wolnego od wszelkich dalszych i 
bliższych więzów namiętności i nienawiści. 
Jednocześnie z tym światłem Mądrości pojawi się przed tobą pozbawiona lśnienia, 
czerwona poświata z siedziby asurów, której źródłem jest zazdrość. Medytuj nad 
nią z zupełną obojętnością, wyzbyty namiętności i gniewu. Jeśliś słaby umysłem, 
nie obdarzaj jej swoją życzliwością. 
Wówczas, za sprawą przemożnej siły zazdrości, poczujesz strach przed tym 
jaskrawym, lśniącym zielonym blaskiem, i zaczniesz uciekać; za to poweźmiesz 
gorącą skłonność ku matowej, czerwonej poświacie z siedziby asurów. W owej 
chwili powinieneś w jaskrawym, jasnym, błyszczącym świetle rozpoznać własną 
mądrość i porzucić lęk przed nią. Zaraz po tym spokojnie wstępuj w sferę 
Niedziałającej Mądrości Transcendentnej51, albowiem jest to światłość 
miłosierdzia Buddy Amoghasiddhi, ; twoje schronienie. Myślą oddaj mu kornie hołd 
i zanoś błagania. Ponieważ jest to tik zwana Mądrość Czynna i Wykonująca, 
lśniący żelazny hak miłosierdzia Buddy Amoghasiddhi, oddaj jej cześć i nie 
uciekaj! Lecz gdybyś nawet uciekł, pozostaniecie nierozdzielni. Przeto nie trwóż 
się jej! Nie lgnij do pozbawionej blasku światłości asurów, jest to bowiem pełna 
udręk droga karmana nagromadzonego przez twoją nadmierną zazdrość. Jeśli ją 
sobie upodobasz, wpadniesz do sfery bytu asurów, gdzie znosić będziesz 
niewypowiedziane katusze kłótni, walki i współzawodnictwa. Wielka to przeszkoda 
na drodze do wyzwolenia, więc nie lgnij do tej drogi, odrzuć złe skłonności i 
nawyki! Odrzuć namiętności! Oddaj kornie cześć i uwielbienie zielonemu 
jaskrawemu światłu, całą mocą skup się w medytacji na Buddzie Amoghasiddhi i 
jego Małżonce, i wypowiedz to oto błaganie: 
"Ach, gdy tak błądzę po kolisku samsary 
wtrącony weń przez własną nazbyt silną zazdrość, 
zechciej, Buddo Amoghasiddhi, poprowadzić mnie 
świetlistą drogą jasnej Mądrości Czynnej i Wykonującej! 
Niechaj mnie też wspiera najwyborniejsza twa Małżonka, Samajatara! 
Wyzwól mnie, proszę, z wąskiego przesmyku 
straszliwego bar-do! 
Zaprowadź mnie do pełnej najdoskonalszej rozkoszy 
siedziby Buddów!"" 
Wypowiedziawszy to błaganie z wielką pokorą i czcią, [zmarły] rozpłynie się 
świetlistą tęczą w sercach Buddy Amoghasiddhi i jego Małżonki, w północnej zaś 
stronie, w obszarze nieba Skończonej Doskonałości stanie się sambhogakają Buddy. 

Jeśli zmarły, otrzymawszy takie wielokrotne i wielostopniowe wskazówki, przyswoi 
sobie choćby jedną i rozpozna choćby raz, to - nawet mimo osłabnięcia pomyślnej 
siły zasług dobrego karmana - musi dostąpić wyzwolenia. 
Ale pomimo otrzymania wielokrotnych pouczeń, skutkiem mnóstwa złych skłonności i 
nawyków, jakim hołdował za życia, i nieobznajmienia z jasną i czystą Wiedzą52 - 
ta moc złych skłonności będzie ciągnąć go wstecz. Nie ułowi go błyszczący jasno, 
żelazny hak miłosierdzia; napełni go lęk i trwoga przed tą jasnością, więc 
błędnie będzie podążał w dół. 
Potem, szóstego dnia, pojawi mu się jednocześnie wszystkich pięcioro Buddów z 
Małżonkami i orszakami. Razem też zajaśnieje owych. sześć światłości z sześciu 
sfer samsary. 
Oto pouczenie. Należy zawołać zmarłego po imieniu i te wyrzec słowa: 
"Szlachetny synu, słuchaj uważnie! Aż do wczoraj pojawiało się przed tobą, każda 
z osobna, pięć rodzajów jasności. Wbrew udzielonym ci wskazówkom, moc złych 
skłonności i nawyków sprawiła, że przejęły cię one zaślepieniem i lękiem; 
dlatego aż do wczoraj błąkałeś się po manowcu. Gdybyś był rozpoznał owych pięć 
rodzajów blasku Mądrości jako twoje własne emanacje, to w postaci którejś z 
pięciu rodzajów światłości rozpłynąłbyś się świetlistą tęczą i stałbyś się 
sambhogakają Buddy. Ale skoro nie rozpoznałeś, to błąkasz się tutaj. Patrz więc 
uważnie! 
Teraz wyjdzie ci na spotkanie pięć rodzajów doskonałych światłości oraz zjawy 
tak zwanych czterech połączonych mądrości. Rozpoznaj je! Szlachetny synu, oto 
pod postacią czterech jaskrawych kolorowych jasności ukażą ci się cztery 
żywioły. Pośrodku, z obszaru nieba Wszechobejmującego Kręgu, ukaże się w postaci 
Jab-Jum Budda Wairoczana, jak to wcześniej powiedziano. Od strony wschodniej, z 
obszaru nieba Zupełnej Radości ukaże się Budda Wadżrasattwa w postaci Jab-Jum, 
wraz ze swoim orszakiem. W stronie południowej, z nieba Chwały ukaże się w 
postaci Jab-Jum Budda Ratnasambhawa ze swoim orszakiem. Po stronie zachodniej, z 
obszaru nieba Sukhawati, zbudowanego piętrami na kształt lotosu, ukaże się Budda 
Amitabha w postaci Jab-Jum, ze swoim orszakiem. Po stronie północnej, z obszaru 
nieba Najwyższej Doskonałości, ukaże się Budda Amoghasiddhi w postaci Jab-Jum, 
ze swoim orszakiem; wychynie on przed tobą ze świetlistej tęczy. 
Szlachetny synu, dalej, za tymi pięcioma Jab-Jum Buddów, bram pilnują potężni 
gniewni strażnicy: Zwycięski53, Pan Śmierci54, Koński Grzbiet55, Wężowy Splot 
Nektaru56, oraz strażniczki: Dzierżąca Żelazny Hak57, Dzierżąca Arkan58, 
Dzierżąca Łańcuch59, Dzierżąca Dzwonek60, a także mędrcy: siedziby bogów - 
Indra, asurów-Wemacitra, ludzi - Siakjasimha, zwierząt - Dhruwasimha, Yidagów - 
Dżwalamukha oraz piekieł - Dharmaradża. Ukażą się oni w postaciach sześciu 
mędrców Buddy. Ukaże się też w postaci Jab-Jum Budda Samantabhadra i 
Samantabhadri - wspólny przodek duchowy wszystkich Buddów. 
Gdy tłum czterdziestu dwu dewów sambhogakaji wychynie z wnętrza twego własnego 
serca, to - ponieważ ukazuje się on tobie - rozpoznaj go jako twoją własną 
czystą emanację. 
Szlachetny synu! Wszystkie te obszary i królestwa niebios nie znajdują się w 
jakimkolwiek miejscu; w rzeczywistości są to cztery strony twego własnego serca 
i jego środek. Teraz zjawy te wychodzą na zewnątrz z głębi twego serca i ukazują 
się tobie. Nie wyłaniają się one z jakiegokolwiek innego miejsca, przeto 
rozpoznaj w nich odwieczną zręczną grę twego umysłu. 
Szlachetny synu! Te postacie nie będą ani bardzo wielkie, ani bardzo małe; we 
wszystkich swoich częściach będą proporcjonalne. Każda z nich będzie mieć 
właściwe sobie wspaniałe szaty, kolor, pozę, mudrę i tron. Postaci owe 
rozmieszczone są w pięciu parach, każdą zaś z nich otacza aureola światłości. 
Szlachetni bodhisattwowie wybrani przez Ojca i ich szlachetne Małżonki wybrane 
przez Matkę ukażą się Wszyscy jednocześnie, jako doskonała mandala. Rozpoznaj 
ich jako twego Yidama! 
Szlachetny synu, z serc tych pięciu grup Jab-Jum wybiegnie prosto ku twojemu 
sercu cienka jak nić, jasna i lśniąca niby promień słońca światłość zespolonych 
czterech Mądrości: najpierw serce Wairoczany połączy z twoim - niby tkanina - 
biały, połyskliwy, błyszczący i jaskrawy promień Wiedzy Dharmadhatu, wywołujący 
niepokój. Wewnątrz tej tkaniny świeci biały krążek, bardzo jasny i jaskrawy, 
niby dno zwierciadła. Ukaże się on w otoczeniu podobnych sobie drobnych krążków 
i plamek, nie będzie miał środka ani obwodu. 
Z serca Wadżrasattwy wyłoni się Wiedza Zwierciadlana barwy niebieskiej, jasna; 
na jej i szacie będą widnieć, jako ozdoby, niebieskie krążki w kształcie 
odwróconej do góry dnem miseczki mniszej z lapis-lazuli. 
Z serca Ratnasambhawy wyłoni się żółte, jaskrawe i błyszczące światło Mądrości 
Wyrównującej; jej szata zdobna jest w krążki żółte o kształcie miseczki mniszej 
ze złota, odwróconej do góry dnem. 
Z serca Amitabhy wyłoni się czerwony jaskrawy blask Mądrości Rozróżniającej; jej 
szatę zdobią czerwone świetliste krążki o kształcie niby odwróconej do góry dnem 
miseczki mniszej z korala. Jego barwa jest głęboką barwą mądrości, połyskliwy 
jest i lśniący, zdobny pięcioma takimiż krążkami. Ukażą się one jako nie mające 
obwodu ani środka. 
Ukaże się też połączenie między tym kształtem a twoim sercem. 
Szlachetny synu, wszystkie one są formami powstałymi ze zręcznej gry twego 
własnego umysłu; nie wywiodły się z czegokolwiek innego. Nie miej do nich 
przywiązania, nie żyw też przed nimi obawy; spokojnie wstępuj w sferę myślenia 
pozbawionego refleksji61. Tam wszystkie owe postaci i światła roztopią się w 
tobie i osiągniesz oświecenie. 
Szlachetny synu, zielony blask Mądrości Czynnej i Wykonującej nie ukaże ci się, 
bowiem nie dopełniła się jeszcze swobodna gra twej własnej mądrości. 
Szlachetny synu, wszystkie one są jakoby zwidami poczwórnej Mądrości i stanowią 
to, co nazywamy "podziemną drogą Wadżrasattwy". Wówczas musisz sobie przypomnieć 
wskazówki i pouczenia, udzielone ci wcześniej przez guru. Jeżeli przypomnisz 
sobie ich sens, napełni cię ufność do wszystkich owych widzianych uprzednio 
zwidów, i będzie to jakby spotkanie matki z synem albo z przyjacielem z dawnych 
lat; rozpoznasz go, zaledwie go zoczysz, i wszelkie wątpliwości rozwieją się. 
Gdy zrozumiesz, że zwidy te od ciebie samego pochodzą - wstąpisz na jasną, 
niezmienną drogę Dharmaty. Skutkiem tej ufności zrodzi się w tobie nieporuszona 
samadhi, i roztopiwszy się w kształcie wielkiej, spontanicznej mądrości staniesz 
się sambhogakają Buddy, tak że już nie powrócisz [do samsary]. 
Szlachetny synu, razem ze światłem Mądrości zaświta przed tobą sześć rodzajów 
niewyraźnego, zwodniczego blasku. Jakich sześć? Pierwsze - białe, bezpołyskliwe 
światło z dziedziny bogów; drugie - czerwone, bezpołyskliwe światło z dziedziny 
asurów; trzecie - niebieskie, bezpołyskliwe światło z dziedziny ludzi; czwarte - 
zielone, bezpołyskliwe światło z dziedziny zwierząt; piąte - żółte, 
bezpołyskliwe światło z dziedziny Yidagów; szóste - popielate, bezpołyskliwe 
światło z otchłani piekielnej. Towarzyszyć one będą owym wyraźnym jaskrawym 
światłom Mądrości. Nie wolno ci wówczas obdarzać przywiązaniem i sympatią 
żadnego z nich, wstępuj spokojnie w sferę świadomości pozbawionej refleksji. 
Jeżeli jednak przerazi cię jaskrawe światło Mądrości, pociągnie zaś mętna 
poświata sześciu sfer samsary, obleczesz się w ciało jednego z sześciu rodzajów 
jej mieszkańców i bez końca będziesz błądził po rozległym oceanie cierpień i 
udręk, aż całkiem opadniesz z sił. 
Szlachetny synu, jeśli nie otrzymałeś pouczeń i wskazówek od guru, w obliczu 
tych wszystkich postaci i świateł Mądrości poczujesz lęk i trwogę, a w zamian 
poweźmiesz sympatię do niewyraźnego poblasku samsary; staraj się tego uniknąć, 
kornie oddaj cześć wszystkim owym jaskrawym i błyszczącym, jasnym światłom 
Mądrości. Oddaj im hołd myśląc tak: "Jest to światłość Mądrości, miłosierdzia 
pięciu Tathagatów, którzy przybyli, aby mnie podtrzymać; oni są moim 
schronieniem". Tak więc nie zwracaj się życzliwie ani nie lgnij do tych sześciu 
zwodniczych światłości, lecz z całą mocą skup się w medytacji na pięciorgu 
Jab-Jum i przemów w te słowa: 
"Ach, gdy tak błądzę w kolisku samsary, 
wtrącony weń przez pięć straszliwych trucizn62 
zechciejcie, o Buddowie pięciu rodzin, być mi przewodnikami 
na świetlistej drodze czterech Zespolonych Mądrości! 
Niech mnie też wspierają najwyborniejsze Matki pięciu rodzin! 
Wyrwijcie mnie z jasnej drogi wiodącej do sześciu nieczystych 
sfer samsary! 
Wyrwijcie mnie z wąskiego przesmyku 
straszliwego bar-do! 
Zaprowadźcie mnie, proszę, do pięciorakiej, czystej i wzniosłej 
dziedziny Buddów!"" 
Wypowiedziawszy to błaganie i poznawszy, że te pojawy są tylko własnymi jego 
tworami, doskonały osiąga niedwoistość i zarazem stan Buddy. Jeśli jest średnich 
zdolności, mocą wielkiej pokory pojmie to wszystko sam i osiągnie wyzwolenie. 
Nawet ludzie o małych zdolnościach za sprawą szczerego i czystego błagania 
osiągną to, że wejścia do sześciu sfer samsary zamkną się przed nimi, a poprzez 
kontemplację poczwórnej Mądrości osiągną oświecenie, postępując podziemną 
ścieżką Wadżrasattwy. 
Osiągnąwszy w ten sposób uspokojenie i rozpoznawszy jasno większość sfer bytu, 
wielu dostępuje wyzwolenia. Ostatecznie jednak ci o najsłabszych zdolnościach, 
choćby i otrzymali Wskazówki i objaśnienia, nie potrafią prawidłowo rozpoznać 
wskutek tego, że pobłądzili z winy złego karmana pochodzącego z nieprawego 
życia, nieobznajmienia z Dharmą, przebywania w otoczeniu barbarzyńskim i 
sprzeniewierzenia się ślubom Samaji. Dlatego wejdą do niskiej sfery samsary i 
długo będą w niej błądzić. 
Siódmego dnia z jasnego przestworu niebios Czystej Przestrzeni wyjdzie mu na 
spotkanie tłum widjadharów63; jednocześnie otworzy się jasna droga wiodąca do 
dziedziny zwierząt, powstała ze skażenia głupotą i bezmyślnością. Wówczas znowu 
trzeba dać pouczenie. Zawołać zmarłego po imieniu i przemówić doń tak: 
"Szlachetny synu, słuchaj uważnie! Siódmego dnia ukaże ci się różnokolorowy 
jaskrawy blask sfery złych skłonności i nawyków. Z jasnego obszaru nieba Czystej 
Przestrzeni wyjdą ci tłumnie na spotkanie widjadharowie. Pośrodku spowitej 
tęczowym blaskiem mandali ukaże się Niezrównany, Całkowicie Karmicznie Dojrzały 
widjadhara imieniem Lotosowy Potężny Pan Tańca64. Jego ciało mieni się pięcioma 
barwami. Oplata je swoim ciałem czerwona Dakini65. Tańcząc trzyma on krzywy 
miecz i czaszkę pełną krwi, czyni gesty i spogląda w niebo. 
Po wschodniej stronie mandali ukaże się widjadhara imieniem Zamieszkały w 
Dziesięciu Krainach66, o ciele w kolorze białym, z roześmianą twarzą; oplata się 
wokół niego biała Dakini. Tańcząc trzyma on w dłoniach zakrzywiony miecz oraz 
czaszkę pełną krwi, czyni gesty i spogląda w niebo. 
Po stronie południowej mandali ukaże się widjadhara imieniem Władca Życia, o 
ciele barwy żółtej, bardzo urodziwy; oplata się wokół niego żółta Dakini. 
Tańcząc trzyma on w dłoniach zakrzywiony miecz oraz czaszkę pełną krwi, czyni 
gesty i spogląda w niebo. 
Od strony zachodniej mandali ukaże się widjadhara imieniem Mahamudra, o ciele 
barwy czerwonej, z roześmianą twarzą. Oplata się wokół niego czerwona Dakini. 
Tańcząc trzyma on krzywy miecz i czaszkę pełną krwi, czyni gesty i spogląda w 
niebo. 
Od strony północnej mandali ukaże się widjadhara imieniem Samoistnie Zrodzony67, 
o ciele barwy zielonej, z obliczem wykrzywionym w grymasie gniewu. Oplata się 
wokół niego zielona Dakini. Tańcząc trzyma on krzywy miecz i czaszkę pełną krwi, 
czyni gesty i spogląda w niebo. 
Widjadharom tym towarzyszyć będą ukazujące się stopniowo nieprzebrane tłumy 
dakiń: Dakinie Ośmiu Cmentarzy, Dakinie Czterech Sfer, Dakinie Trzech Siedzib, 
Dakinie Dziesięciu Stron Świata, Dakinie Dwudziestu Czterech Krain - oraz 
mocarze i ich orszaki, z biciem w bębenki; nadto opiekunowie i opiekunki Dharmy, 
wszyscy przybrani w sześć rodzajów ozdób z kości. Przy wtórze muzyki bębnów, 
fletów z piszczeli, damaru68, niosąc turkoczące proporce ze skóry bydląt, 
baldachimy i frędzle z ludzkiej skóry, wśród dymu ze smażących się ludzkich ciał 
i różnorakiej muzyki cały ten tłum napełni wszystkie zakątki świata falując, 
zataczając się i trzęsąc. Od dźwięków tego grania aż pęka głowa. Tańcząc i 
pląsając na różne sposoby kroczą oni na spotkanie - zacnemu, by go powitać, 
nieprawemu - by go ukarać. 
Szlachetny synu, z serc tych pięciu głównych widjadharów wysnuje się i wniknie 
wprost do twojego serca jaskrawa, jasna i wielobarwna jakby nić - jej blask jest 
przykry - cienka, falująca, wijąca się i mieniąca pięcioma barwami nić jasnej 
Mądrości, zrodzonej samoistnie w sferze nieświadomych skłonności i nawyków. Jest 
ona jasna, błyszcząca tak mocno i jaskrawo, że oko tego znieść nie może. Razem z 
nią, obok, Pojawi się zielone matowe światło pochodzące z dziedziny zwierząt - 
razem z blaskiem Mądrości. Wówczas, skutkiem zwodniczej mocy złych skłonności i 
nawyków, zrodzi się w tobie lęk przed tą pięciobarwną światłością, i zaczniesz 
uciekać, i poweźmiesz upodobanie do matowej poświaty z dziedziny zwierząt. Nie 
powinieneś się jednak obawiać owego jaskrawego, pięciobarwnego światła! Nie 
lękaj się go! Zrozum, że jest to Mądrość! 
Z wnętrza tego blasku dobywać się będą głośne dźwięki, jakoby grzmot tysiąca 
piorunów, potężne dudnienie i szum. Będzie to jakby rozlegający się dźwięk 
potężnej mantry. Nie bój się go! Nie lękaj się go! Nie uciekaj przed nim! Wiedz, 
że jest to tylko zręczna gra twego własnego umysłu! Nie lgnij do owego 
bezpołyskliwego zielonego światła z dziedziny zwierząt! Jeśli bowiem znajdziesz 
w nim upodobanie, wpadniesz do mrocznej sfery zwierząt, aby bez końca cierpieć 
tam nędzę głupoty, otępienia i poddaństwa, i nigdy nie będziesz mógł się z niej 
wydostać. Przeto nie powinieneś skłaniać się ku niej! 
Za to oddaj kornie cześć pięciobarwnej, jaskrawej światłości. Z całą mocą skup 
się w medytacji na tłumie zwycięskich widjadharów, boskich nauczycieli. Wszyscy 
oni, wraz z tłumem mocarzy i dakiń, wychodzą ci na spotkanie w niebie 
bodhisattwów. "Ach, czcigodni, wszechwiedzący, i ja - tak nędzna istota, bez 
zasług! Niestety, nie zagarnęła mnie jeszcze ostatecznie światłość miłosierdzia 
tłumu dewów, towarzyszących pięciu Tathagatom trzech czasów! Toteż wy, zastępy 
boskich widjadharów, odtąd już mnie nie opuszczajcie, pochwyćcie mnie żelaznym 
hakiem miłosierdzia i, proszę, natychmiast prowadźcie prosto do czystych 
dziedzin nieba bodhisattwów!" - tak powiedz. 
Skupiwszy się z całą mocą, wymów to oto błaganie: 
"Wejrzyjcie na mnie łaskawie, o widjadharowie, 
zechciejcie z wielką życzliwością prowadzić mniej dalej! 
Teraz, gdy błądzę po kolisku samsary, 
wtrącony weń przemożną mocą złych nawyków i skłonności, 
zechciejcie, o potężni widjadharowie i mocarze, 
powieść mnie świetlistą drogą samoistnej, jasnej wiedzy! 
Niechaj mnie też wspiera tłum najwyborniejszych dakiń; 
wyrwijcie mnie z wąskiego przesmyku straszliwego bar-do 
i powiedźcie do czystej dziedziny bodhisattwów!"" 
Wypowiedziawszy słowa tego błagania z wielką czcią i pokorą, [zmarły] rozpłynie 
się świetlistą tęczą w sercach widjadharów i niezawodnie odrodzi się w czystym 
niebie bodhisattwów. Stąd i wszyscy szlachetni kaljanamitrowie69, rozpoznawszy 
[światłość] w ten sposób, osiągną wyzwolenie, i to niezawodnie, choćby nawet 
obciążeni byli złymi nawykami i skłonnościami. 
To, co powiedziano dotąd, było pouczeniem o rozpoznawaniu światłości w Bar-do 
Chwili Śmierci oraz pouczeniem o Wielkim Wyzwoleniu z Bar-do Spokojnych Bóstw 
Dharmaty. Jest to koniec tej księgi. 
Ithi Samaja Rgja Rgja Rgja70 
 




1. Dharmata znaczy "zasada, istota rzeczy" i jest synonimem Śunjaty, będącej 
ostateczną naturą wszystkiego, niepochwytną dla kategorii rozumu, definiowaną 
jedynie negatywnie i możliwą do urzeczywistnienia w pewnych rodzajach medytacji 
(np. Mahamudra). Dharmata to również ostateczna natura umysłu - świetlista, 
nieobjęta przestrzeń. 
2. Postacie bóstw tantrycznych o wyglądzie łagodnym oraz przerażającym, 
pojawiające się w medytacji i w bar-do; są one w istocie projekcjami umysłu 
podmiotu i symbolizują różne tegoż umysłu władze, skażenia i podświadome 
skłonności. 
3. "Trzy ciała" (kaja): Dharmakaja (ciało Dharmy, abstrakcyjna ostateczna natura 
Buddy); Sambhogakaja (ciało przyjemności, używania) - pośrednik między Buddą a 
ludźmi, przekazujący Naukę; Nirmanakaja (ciało przejawione, widzialne ciało 
Buddy). 
4. Tyb. 'pho-ba. Praktykowana przez joginów w chwili śmierci specjalna technika 
przenoszenia świadomości poza dotychczasowe ciało; zapewnia ona dobre ponowne 
narodziny. 
5. Tyb. phyi; może znaczyć "zewnętrzne", jak i "ostatnie". 
6. Czyli uczeń tego samego guru. 
7. Dharma (Nauka), Budda i Sangha (wspólnota wyznawców). 
8. Uroczyste śluby, dotyczące praktykowania Dbarmy i medytacji. 
9. Chodzi tu o różne odmiany buddyzmu w Tybecie; Ningma, Kagyut, Gelug, Kadam 
itd. 
10. Dosłownie: "dech, tchnienie"; symbol energii życiowej. 
11. Dhuti (albo awadhuti) to w systemie Jogi centralny przewód energetyczny w 
ciele człowieka, łączący poszczególne ośrodki energetyczne, tak zwane czakry. 
12. Chodzi tu o Wiedzę Transcendentną o ostatecznej naturze wszystkiego 
(Śunjata), realizowaną w medytacji. 
13. Boczne kanały energetyczne, po obu stronach awadhuti. 
14. Chodzi tu o świadomość stanowiącą o naszej tożsamości osobowej, wyrzucaną 
(celowo) przez otwór w szczycie czaszki (randhra), tak by mogła wcielić się w 
nowy byt, zgodnie z naszym życzeniem. Czynność ta nazywa się po tybetańsku 
'pho-ba. 
15. Pozycja leżąca, na boku, z prawe dłonią pod głową. W takiej pozycji miał 
umrzeć Budda Siakjamuni. 
16. Brahmarandhra, otwór na ciemieniu, którym kończy się awadhuti. 
17. Tyb. rten. Chodzi tu zarówno o całe ciało adepta, jak i dhuti oraz nadi; ich 
stan zależy od stopnia wyćwiczenia w medytacji. 
18. W oryginale zhag phyed dang bzhl, co może znaczyć również "trzy i pół doby". 
Zwraca uwagę fakt, że jest to akurat połowa tygodnia. 
19. "Myśl o Oświeceniu" - jeden ze składników medytacji w buddyzmie mahajany; 
towarzyszy jej intencja zdobycia oświecenia w interesie wszystkich istot 
żyjących. 
20. "Wielka Pieczęć" albo "Wielki Symbol". Praktyka medytacyjna buddyzmu 
tantrycznego, obejmująca całość doświadczenia egzystencjalnego adepta. Dochodzi 
wówczas do zjednoczenia Miłosierdzia i Wiedzy (Karuna i Pradżnia; Innymi ich 
aspektami są Metoda i Pustka - Upaja i Śunjata), czyli męskiego i żeńskiego 
elementu praktyki, symbolizowanych odpowiednio przez postać któregoś z Buddów 
(tyb. Jab - "ojciec") w uścisku miłosnym ze swoją Małżonką (tyb. Jum - "matka"). 

21. Sampannakrama i utpannakrama - dwa stadia medytacji. Utpannakrama polega na 
tworzeniu w wyobraźni (wizualizacji) postaci bóstw i utożsamianiu się z nimi, w 
fazie sampannakramy ma miejsce doświadczenie rozpływania się tych kształtów w 
świetlistej przestrzeni. 
22. Instrukcja dotycząca sposobu medytowania oraz opis bóstw będących jej 
przedmiotem. 
23. "Bóstwo opiekuńcze" adepta, wybrane dlań przez guru tak, aby jak najlepiej 
odpowiadało psychofizycznej strukturze adepta, jego skłonnościom itd. 
24. Przydomek bodhisattwy Awalokiteśwary. 
25. Samsara, czyli odwieczny kołowrót stawania się i przemijania form bytu, 
dzieli się w tradycji buddyjskiej na sześć ster: bogów, asurów (nie-bogów), 
ludzi, pretów (tyb. yi-dag. wygłodniałe upiory), zwierząt i piekieł. 
26. Majaśarira, zjawa mająca formę naszego ciała, a będąca projekcją (emanacją) 
naszego umysłu, jego podświadomych skłonności. 
27. Głęboka medytacja. 
28. Por. przyp. 26. Chodzi tu zwłaszcza o niekorzystne nasze skłonności, 
zahamowania, pragnienia wyparte do podświadomości i będące źródłem neuroz. 
29. Ta i jej podobne następne poetyczne nazwy są nazwami nieb, w jakich bytują 
odpowiedni główni Buddowie mandali w liczbie pięciu, wymienieni w dalszym ciągu. 

30. Por. przyp. 20. 
31. Widżnianaskandha - jedna z pięciu skandh (zespołów zmysłowo-mentalnych) w 
buddyjskiej psychologii. 
32. Dharmadhatu - "przestrzeń, sfera Dharmy"; synonim Śunjaty. 
33. Synonim Buddy. 
34. Bóstwo, pomniejszy bóg. 
35. "Istota Diamentowa", imię Buddy Akszobhji. 
36. Tyb.; skr. wajra (diament, piorun) - cudowny oręż w kształcie sztyletu o dwu 
ostrzach, symbolizujący zwycięstwo nad Niewiedzą i wrogami Dharmy. 
37. "Oko Buddy", czyli Wiedza Transcendentna. 
38. Skandha ciała, kształtu, empirycznej osobowości człowieka. 
39. Adarśanadżniana, zdolność postrzegania jasnego i obiektywnego. 
40. Szkodliwy wpływ tak zwanych grzechów polega głównie na powodowanych przez 
nie skażeniach naszego umysłu i umacnianiu błędnych mniemań (zwłaszcza co do 
prawdziwej natury ego i rzeczy). 
41. Ratna; chodzi tu zwłaszcza o tak zwany Czintamani, klejnot spełniający 
życzenia. 
42. Skandha czucia, doznań (na przykład bólu lub przyjemności). 
43. Samatapradżnia, zapewniająca równowagę ducha jako przeciwwagę dla pychy. 
44. "Pełne Szczęścia". 
45. "W białych szatach". 
46. Pradżniaskandha lub Samdżniaskandha - sfera wiedzy (świadomie) 
postrzegającej. 
47. Pratjawekszanadżniana. 
48. Mityczny ptak o skrzydłach i łapach ptasich a tułowiu ludzkim. 
49. Skandha obejmująca czynności emocjonalne i intelektualne, tworzące nasz 
obraz świata i określające naszą wobec niego Postawę. Odpowiedzialna za 
gromadzenie karmana. 
50. Krytjanuszthanadżniana. 
51. Pradżnia, mądrość dotycząca Śunjaty. 
52. Por. przyp. 51. 
53. Jina. 
54. Jamantaka. 
55. Hajagriwa. 
56. Amrytawarta albo Amrytakundali. 
57. Ankuśa. 
58. Paśa. 
59. Śrynkhala. 
60. Ghanta. 
61. Awikalpana. 
62. Pycha, żądza, gniew, zazdrość, bezmyślność (głupota). 
63. Widjadharowie - "dzierżyciele wiedzy", grupa pomniejszych bóstw, 
patronujących szczególnie wiedzy magicznej. 
64. Wipakanuttara Padmanateśwara. 
65. Dakinie to liczna grupa bóstw żeńskich, symbolizujących energie żeńskie i 
utożsamianych z Inteligencją. 
66. Daśabhumi - dziesięć stadiów doskonalenia się bodhisattwy. 
67. Nirabhoga. 
68. Bębenek zrobiony z połówki ludzkiej czaszki (często podwójny),używany w 
obrzędach tantrycznych. 
69. "Przyjaciel cnoty" - tytuł wybitnych nauczycieli Dharmy. 
70. Są to sylaby mantryczne, "nośniki" określonych energii; pełnią w tantryzmie 
ważne funkcje w technikach medytacji, nadto mają znaczenie magiczne. 







POUCZENIE O SAMOWYZWOLENIU SIĘ
Z BAR-DO DHARMATY 


Obecnie zostanie opisany sposób, w jaki objawia się Bar-do Gniewnych Bóstw. 
Wyżej opisany przesmyk Spokojnego Bar-do miał siedem stopni. Stosownie do tego i 
do odpowiednich dla każdego stopnia pouczeń zmarły, jeśli nawet nie rozpoznał 
któregoś, lecz rozpoznał tylko jeden - osiąga bezmiernie wielkie wyzwolenie. 
Wielorakie może być wyzwolenie. Wielka jest liczba różnych istot żywych, wielka 
jest ilość złego karmana, nieprzebrane jest mnóstwo kalających występków, 
długowieczne są zakorzenione złe skłonności i nawyki. Ale ponieważ ten kołowrót 
Niewiedzy ani nie rośnie, ani się nie zmniejsza, to większość zmarłych nie 
osiąga wyzwolenia, nawet po dokładnym wysłuchaniu szczegółowych pouczeń, i 
błędną drogą dąży w dół. 
Z tej przyczyny bóstwa spokojne, widjadharowie i dakinie w sromocie ustępują, po 
czym pojawiają się przemienione w całkiem innego wyglądu bóstwa gniewne, jarzące 
się blaskiem, krwiożercze; ukaże się ich pięćdziesiąt osiem. Jest to Bar-do 
Gniewnych Bóstw, przeto zmarły idzie tu w moc strachu, trwogi i paniki; 
rozpoznawanie jest tutaj trudne. Ponieważ siły jego umysłu są słabe, szybko z 
nich opadnie i dotrze do horyzontu, lecz jeśli zachował choćby niewielką 
zdolność rozumienia, wyzwolenie przyjdzie mu bez trudu. Dlaczego? - może ktoś 
spytać. Otóż skoro pojawią się zwidy strachu, trwogi i złości, umysł nie ma 
czasu na roztargnienie, więc intensywnie skupia się w medytacji. Oto i 
przyczyna. Jeśli w takiej chwili nie dochodzi do zrozumienia wymienionych wyżej 
pouczeń, to nawet gdyby ktoś miał wiedzę rozległą jak ocean, nie uzyska z niej 
tutaj żadnego pożytku. Nawet wielki znawca reguł Winaji1, nawet wielce biegły w 
filozofii nauczyciel będzie tutaj zwodzony i nie potrafi właściwie rozpoznać 
bar-do, toteż wpadnie w błędne kolisko samsary. 
Najwięcej wszelako jest ludzi pospolitych; ci uciekają przed trwogą, lękiem i 
złością i wpadają w czeluść, gdzie stają się łupem cierpień. Inaczej jogin 
obznajmiony z Tajemnymi Mantrami2; choćby był z najpospolitszych ludzi, to 
przecież ujrzenie tłumu krwiożerczych bóstw jest dla niego jak spotkanie kogoś 
dobrze znanego od dawna - rozpoznaje w nich swego Yidama i napełnia go to 
ufnością: roztapia się w niedwoistości i osiąga stan Buddy. Albowiem istotą 
osiągania wyzwolenia jest rozpoznawanie w tych właśnie pojawiających się tu 
ciałach, postaciach i kształtach tychże samych krwiożerczych bóstw, które w 
świecie ludzkim były przedmiotem rozmyślań i medytacji, ofiar i hołdów, które 
wyobraża się na wizerunkach malowanych, rzeźbionych i innych. 
Kiedy zaś umierają ludzie choćby za życia w człowieczym świecie bardzo biegli w 
regułach Winaji albo wielcy mistrzowie subtelnej filozofii, i nawet bardzo 
pilnie praktykujący Dharmę oraz zręczni w jej głoszeniu - ich śmierci nie 
towarzyszą cudowne znaki, jak tęcza, relikwie czy też szkliste kulki3. Za życia 
nie przyswoili oni sobie Tajemnych Mantr, co więcej, odnosili się do nich z 
pogardą i lekceważeniem, toteż skutkiem tego, że nie byli obznajmieni z 
rozlicznymi bóstwami Tajemnych Mantr, nie mogą rozpoznać ich w bar-do, gdy się 
przed nimi pojawiają. Ujrzawszy je nagle, a nie widziawszy nigdy przedtem sądzą, 
że oto zbliżają się do nich wrogowie, więc odczuwają przed nimi trwogę i 
nienawiść, i dlatego staczają się w niższe sfery bytu. Z tej przyczyny ludzie 
choćby nie wiem jak biegli w subtelnej filozofii, lecz nie obznajmieni z 
Tajemnymi Mantrami, umierają pozbawieni znaków takich, jak blask tęczy, relikwie 
czy szkliste kulki; rzecz to bardzo znamienna. 
Natomiast ludzie hołdujący Tajemnym Mantrom, choćby i najpospolitsi z 
pospolitych, nie pochodzący ze znakomitych rodów, nieuczeni, nawet jeśli 
postępowali szkaradnie, w niezgodzie z moralnością, nawet jeśli nie potrafili 
dokładnie sobie przyswoić owych Mantr - to jednak nie przyjmą błędnej postawy 
ani nie powezmą wątpliwości; właśnie dlatego, że czcili Tajemne Mantry, osiągną 
tutaj wyzwolenie. 
I nawet jeśli niepiękna była droga ich postępowania w ludzkiej sferze bytu, to w 
chwili śmierci towarzyszyć im będą znaki - jak na przykład świetlista tęcza lub 
relikwie, albowiem Tajemne Mantry zapewniają bardzo wiele błogosławieństw. 
Obznajmiomy z Tajemną Mantrą jogin o średnich nawet zdolnościach, który oddawał 
się recytowaniu Mantry Serca4 oraz praktykował dwustopniową medytację, nie musi 
potem błądzić po czeluściach Bar-do Dharmaty; zaraz gdy wyda on ostatnie 
tchnienie, widjadharowie, mocarze i dakinie z całą pewnością zaprowadzą go do 
czystej sfery niebieskiej. Towarzyszyć będą temu różne, takie oto znaki: niebo 
czyste jak lustro, spowite w tęczową jasność, deszcz kwiatów, zapach wonnych 
kadzideł, niebiańska muzyka, promienie, relikwie. Natomiast niezbędne jest 
recytowanie Pouczenia o Wielkim Wyzwoleniu z Bar-do przez Słuchanie znawcom 
reguł Winaji, wielkim nauczycielom filozofii, ludziom łamiącym śluby Samaji i 
wszelkiego rodzaju pospolitakom. Co się zaś tyczy mahasiddhów5, mistrzów 
medytacji nad Mahamudrą i wszelkich innych znakomitych praktyków Mahasampanny6, 
to rozpoznają oni, zapamiętują światłość Bar-do Chwili Śmierci i osiągają 
dharmakaję. Odczytywanie Pouczenia o Wielkim Wyzwoleniu z Bar-do przez Słuchanie 
jest im zupełnie niepotrzebne. Jeśli w Bar-do Chwili Śmierci rozpoznają oni 
światłość, osiągają dharmakaję. Jeżeli w Bar-do Dharmaty rozpoznają pojawiające 
się dobrotliwe i gniewne zjawy bóstw - osiągają sambhogakaję. Jeśli rozpoznają w 
Bar-do Życia - osiągają nirmanakaję i odrodziwszy się w dobrych sferach bytu 
spotykają się tam z tą nauką; ponieważ zaś następne życie jest wynikiem 
[dawniejszych] postępków, to Pouczenie o Wyzwoleniu przez Słuchanie ma głęboki 
sens religijny, dotyczy bowiem: osiągania oświecenia bez uprzedniej praktyki 
medytacyjnej, osiągania wyzwolenia jedynie poprzez słuchanie, prowadzenia 
człowieka bardzo nieprawego tajemną drogą, momentalnego odsłaniania istoty 
rzeczy i momentalnego osiągania stanu Buddy. Dzięki temu wszystkiemu 
przychodzące żywe istoty na pewno nie pójdą do niższych sfer bytu. Czytaj więc 
razem to Wyzwolenie i Wyzwolenie przez Noszenie7, bo razem są one niczym złota 
mandala ozdobiona turkusami i innymi klejnotami. 
Teraz, gdy ukazano już niezbędność i pożytek z tego pouczenia o wyzwoleniu przez 
słuchanie, zostanie objaśniony sposób, w jaki objawiać się będą bóstwa gniewne. 
Znów zawoławszy zmarłego po imieniu, przemówić [trzeba] w te słowa: 
"Szlachetny synu, słuchaj uważnie! Nie udało ci się rozpoznać i zapamiętać 
bóstw, jakie ukazały ci się w poprzednim bar-do, toteż nadal musisz błąkać się 
tutaj. Teraz, ósmego dnia, zaczną się pojawiać gniewne bóstwa. Nie Poddając się 
obawom, rozpoznawaj je wyraźnie! 
Szlachetny synu, pojawi się oto wspaniały Wielki Budda Heruka o ciele barwy 
ciemnoczerwonej, o trzech głowach, sześciorgu Imionach i czterech nogach szeroko 
rozstawionych. Jego oblicze po prawej jest barwy białej, po lewej - czerwonej, 
środkowe zaś - ciemno-purpurowej; ciało rzuca snop jarzącego się blasku. 
Spojrzenie sześciorga oczu budzi przerażenie, brwi wygięte są na kształt 
błyskawicy. 
Wargi o ognistym połysku miedzi rozciąga szyderczy śmiech: "a la la", "cha cha 
cha!" - chichoczą głośno, świszcząc przenikliwie. Pomarańczowe włosy jeżą się 
sztywno i płoną. Ozdobami jego głów są: księżyc, słońce i wyschłe trupie 
czaszki, ciała zaś - czarne węże i świeżo odcięte głowy. W pierwszej z sześciu 
dłoni, po prawej, trzyma czakrę8, w środkowej topór o półokrągłym ostrzu, w 
ostatniej zaś miecz. W pierwszej po lewej - dzwonek, w środkowej - lemiesz, w 
ostatniej - puchar zrobiony z czaszki. Wokół tułowia Buddy Heruki oplata się 
jego Małżonka - Buddhakrodhiśwari. Prawą ręką obejmuje ona jego szyję, lewą 
podtyka mu pod usta czaszkę pełną krwi; jej podniebienie wydaje przeraźliwe, 
głośne i huczące dźwięki. Spośród włosów w kształcie dordże wystrzelają 
płomienie ognia Mądrości. Zasiada on na tronie unoszonym przez Garudę, z jedną 
parą nóg wysuniętą w bok, drugą podkurczoną. Postacie te z twego własnego 
wywodzą się mózgu i objawiają się teraz, tutaj, tobie. Dlatego nie trwóż się 
ich! Nie lękaj się ich! Nie wpadaj w panikę! Rozpoznaj w nich formę twego 
umysłu. Tym bóstwem jest twój własny Yidam, przeto nie obawiaj się go! W istocie 
jest to Jab-Jum Buddy Wairoczany, przeto nie bój się go! Ze zrozumieniem 
przychodzi wyzwolenie!" 
Po tym wezwaniu zmarły, rozpoznawszy go jako Yidama, rozpłynie się w 
niedwoistości i osiągnie sambhogakaję Buddy - albo też, jeśli owładnie nim 
strach i panika, i ucieknie nie rozpoznawszy go, dziewiątego dnia wyjdą mu na 
spotkanie krwiożercze bóstwa z rodziny Wadżra9. Oto pouczenie. Zawołać zmarłego 
po imieniu i przemówić doń w te słowa: 
"Szlachetny synu, słuchaj uważnie! Dziewiątego dnia ukaże ci się krwiożerczy 
Budda imieniem Wadżraheruka, z rodziny Wadżra. Jego ciało jest barwy 
ciemnoniebieskiej, ma on trzy oblicza, sześcioro ramion i cztery szeroko 
rozstawione nogi. Prawa twarz jest biała, lewa - czerwona, środkowa zaś 
niebieska. W pierwszej dłoni po prawej dzierży dordże, w środkowej - puchar z 
czaszki, w ostatniej - topór; w pierwszej dłoni po lewej - dzwonek, w środkowej 
- puchar z czaszki, w ostatniej - lemiesz. Jego Małżonka to bogini 
Wadżrakrodhiśwari, oplatająca się wokół jego tułowia. Prawym ramieniem otacza 
jego szyję, lewym zaś podtyka mu pod usta czaszkę pełną krwi. Postacie te z 
własnego twego wywodzą się mózgu, z jego wschodniej strony, i objawiają się 
teraz, tutaj, tobie. Dlatego nie trwóż się ich! Nie lękaj się ich! Nie poddawaj 
się panice! Rozpoznaj w nich formę twego własnego umysłu! Tym bóstwem jest twój 
Yidam, przeto nie obawiaj się go! W istocie jest to Jab-Jum Buddy Wadżrasattwy, 
przeto rozpoznawszy go oddaj mu kornie hołd! Ze zrozumieniem przychodzi 
wyzwolenie!" 
Po tym wezwaniu zmarły, rozpoznawszy go jako Yidama, rozpłynie się w 
niedwoistości i osiągnie sambhogakaję Buddy - albo też autkiem silnych skażeń 
karmicznych owładnie nim trwoga i panika, i ucieknie nie rozpoznawszy właściwie. 
Wtedy dnia dziesiątego wyjdzie mu na spotkanie krwiożerczy Budda z rodziny 
Ratna10. Oto pouczenie. Zawołać zmarłego po imieniu i przemówić doń tak: 
"Szlachetny synu, słuchaj uważnie! Oto dziesiątego dnia ukaże ci się krwiożerczy 
Budda z rodziny Ratna, imieniem Ratnaheruka. Jego ciało jest barwy ciemnożółtej. 
Ma on trzy oblicza, sześcioro ramion i cztery szeroko rozstawione nogi. Prawa 
[twarz] jest biała, lewa - czerwona, środkowa zaś - ciemnożółta, płonąca. W 
pierwszej dłoni po prawej dzierży Klejnot, w środkowej - khatwangę11, w 
ostatniej zaś - maczugę. W pierwszej dłoni po lewej trzyma dzwonek, w środkowej 
- puchar z czaszki, w ostatniej - trójząb. Jego Małżonka to bogini 
Ratnakrodhiśwari, oplatająca się wokół niego. Prawym ramieniem otacza mu szyję, 
lewym zaś podtyka pod usta czaszkę pełną krwi. Postacie te z twego wywodzą się 
mózgu, z jego południowej strony, i objawiają się teraz, tutaj, tobie. Dlatego 
nie trwóż się ich! Nie lękaj się ich! Nie poddawaj się panice! Rozpoznaj w nich 
formę twego umysłu! Tym bóstwem jest twój Yidam, przeto nie obawiaj się go! W 
istocie jest to Jab-Jum Buddy Ratnasambhawy, przeto oddaj mu hołd! Ze 
zrozumieniem przychodzi wyzwolenie!" 
Po tym wezwaniu i rozpoznaniu go jako Yidama zmarły rozpłynie się w 
niedwoistości stając się Buddą. Jeżeli jednak pomimo tego pouczenia zakorzenione 
złe skłonności wezmą górę, pociągną go wstecz, tak że poczuje strach, gniew i 
zacznie uciekać nie rozpoznawszy Yidama; jeżeli ujrzawszy Jamantakę, Pana 
Śmierci nie rozpozna go - to wówczas jedenastego dnia ukaże się mu krwiożerczy 
Budda z rodziny Padma12. Oto pouczenie. Wezwać zmarłego po imieniu i przemówić 
doń tak: 
"Szlachetny synu, słuchaj uważnie! Oto jedenastego dnia ukaże ci się krwiożerczy 
Budda z rodziny Padma, imieniem Padmaheruka. Jego ciało jest barwy 
ciemnoczerwonej; ma on trzy oblicza, sześcioro ramion i cztery szeroko 
rozstawione nogi. Prawa twarz jest biała, lewa - niebieska, środkowa - 
ciemnoczerwona. W pierwszej dłoni po prawej dzierży lotos, w środkowej - 
khatwangę, w ostatniej - pałkę. W pierwszej dłoni po lewej trzyma dzwonek, w 
środkowej - czaszkę napełnioną krwią, w ostatniej - bębenek. Jego Małżonka to 
bogini Padmakrodhiśwari, oplatająca się wokół niego. Prawą ręką otacza mu szyję, 
lewą podtyka pod usta czaszkę pełną krwi. Te złączone w uścisku postacie Jab-Jum 
z twojego wywodzą się mózgu i objawiają się teraz, tutaj, tobie. Dlatego nie 
trwóż się ich! Nie lękaj się ich! Nie wpadaj w panikę! Wzbudź w sobie ufność! 
Rozpoznaj w nich formę twego umysłu! Tym bóstwem jest twój własny Yidam, przeto 
nie obawiaj się go! Nie poddawaj się panice! W istocie jest to Jab-Jum Buddy 
Amitabhy, przeto oddaj mu hołd! Ze zrozumieniem przychodzi wyzwolenie!" 
Po tym wezwaniu i rozpoznaniu go jako Yidama zmarły rozpłynie się w 
niedwoistości i stanie się Buddą - albo też, jeżeli pomimo tego pouczenia złe 
skłonności wezmą górę i pociągną go wstecz, tak że poczuje strach, wpadnie w 
panikę i zacznie uciekać nie rozpoznawszy Yidama - to dwunastego dnia ukażą mu 
się krwiożercze bóstwa z rodziny Karma13, w towarzystwie bogiń Kauri14, 
Piśaczi15 i innych potężnych jogiń. Nie rozpoznawszy ich poczuje strach. Oto 
pouczenie. Wezwać zmarłego po imieniu i przemówić doń tak: 
"Szlachetny synu, słuchaj uważnie! Oto gdy nadszedł dwunasty dzień, pojawia się 
przed tobą krwiożerczy Budda z rodziny Karma, imieniem Karmaheruka. Jego ciało 
jest barwy ciemnozielonej; ma on trzy oblicza, sześcioro ramion i cztery szeroko 
rozstawione nogi. Twarz po prawej jest biała, po lewej - czerwona, środkowa zaś 
- zielona; jej majestat budzi lęk. W pierwszej dłoni po prawej trzyma miecz, w 
środkowej - khatwangę, w ostatniej pałkę. W pierwszej dłoni po lewej ma dzwonek, 
w środkowej - puchar z czaszki, w ostatniej zaś - lemiesz. Jego Małżonka to 
bogini Karmakrodhiśwari, opleciona wokół niego. Prawą ręką obejmuje jego szyję, 
lewą zaś podtyka pod usta czaszkę pełną krwi. Te złączone w uścisku postacie 
Jab-Jum z twojego wywodzą się mózgu, z jego północnej strony, i teraz ukazują ci 
się tutaj. Dlatego nie trwóż się ich! Nie lękaj się ich! Nie żyw ku nim gniewu! 
Rozpoznaj w nich formę twego umysłu! Tym bóstwem jest twój Yidam, przeto nie 
obawiaj się go! W istocie jest to Jab-Jum Buddy Amoghasiddhi. Oddaj mu kornie 
cześć! Ze zrozumieniem przychodzi wyzwolenie!" 
Po tym wezwaniu i rozpoznaniu go jako Yidama zmarły rozpłynie się w 
niedwoistości i stanie się Buddą. Rozpoznawszy, dzięki pouczeniom guru, we 
wszystkich tych postaciach zręczną grę własnego umysłu - osiągnie wyzwolenie, 
podobnie jak wyzwala się ten, kto spostrzega, że lew jest tylko wypchaną skórą. 
Otóż ten, komu istota tego wszystkiego nie jawi się jako wypchany lew, odczuwa 
trwogę i panikę; podobnie człowiek, pouczony co do takiego stanu rzeczy, 
rozpoznaje ową ukrytą skazę i wyzbywa się strachu. Wszelako tutaj, gdy pojawiają 
się przed nim z obszarów podobnych niebiosom krwiożercze bóstwa o wielkich 
postaciach i grubych członkach, na pewno owładną nim lęk i panika. Skoro tylko 
jednak otrzyma pouczenie, rozpoznaje w nich własne swoje emanacje i własnego 
Yidama, toteż jasne światło uprzednich medytacji oraz jasne światło, jakie 
później samoistnie się w nim rodzi, łączą się z sobą niby matka z synem. Własne 
światło pomaga mu w samowyzwoleniu; jest to dlań jakby spotkanie z kimś od dawna 
znanym. Własny umysł i własne światło dają samowyzwolenie. 
Jeśli jednak nie otrzyma on pouczeń, to choćby był człowiekiem zacnym, zawróci 
stąd i wpadnie w błędne kolisko samsary. 
Pojawi się przed nim osiem rozeźlonych bogiń Kauri i tłum czarownic16 o różnych, 
straszliwych twarzach; wyłonią się one z jego własnego mózgu. Oto pouczenie. 
[Trzeba] zawołać zmarłego po imieniu i przemówić doń tak: 
"Szlachetny synu, słuchaj uważnie! Oto Pojawia się przed tobą osiem strasznych 
bogiń Kauri; wychodzą one z twego własnego mózgu. Nie bój się ich! Ze wschodniej 
strony twego mózgu wyłania się biała Kauri: w prawej ręce trzyma trupa niby 
pałkę, w lewej - czaszkę pełną krwi. Tak się tobie pojawi. Nie lękaj się jej! Ze 
strony południowej - żółta Czauri z napiętym łukiem, gotowym do strzału. Z 
zachodu - Pramoha, dzierżąca proporzec z połacią Makary17. Z pomocy - czarna 
Wetali, mierżąca dordże i czaszkę pełną krwi. Z południowego wschodu - Pukkasi 
barwy czerwonożółtej, w prawej ręce trzymająca wyprute jelita, lewą podsuwająca 
je sobie do ust. Z południowego zachodu - ciemnozielona Ghasmari. W lewej dłoni 
trzyma ona czaszkę pełną krwi; miesza w niej trzymanym w prawej dłoni dordże i 
podaje ją sobie do ust. Z północnego zachodu - jasnożółta Czandali, odrywająca 
głowę od ciała. W prawej dłoni trzyma ona serce, w lewej - zwłoki, swoje 
pożywienie. Z północnego wschodu - ciemnoniebieska Śmaśani, pożerająca ciało i 
oderwaną od niego głowę. 
Owych osiem pojawiających się bogiń Kauri tworzy świtę pięciu krwiożerczych 
Buddów; wychodzą one z twego mózgu i ukazują się tobie w taki sposób. Nie bój 
się ich! 
Szlachetny synu, słuchaj uważnie! Po nich wyjdzie, jedna po drugiej, osiem 
Czarownic z ośmiu krajów18 i ukaże się tobie: ze wschodu - Simhamukha barwy 
ciemnoczerwonej, o głowie lwa i dwu łapach złączonych na piersi; w paszczy 
trzyma trupa, grzywę ma odrzuconą do tyłu. Z południa - Wjaghrimukha barwy 
czerwonej, o głowie tygrysa. Obie łapy ma założone na lędźwie; spogląda 
przenikliwie i kurczy w grymasie wargi. Z zachodu - Śrygalamukha, czarna, o 
głowie lisa; w prawej dłoni trzyma brzytwę, w lewej - wyprute jelita, które 
pożera i zlizuje krew. Z północy - Śwanamukha, ciemnoniebieskiej barwy, z głową 
wilka. Obiema rękami podnosi do paszczy trupa i pożera go; spogląda wzrokiem 
przenikliwym. Z południowego wschodu Grydhramukha, bladożółta, o głowie sępa, na 
barkach niosąca wielkie zwłoki, w ręce zaś szkielet. Z południowego zachodu - 
Kankamukha, ciemnoczerwona, o głowie jastrzębia, niosąca na barkach wielkie 
zwłoki. Z północnego zachodu - Kakamukha barwy czarnej, o głowie kruka; w lewej 
dłoni niesie puchar z czaszki, w prawej dzierży miecz; pożera płuca i serce. Z 
północnego wschodu - Ulumukha, ciemnoniebieska, o głowie sowy. W prawej dłoni 
niesie dordże, w lewej - miecz, i zjada mięso [trupa?]. 
Tych osiem Czarownic z [ośmiu] krajów tworzy świtę pięciu krwiożerczych Buddów; 
wyszły one z twego własnego mózgu i jemu się ukazują. Nie lękaj się ich! We 
wszystkich ukazujących się zjawach rozpoznaj zręczną grę twego umysłu, własne 
twoje twory. 
Szlachetny synu! Rozpoznaj też wychodzące z twego mózgu cztery Strażniczki Bram! 
Oto ukaże ci się, wyszedłszy ze wschodniej strony twego mózgu, Ankuśa, 
strażniczka o końskim obliczu, dzierżąca żelazny hak, biała; w lewej dłoni 
trzyma puchar z czaszki pełen krwi. Z południa - Paśa, strażniczka o świńskim 
obliczu, dzierżąca arkan. Z zachodu - Śrynkhala, strażniczka o lwim obliczu, 
dzierżąca łańcuch, czerwona. Z północy - Ghanta, strażniczka o wężowym obliczu, 
zielona, trzymająca dzwonek. Wychodzą te cztery strażniczki z twego własnego 
mózgu i ukazują się tobie. Rozpoznaj w nich twego Yidama, bo to właśnie on! 
Szlachetny synu, po trzydziestu straszliwych bóstwach z rodziny Heruka ukaże ci 
się kolejno dwadzieścia osiem Potężnych Dam, jogiń o przerażających twarzach 
różnego wyglądu. Potrząsając wszelakiego rodzaju orężem wychodzić one będą z 
twego własnego mózgu i ukazywać się tobie. Nie lękaj się ich, lecz rozpoznaj w 
nich wszystkich zręczną grę twego umysłu. Teraz, gdy zbliża się czas, że chcą ci 
przeszkodzić w zrozumieniu głównego sensu, przypomnij sobie pouczenia i 
wskazówki guru. 
Szlachetny synu! Ze wschodu [ukaże ci się] Rakszasi (Diablica), ciemnoczerwona, 
o głowie jaka, trzymająca w dłoni dordże. Czerwonożółta Brahmi o głowie węża 
dzierży w dłoni lotos. Ciemnozielona Mahadewi (Wielka Bogini) o głowie leoparda 
trzyma w ręce trójząb. Niebieska Lobha (Chciwość) o głowie łasicy dzierży 
czakrę, natomiast czerwona Kumari (Dziewica), z głową niedźwiedzia, ma w dłoni 
dziryt. Biała Indrani (Małżonka Indry), o głowie burej niedźwiedzicy, niesie w 
ręku pętlę z jelit. Od wschodu pojawi się tych sześć jogiń wychodzących z twego 
mózgu. Nie bój się ich! 
Szlachetny synu, z południa ukaże się żółta Wadżra o głowie maciory, dzierżąca w 
dłoni brzytwę; czerwona Santi (Spokój) o głowie krokodyla, trzymająca w dłoni 
dzban; czerwona Amryta (Nektar) o głowie skorpiona, z lotosem w dłoni; biała 
Czandra (Księżyc) o głowie sokoła, z dordże w dłoni; ciemnozielona Danda (Pałka) 
o głowie lisicy, wywijająca pałką; ciemnożółta Rakszasi o głowie tygrysa, 
trzymająca w dłoni czaszkę pełną krwi. Ta szóstka Jogiń Południa wyjdzie z twego 
mózgu i pojawi się przed tobą. Nie lękaj się ich! 
Szlachetny synu, od zachodu pojawi się Bhakszini (Pożerająca) w kolorze 
ciemnozielonym i z głową sępa, trzymająca maczugę; czerwona Rati (Rozkosz), 
końskogłowa, z kadłubem trupa w dłoni; biała Mahabali (Wielce Potężna) o głowie 
Garudy, dzierżąca pałkę; czerwona Rakszasi, psiogłowa, tnąca dordże brzytwą; 
Karna (Żądza) barwy czerwonej, z głową dudka, napinająca łuk ze strzałą; 
czerwono-zielona Wasuraksza (Strzegąca Bogactw) o głowie jelenia, dzierżąca 
dzban. Ta szóstka Jogiń Zachodu wyjdzie z twego mózgu i pojawi się przed tobą. 
Nie lękaj się ich! 
Szlachetny synu, od północy pojawi się niebieska Wajudewi (Bogini Wiatru) o 
głowie wilka, wymachująca mieczem badan19; czerwonej barwy Nari (Kobieta) o 
głowie kozicy, mająca w dłoni pal do nabijania. Czarna Warahi (Maciora) z głową 
maciory, trzymająca w dłoni uzębioną pętlę. Czerwona Wadżra z głową sroczą, 
niosąca w dłoni zwłoki dziecka; ciemnozielona Mahahastini (Wielkonosa)20 o 
głowie słonia, z gnijącym trupem w dłoni, pijąca z czaszki pełnej krwi; 
niebieskiej barwy Warunadewi (Bogini Wód) o głowie wężowej, dzierżąca pętlę 
uczynioną z węża. Ta szóstka Jogiń Północy wyjdzie z twego mózgu i pojawi się 
przed tobą. Nie lękaj się ich! 
Szlachetny synu, z twojego mózgu wyjdą i pojawią się przed tobą cztery Joginie 
Wrót: ze wschodu - biała Wadżra o głowie kukułki, z żelaznym hakiem w ręce; od 
południa - żółta Wadżra, koziogłowa, z arkanem w dłoni; od zachodu - Wadżra 
czerwona, z głową lwa i żelaznym łańcuchem w dłoni; od północy - ciemnozielona 
Wadżra o głowie, węża i z dzwonkiem w dłoni. Te cztery Joginie Wrót wychodzą z 
twego mózgu i ukazują się tobie. 
W tych dwudziestu ośmiu joginiach rozpoznaj emanacje samoistnych boskich 
kształtów gniewnych Heruków. 
Szlachetny synu, w postaci spokojnych bóstw rozpoznaj emanacje części pustego 
przestworu dharmakaji! Te, które ukazują się w kształcie bóstw gniewnych, 
rozpoznaj jako emanacje części jasnego przestworu sambhogakaji! 
Jeśli teraz wszystkie pojawiające się przed tobą krwiożercze bóstwa, w liczbie 
pięćdziesięciu ośmiu wychodzące z twego mózgu, rozpoznasz jako twory swego 
umysłu, natychmiast nastąpi zniesienie dwoistości twego ciała i owych 
krwiożerczych bóstw, i staniesz się Buddą. 
Szlachetny synu! Jeżeli nie rozpoznasz ich właśnie tak, jak ci powiedziano, lecz 
owładnie tobą trwoga i zaczniesz uciekać, to czekają cię jeszcze większe męki 
samsary. Jeśli nie rozpoznasz tych krwiożerczych bóstw właśnie tak, to ujrzysz 
je jako Jamę, Pana Śmierci, i ogarnie cię lęk przed nimi, poddasz się trwodze i 
panice, i omdlejesz. Zjawy zmienią się w demony i runiesz w otchłań samsary. 
Jeżeli jednak nie owładnie tobą trwoga ani panika, unikniesz błądzenia w 
samsarze. 
Szlachetny synu! Największe spośród owych spokojnych i gniewnych postaci są tak 
olbrzymie, że sięgają nieba; średnie są jak Góra Meru, a najmniejsze - jak 
osiemnaście twych postaci ustawionych jedna na drugiej. Ale nie lękaj się ich! 
Wszystkie te twoje własne twory pojawiają się w postaciach świetlistych. Skoro 
tylko wszystkie owe jawiące się w postaciach świetlistych twory rozpoznasz jako 
świetliste emanacje własnego umysłu, świetlisty twór i świetlisty kształt 
rozpłyną się w niedwoistości i staniesz się Buddą. Synu, wszelkie widziane przez 
ciebie, okropne, budzące grozę zjawy winieneś rozpoznawać jako własne twoje 
emanacje! Winieneś je rozpoznawać jako jasne, błyszczące światło twego umysłu! 
Jeśli tak właśnie je rozpoznasz, to bez wątpienia czeka cię stan Buddy, 
osiągniesz go tak zwaną drogą momentalną. Przypomnij sobie tylko [te pouczenia]. 

Szlachetny synu, jeśli natomiast samodzielnie teraz ich nie rozpoznasz, to 
wszystkie postacie bóstw dobrotliwych ukażą ci się jako Mahakala21, wszystkie 
zaś postacie bóstw gniewnych - jako Jama Dharmaradża, Pan Królestwa Śmierci. 
Własne twoje emanacje przemienią się w demony i stoczysz się w błędny kołomęt 
samsary. Szlachetny synu, jeśli nie rozpoznasz w nich własnych twoich emanacji, 
to choćbyś był mędrcom biegłym we wszelkich pismach, sutrach i tantrach, i 
praktykował Dharmę przez całą kalpę22 - nie osiągniesz stanu Buddy. Ale jeżeli 
rozpoznasz je właściwie, to skutkiem zrozumienia jednej tylko istotnej rzeczy i 
jednego słowa - osiągniesz ten stan. Jeśli nie rozpoznasz w nich swoich 
emanacji, to w momencie śmierci ujrzysz je w bar-do jako postać Pana Śmierci, 
Jamy Dharmaradży. Większa postać Jamy Dharmaradży będzie olbrzymia jak niebo, 
średnia - jak Góra Meru wypełniająca sobą cały obszar świata. Górnymi zębami 
kąsa on swoją dolną wargę, oczy ma jak ze szkła. Włos na jego głowie jest 
skudlony, brzuch obwisły, szyja cienka, w ręku dzierży karbowaną pałkę, jego 
usta miotają krzyki: "Bij! Morduj!" Wypija mózgi, odrywa głowy od ciał, 
wyszarpuje serca. Podobne stwory pojawiając się napełniają sobą cały świat, ale 
ty, szlachetny synu, nie trwóż się, kiedy zjawią się przed tobą! Jesteś jedynie 
"umysłowym ciałem" swoich zakorzenionych złych skłonności, więc choćby te 
postacie mordowały cię i siekały na kawałki, nie potrafią zadać ci śmierci. W 
istocie jesteś formą zrodzoną przez Śunjatę, więc nie musisz się ich obawiać. 
Każdy z tych Panów Śmierci to też tylko emanacja samoistnego blasku twego 
umysłu, przeto nie jest utworzony z substancji materialnej. To, co z natury swej 
puste, nie może wyrządzić krzywdy Pustce. Nie jest to nic innego, jak tylko 
ukazująca się tobie zręczna gra twego umysłu. Spotykane po tamtej stronie bóstwa 
dobrotliwe, gniewne, krwiożercze, przerażające zjawy, świetliste tęcze, budzące 
grozę postacie Pana Śmierci i inne im podobne nie mają realnego bytu, to rzecz 
pewna. Toteż gdy poznasz ich naturę w ten właśnie sposób, uwolnisz się od lęku i 
obaw; rozpływając się w niedwoistości, staniesz się Buddą. Jeśli tak je 
rozpoznajesz, stają się one Yidamem, wychodzą ci na spotkanie w wąskim przesmyku 
bar-do [twej] jaźni i są twoim schronieniem. W myśli oddawaj im kornie cześć i 
przypominaj sobie ciągle o Trzech Klejnotach. Pamiętaj zawsze, że wszelkie te 
bóstwa są twoim Yidamem. Wołaj go po imieniu! Gdy będziesz błąkał się po bar-do 
jaźni, wzywaj go na pomoc! "Najdroższy Yidamie, ogarnij mnie swym 
miłosierdziem!" - takie zanoś błagania. Wołaj po imieniu swego guru, a gdy 
będziesz błąkał się po bar-do, wzywaj go na pomoc, nie rezygnuj z miłosierdzia i 
zanoś błagania. Oddaj hołd tłumowi bóstw krwiożerczych i zanoś błaganie. 
Odmawiaj to błaganie: 
"Ach, gdy tak błądzę po kolisku samsary, 
wtrącony weń przez nazbyt silne złe skłonności, 
niechaj Buddowie spokojni i gniewni 
poprowadzą mnie jasną drogą, oczyszczoną ze zwidów 
gniewu, trwogi i strachu! 
Niechaj mnie też wspiera tłum gniewnych potężnych bogiń niebios! 
Wyrwijcie mnie, proszę z przesmyku straszliwego bar-do! 
Poprowadźcie do skończenie doskonałej i czystej 
dziedziny Buddów! 
Gdy tak tu błądzę samotnie, odłączony od miłych przyjaciół 
i ukazują mi się cielesne złudy, których istotą jest Śunjata, 
niechaj miłosierdzie Buddów przyda mi sił 
i niech się w bar-do nie pojawia trwoga ni lęk! 
Gdy w pięciorakiej formie rozbłyska tu przede mną 
jasna, wyraźna światłość Mądrości 
- obym bez strachu i trwogi mógł w niej rozpoznać siebie samego! 
Gdy pojawiają się tu przede mną postacie bóstw gniewnych i spokojnych 
- obym z ufnością, bez strachu, mógł rozpoznawać w nich bar-do! 
Gdy doświadczam udręk wywołanych mocą złego karmana 
- niechaj je wszystkie rozproszy mój Yidam! 
Gdy rozbrzmiewa niby huk grzmotu głos Dharmaty 
- niechaj zmieni się on w dźwięk sześciosylabowej mantry! 
Gdy tak tu błądzę miotany mocą karmana, pozbawiony obrony 
- błagam, niechaj obroną będzie mi Wielkie Miłosierdzie! 
Gdy doświadczam tu udręk wywołanych przez złe skłonności 
- niech ukażą się one jako błogość jasnej, głębokiej Samadhi! Niechaj pięcioro 
żywiołów nie będzie mymi wrogami, 
lecz niech je raczej zobaczę jako niebiosa pięciu rodzin Buddów!" 
Takie mają być słowa tego błagania, wypowiadane z głęboką czcią i uwielbieniem. 
Jest to bardzo ważne, bo tym sposobem unicestwia się obawy i wszelkie lęki, i 
osiąga niezawodnie stan Buddy w sambhogakaji. Nie miej obaw!" 
Powtórzyć to [trzeba] trzy do siedmiu razy. 
Tym sposobem człowiek wszelkich, największych nawet przewin i wszelkich, 
najgorszych nawet osadów karmicznych nie może nie dostąpić wyzwolenia. Jeśli 
jednak w żaden sposób nie potrafi rozpoznać, będzie musiał wędrować po trzecim 
bar-do - Bar-do Życia; niżej dokładnie zostanie o nim pouczony. 
Na ogół ludzie są słabo obznajmieni [z medytacją] i przygotowani, dlatego w 
chwili śmierci, gdy mamią ich ułudy, niewielu tylko może się obyć bez pouczeń 
tego Wyzwolenia z Bar-do przez Słuchanie. Obznajmieni dobrze z medytacją po 
rozdzieleniu się ich ducha i ciała nagle widzą Bar-do Dharmaty. Ci, którzy za 
życia rozpoznali naturę umysłu, są bardzo silni, kiedy w Bar-do Chwili Śmierci 
ukazuje się im światłość, dlatego bardzo ważne jest doświadczenie medytacyjne za 
życia. Ci, którzy za życia praktykowali medytację obu stopni nad bóstwami 
Tajemnych Mantr, widząc w Bar-do Dharmaty zjawy spokojne i gniewne, zyskują 
wielką siłę. Dlatego bardzo jest ważne, aby za życia dobrze przyswoić sobie to 
Pouczenie o Wielkim Wyzwoleniu z Bar-do przez Sluchanie. Należy pilnie 
przykładać się do zgłębiania go, wbić je sobie mocno do głowy, odczytywać 
głośno, stosować doń umysł, nie przywiązywać się do trzech czasów, jasno i 
dokładnie pojąć sens słów i nie zapominać ich, nawet gdyby cię ścigało stu 
okrutnych oprawców. Ponieważ tekst ten nazywa się właśnie Pouczenie o Wielkim 
Wyzwoleniu z Bar-do przez Słuchanie, to nawet człowiek obciążony pięcioma 
głównymi występkami, który przyswoi sobie te pouczenia poprzez ucho - na pewno 
dostąpi wyzwolenia. Dlatego też trzeba je rozgłaszać wszem wobec i 
rozpowszechniać. Tak więc dla tego, kto raz je tylko usłyszał, choćby nawet nie 
rozmyślał nad ich sensem - staną się całkowicie jasne, bo w bar-do umysł jest 
dziewięćkroć silniejszy niż przedtem, toteż przypomni je tam sobie co do słowa, 
niczego nie zapominając. Dlatego za życia należy recytować je każdemu: 
odczytywać u wezgłowia chorych i obok zwłok wszystkich ludzi, i w ogóle jak 
najszerzej rozpowszechniać, albowiem po ich przyswojeniu czekać będzie 
[zmarłych] bardzo dobry los. 
Przyswojenie jest jednak trudne; wyjątkiem są tu ludzie, którzy zgromadzili 
zasługi oraz oczyścili się z mroków niewiedzy. Po Usłyszeniu [tych pouczeń] 
dostąpią wyzwolenia przez samo to, że nie poddali się niewierze. 
Dlatego należy obdarzać je wielką czcią, albowiem jest to nektar Dharmy. 
Koniec pouczeń odnoszących się do Bar-do Dharmaty [zawartych w] Pouczeniu o 
Wielkim Wyzwoleniu z Bar-do przez Słuchanie i Widzenie. 
Zostały one sprowadzone przez siddhę Kar-ma gling-pa z gór sGam-po gDar, z 
brzegów Złotej Rzeki. 
Sarva mangalam. 
(Niech będzie wszystkim na pożytek.) 





1. Przepisy regulujące dyscyplinę zakonną i codzienne życie wiernych, zawarte w 
pierwszej części kanonu buddyjskiego (Tripitaki). 
2. Czyli z praktykami buddyzmu tantrycznego. 
3. Tyb. ring-bsrel - małe, trwałe, szkliste kulki koloru białego lub 
zielonkawego, jakie - wedle tradycji buddyjskiej - pozostają po spaleniu ciała 
wybitnego jogina lub w ogóle świątobliwego wyznawcy Dharmy. 
4. Tak bywa określana słynna mantra sześciosylabowa Om mani padme hum. 
5. "Wielki sidha", czyli jogin, który uzyskał drogą praktyk medytacyjnych 
różnorakie władze paranormalne. 
6. "Wielkie Urzeczywistnienie"; określenie to zdaje się być synonimem rezultatu 
medytacji Mahamudry, zwanego mahasukha ("Wielka rozkosz albo błogość"). 
7. Chodzi tu o przyczepianie do zwłok tekstów mantr, zapewniających wyzwolenie z 
bar-do; ich autorem miał być Padmasambhawa. 
8. Koło o ośmiu szprychach, symbolizujące między innymi Dharmę buddyjską. 
9. "Diament" albo "piorun", tyb. rdo-rje (dordże). 
10. "Klejnot", por. przyp. 41 do części I. 
11. Trójząb z nadzianymi nań odciętymi głowami. 
12. "Lotos". 
13. "Czyn", "działanie" (właściwie: karman). 
14. Właściwie: Gauri. 
15. Piśaczi (tyb. phra-men-ma - "czarownica") - rodzaj krwiożerczych demonów 
płci żeńskiej, o głowach ptasich i zwierzęcych. 
16. Por. wyżej. 
17. Jest to jakiś potwór wodny - krokodyl, może delfin albo rekin. 
18. Półlegendarne święte kraje buddyjskie; według niektórych źródeł są to: 
Singhala, Thogar, Li, Bal-po, Kaszmir, Zahor, Urgjan, Magadha. 
19. Miecz niszczący Niewiedzę; wedle innych źródeł - emblemat czy proporzec 
ozdobiony jedwabnymi wstęgami. 
20. Tyb. sna-chen - określenie słonia. 
21. "Wielki Czarny" - epitet Jamy, Pana Śmierci, oraz bodhisattwy Awalokiteśwary 
(w gniewnej postaci). 
22. 4320 milionów lat ziemskich (w mitologii indyjskiej - "dzień Brahmy"). 







POUCZENIE O SAMOWYZWOLENIU SIĘ
Z BAR-DO ŻYCIA 


KSIĘGA WIELKIEGO WYZWOLENIA 
Z BAR-DO ŻYCIA 
POPRZEZ SŁUCHANIE WSKAZÓWEK 
I JASNE ICH PRZYPOMINANIE 
BĘDĄCA CZĘŚCIĄ KSIĘGI GŁĘBOKIEJ NAUKI O WYZWOLENIU 
SPOD WŁADZY STRAŻNIKÓW GNIEWNYCH ORAZ SPOKOJNYCH 

Korny i pełen czci pokłon guru, 
Yidamowi, Dakiniom i bogom! 
Proszę, wyswobodźcie mnie z bar-do! 

Wyżej udzielono nauki o wyzwoleniu z Bar-do Dharmaty; teraz zaczyna się 
objaśnienie Bar-do Życia. 
Poza tymi, którzy po wielokroć zapoznawali się z poprzednimi pouczeniami o 
Bar-do Dharmaty, i tymi, którzy dobrze są obznajmieni z Dharmą - ludziom słabo z 
nią obznajmionym oraz wielkim niegodziwcom trudno jest przyswoić sobie te 
pouczenia wskutek strachu, lęku i złego karmana. Dlatego, począwszy od 
dziesiątego dnia, należy przemawiać wyraźnie tymi oto słowy: 
"Składam hołd Trzem Klejnotom i wzywam pomocy Buddów, bodhisattwów, i zanoszę 
nich błagania!" 
Potem trzy- albo siedmiokrotnie zawołać [trzeba] zmarłego po imieniu i tak doń 
powiedzieć: 
"Szlachetny synu, słuchaj dobrze i zapamiętaj: postacie z piekła, ze sfery bogów 
i wszystkie inne pojawiające się w bar-do wchodzą w istnienie mocą iluzji. Gdy w 
kształtach bóstw dobrotliwych i gniewnych ukazywały ci się one w Bar-do 
Dharmaty, nie potrafiłeś ich rozpoznać, toteż po upływie czterech i pół dnia 
świadomość omdlała w tobie skutkiem strachu. Ale gdy się ocknąłeś z omdlenia i 
rozjaśniła się ona, pojawiło się przed tobą podobne poprzedniemu ciało. W 
tantrach czytamy: 
"Cielesne kształty z dawniejszych i przyszłych sfer bytu, 
wyposażone we wszystkie władze zmysłowe, 
obdarzone energią, która jest dziełem machiny karmicznej złudy, 
widziane czystym okiem boga o tej samej naturze." 
Tak mówią tantry. "Dawniejsze" znaczy tu, że oblekasz się w kształt istoty z 
krwi i kości jedynie skutkiem mocy twych dawniejszych złych nawyków. W 
kształtach i proporcjach ta postać świetlista podobna jest do postaci z dobrej 
kalpy1, dlatego jest to zjawa trwająca przez krótki czas, zwiemy ją "myślnym 
ciałem" bar-do. Jeżeli wówczas masz odrodzić się w sferze bogów, pojawiają ci 
się kształty ze sfery bogów, i tak dalej. Stosownie do miejsca ponownych 
narodzin - w sferze bytu asurów, ludzi, zwierząt, Yidagów i piekła - będą ci się 
ukazywać zjawy z tych sfer. Dlatego zwiemy je dawniejszymi. Przed upływem 
czterech i pół dnia pojawiały się - za sprawą złych nawyków z poprzedniego życia 
- kształty cielesne z dawniejszej sfery bytu; tak sobie myślałeś. Dlatego 
myślałeś: "dawniejsze". 
Ale po tym czasie ukazują się już zjawy ze sfer następnych narodzin. Dlatego 
była mowa o "dawniejszych i przyszłych sferach bytu". 
Kiedy to nastąpi, nie dąż za jakąkolwiek z pojawiających się postaci i nie 
przywiązuj się do niej, nie żyw ku niej afektu. Jeżeli poweźmiesz ku niej afekt, 
będziesz musiał się błąkać w sześciu sferach samsary i cierpieć ich udręki. 
Jeszcze do wczoraj, w Bar-do Dharmaty, nie potrafiłeś rozpoznać jego zjaw, 
dlatego musisz teraz błądzić tutaj. Nie bądź słabego ducha! Jeśli potrafisz sam 
sobie być obrońcą, to coraz wyraźniej będziesz dostrzegał, że ukazana ci przez 
guru świetlista Mądrość jest Śunjatą. Potem spokojnie wstępuj w sferę 
Nie-działania i Nie-lgnięcia. Nie wstępując w bramy łona, osiągniesz wyzwolenie. 

Jeśli jednak nie potrafisz rozpoznać samodzielnie, wówczas skup się w medytacji 
nad twoim Yidamem lub twym guru, umieszczając ich nad swoją głową, i oddaj im 
kornie hołd, z całą mocą. To bardzo ważne! To bardzo ważne! Czyń to z duchem 
niezachwianym znowu i znowu!" 
Tak [trzeba] przemówić. Jeżeli [zmarły] to zapamięta, osiągnie wyzwolenie bez 
konieczności wędrowania po sześciu sferach samsary. Ale jeżeli skutkiem złego 
karmana miałby trudności z zapamiętaniem, należy przemówić doń w te słowa: 
"Szlachetny synu, słuchaj z umysłem skupionym! Oto wszystkie twoje zmysły 
zostają oczyszczone, nie znają już przeszkód! Można by rzec, iż za życia twoje 
oczy były ślepe, uszy głuche, a członki - chrome; teraz, w bar-do, oczy twoje 
jasno postrzegają kształty, uszy wyraźnie słyszą dźwięki i wszystkie inne zmysły 
działają bezbłędnie, jakby się oczyściły. Dlatego mówi się o oczyszczeniu 
wszelkich władz zmysłowych". Jest to znak, iż umarłeś i błądzisz po bar-do. 
Przypomnij sobie udzielone ci pouczenia! 
Szlachetny synu, teraz nic nie stanowi dla ciebie przeszkody, albowiem stałeś 
się "formą umysłu", po rozdzieleniu się twego ducha i ciała nie masz już formy 
materialnej. Dlatego obecnie posiadłeś władzę przenikania bez przeszkód przez 
wyniosłe góry, ściany domów, ziemię, kamienie i skały - z wyjątkiem jedynie łona 
matki i Diamentowego Tronu Buddy2. Możesz teraz do woli krążyć tu i tam wokół 
królowej gór, świętej Góry Meru. To właśnie jest znak twojej wędrówki po Bar-do 
Życia, więc przypominaj sobie pouczenia guru! i zanoś błagania do Pana Wielkiego 
Miłosierdzia. 
Szlachetny synu! Ta twoja obecna magiczna siła pochodzi z karmana, nie 
zawdzięczasz jej swym cnotom ani nie jest ona czarodziejską mocą samadhi, lecz 
pochodzi jedynie z energii karmana i jest z nim zgodna. Pozwoli ci ona w jednym 
okamgnieniu okrążyć cztery kontynenty3 i Górę Meru, i dotrzeć w jednej chwili, z 
chyżością myśli, gdziekolwiek tylko zechcesz. Mając moc poruszania się tak 
szybko, jak człowiek otwiera i zamyka dłoń, możesz czynić przeróżne, 
niesłychane, magiczne sztuki. Nie będzie dla ciebie jakiejkolwiek myśli, której 
byś nie mógł przeniknąć, ani rzeczy niewykonalnej. Nie zaznasz w tym żadnej 
przeszkody. Zrozum to i zanoś błagania do guru! 
Szlachetny synu! "Spoglądanie czystym okiem boskim" na stosowne sfery bytu 
polega na tym: w bar-do różne sfery narodzin będą się pojawiać odpowiednio 
różnym ludziom. Na przykład: jeśli ktoś ma się odrodzić w sferze bogów, ujrzy 
istoty ze sfery bogów. W taki sam sposób pojawiać się będą inne spośród sześciu 
sfer narodzin. Dlatego nie lgnij do nich, lecz medytuj o Wielkim Miłosierdziu! 
To właśnie oznacza "spoglądać na nie czystym okiem boga"; nie chodzi tu o potęgę 
płynącą z łask bogów czy innych tego rodzaju istot, lecz o jasne, przenikliwe, 
boskie spojrzenie, będące owocem nieporuszonego, jasnego skupienia samadhi. 
Jeżeli będziesz pragnął widzieć - zobaczysz. Jeśli w medytacji swojej będziesz 
słaby i chwiejny - nie zobaczysz. Wtedy nie zobaczysz. 
Szlachetny synu, tego rodzaju cielesne kształty i postacie twych ziomków, 
krewnych i bliskich wychodzić ci będą na spotkanie niby we śnie. Będziesz 
zwracał się do nich słowami mowy, lecz nie otrzymasz odpowiedzi w słowach. 
Widząc smutek twoich bliskich i twej żony pomyślisz: "Umarłem, więc cóż mogę 
zrobić!" - i poczujesz wielkie cierpienie, podobne udręce ryby wleczonej po 
gorącym piasku. Ale choć będziesz bardzo cierpiał, nikomu nic dobrego z tego nie 
przyjdzie. Jeśli jest tam twój guru, zanoś błagania do niego albo do twego 
Yidama Wielkiego Miłosierdzia. Jakkolwiek mocno byś kochał swoich bliskich, na 
nic się to teraz nie zda, przeto wyrzeknij się afektu. Zanoś błagania do Pana 
Wielkiego Miłosierdzia! Wówczas przestaniesz cierpieć i straszliwe zjawy 
przestaną się ukazywać. 
Szlachetny synu, zagarnia cię nie znająca spoczynku wichura karmana. Pozbawiony 
jesteś sił, duch twój rozstał się już z ciałem, przeto wiatr cię niesie na 
podobieństwo piórka, cwałujesz na rumaku wiatru, który miota tobą to tu, to tam. 
Gdybyś nawet tym wszystkim płaczącym powiedział: "Jestem tutaj, nie płaczcie!" - 
to i tak by nie usłyszeli. Wtedy pomyślisz sobie: "Umarłem!" - i zawładnie tobą 
wielkie cierpienie. Dlatego nie poddawaj się mu. 
Nie będzie tam nocy ani dnia, lecz tylko niezmienna, szarawa, rozproszona 
poświata, jakby jesienna. W takim właśnie bar-do będziesz przebywał przez 
tydzień, dwa, trzy, cztery, pięć, sześć lub siedem tygodni - czterdzieści 
dziewięć dni. Na ogół te udręki w Bar-do Życia trwają dwadzieścia jeden dni, tak 
twierdzą autorytety. Nie jest to pewne, bo dzieje się to samą tylko mocą 
karmana. 
Szlachetny synu, wtedy właśnie zakręci tobą potężny huragan karmiczny - 
przerażający, okropny, nie do wytrzymania, i poczujesz, jakby coś szturchało cię 
w plecy. Nie lękaj się tego! Są to twoje własne ułudne zjawy. Zapadnie przed 
tobą przerażający, niewymownie okropny, gęsty mrok. Straszyć cię będą i bardzo 
trwożyć takie oto różne okrzyki: "Bij! Zabij!" Nie obawiaj się ich. 
Innym, wielkim grzesznikom karmiczne mięsożerne demony4 wychodzą naprzeciw, 
potrząsając wszelakim ostrym orężem, krzycząc "Bij! Zabij!", podnosząc wielki 
zgiełk i kłócąc się. Ukazywać się będą zjawy różnych ścigających cię, budzących 
trwogę drapieżnych bestii. Zacinać będzie deszcz ze śniegiem, podniesie się 
burza śnieżna. Ukażą się prześladujące cię zjawy licznych wojowników, spowinie 
cię gęsty mrok. Rozbrzmi dudnienie jakby obsuwającej się góry i ryk jakby 
wzbierającego morza. Przerażą cię te dźwięki i na oślep rzucisz się do ucieczki, 
ale drogę odetną ci trzy ziejące przed tobą przepaście, białe i czerwone, bardzo 
głębokie5. Z tej trwogi omal do nich nie wpadniesz. 
Szlachetny synu, w rzeczywistości wcale nie są to przepaście, lecz twoje własne 
zaślepienie, żądza i głupota. Wtedy uświadom sobie, że jesteś w Bar-do Życia, i 
zwróć się po imieniu do Wielkiego Miłosierdzia: "Panie Wielkiego Miłosierdzia, 
mój guru i wy, Trzy Klejnoty, nie posyłajcie mnie (wymienić odpowiednie imię) do 
niższych sfer bytu!" - w taki sposób masz błagać, bardzo usilnie, nie 
zapominając. 
Natomiast wszyscy ci, co zgromadzili wiele zasług, lgnęli do cnoty, stosowali 
się do szlachetnej Dharmy i spotykali na swej drodze Szelką pomyślność - będą 
się [również] cieszyć wszelkim szczęściem i pomyślnością. A znów ci, którzy nie 
uczynili nic dobrego ani nic złego żyjąc w obojętności i bezmyślności - nie 
zaznają też ani szczęścia, ani cierpienia; czeka ich jedynie obojętność i 
bezmyślność. Tak właśnie się stanie. 
Szlachetny synu, nie lgnij do jakichkolwiek przedmiotów twych pragnień ani do 
przyjemności! Nie pożądaj ich! Oddaj hołd guru i Trzem Klejnotom! Porzuć w myśli 
wszelkie namiętności i pożądania! Po zniknięciu zjaw przyjemności i cierpień i 
ukazaniu się zjaw równowagi ducha, z niezachwianym umysłem, nie rozmyślając, 
wstępuj spokojnie w sferę Mahamudry. To bardzo ważne! 
Szlachetny synu, w owym czasie będziesz się zatrzymywał na krótkie chwile przy 
mostach, W świątyniach, klasztorach, stupach, chatach i innych budowlach; nigdy 
na dłużej, bowiem po oddzieleniu się twego umysłu od ciała nie potrafisz nigdzie 
dłużej zagrzać miejsca. Będzie ci zimno, świadomość twoja będzie rozchwiana i 
niestała. Wówczas pomyślisz: "Ach, umarłem już, co mam teraz począć?" Myślenie 
stanie ci się przykre i nużące, i w sercu poczujesz dotkliwy chłód. Będziesz 
doznawał wielkiej, niezmiernej udręki. Będziesz musiał wędrować nie zatrzymując 
się ani nie przywiązując do jakiegokolwiek miejsca, niczego sobie nie 
przypominając, o niczym nie myśląc. Swój umysł wprowadź w stan doskonałego 
spoczynku! Do jedzenia będziesz miał tylko to, co specjalnie dla ciebie zostawią 
[bliscy]; wątpliwe też, czy będziesz miał przyjaciół. To znak, że po Bar-do 
Życia błądzi twoje "ciało umysłowe". 
Wtedy twoje przyjemności i przykrości zależeć będą od karmana. Ujrzawszy 
rodzinne okolice i własnego trupa pomyślisz: "Oto leżę umarły. Jakie to 
straszne!" To "ciało umysłowe" będzie wówczas bardzo cierpieć. Pomyślisz: "Ach, 
gdybym tak mógł otrzymać jakieś ciało!" i wszędzie ujrzysz widziadła jakby 
chodzące w poszukiwaniu ciał. Aż dziewięć razy będziesz próbował wstąpić w swego 
trupa, lecz skutkiem twojego długiego przebywania w Bar-do Dharmaty, w zimie, 
mróz zetnie go w bryłę lodu, w lecie zaś zgnije on. A jeśli tak się nie stanie, 
to krewni wkrótce spalą go w ogniu, złożą do grobu albo rzucą na pożarcie 
drapieżnemu ptactwu, i już go nie znajdziesz, by weń wstąpić. Napełni cię to 
wielkim przygnębieniem i zda ci się, że tłuczesz się między skałami, piaskiem i 
kamieniami. Szukając ciała nie uwolnisz się od cierpienia. Jest ono samą istotą 
Bar-do Życia. Dlatego z niezachwianym duchem wstępuj w sferę obojętności dla 
ciała!" 
Po tych pouczeniach zmarły osiągnie wyzwolenie w bar-do. Jeżeliby jednak 
skutkiem przemożnej siły złego karmana te pouczenia nie trafiły do niego, znów 
trzeba zawołać go po imieniu i przemówić tak: 
"Szlachetny synu (wymienić imię), słuchaj mnie! To, żeś popadł w takie 
cierpienia, zawdzięczasz swojemu karmanowi; nie jest to niczyja odpłata. 
Ponieważ to twój własny karman, błagaj usilnie Trzy Klejnoty, a otrzymasz od 
nich wsparcie. Jeśli wszelako nie uczynisz tego i jeśli nie jesteś obznajmiony z 
medytacją Mahamudry ani nie będziesz praktykował medytacji swego Yidama - to 
zrodzone wraz z tobą twoje bóstwo opiekuńcze zgromadzi wszystkie dobre uczynki, 
a za każdy z nich wyciągnie biały kamyk. Równocześnie na pytanie przychodzącego6 
za każdy ze zgromadzonych występków wyciągnie kamyk czarny; natenczas ogarnie 
cię wielki lęk, panika i trwoga. Drżąc będziesz mówił: "Nie dokonałem tego zła!" 
- i skłamiesz w ten sposób. Na to Jama rzeknie: 
"Popatrzę w zwierciadło karmana" - i spojrzawszy w to zwierciadło, jasno i 
wyraźnie ujrzy w nim wszystkie twoje dobre i złe uczynki, tak że kłamstwa na nic 
się nie zdadzą. Jama uwiąże ci powróz u szyi i poprowadzi za sobą; poderżnie ci 
gardło, wydrze serce, wypruje jelita, będzie ssać twój mózg, pić krew, pożerać 
ciało, kruszyć w zębach twe kości, lecz ich nie połamie. Ciało rozedrze ci na 
strzępy, ale jakoś ocalejesz. 
Tortury te jednak przyczynią ci wiele cierpień, toteż podczas rachowania białych 
kamyków nie lękaj się i nie trwóż; nie uciekaj się do kłamstw, nie obawiaj się 
Jamy. Jest on twoim "ciałem umysłowym", więc choć pragnie cię zabić i 
torturować, nie może spowodować twej śmierci. W istocie jest on tylko 
wizerunkiem twojej Śunjaty, więc nie musisz się go bać. Wszystkie zjawy Jamy są 
jedynie złudnymi emanacjami Śunjaty. Jest to Śunjata "ciała umysłowego" twoich 
złych nawyków, a przecież Śunjata nie może zaszkodzić Śunjacie, to, co 
pozbawione jest istoty, nie może szkodzić temu, co pozbawione jest istoty. 
Pojawiające się od strony nierzeczywistych, złudnych, własnych twoich emanacji 
czy też pochodzące z tamtej strony zjawy Jamy, bogów, demonów albo rakszasów o 
głowie byka, i im podobne kształty pozbawione są rzeczywistego bytu, i takimi je 
postrzegaj. Zrozum, że są one tym samym, co bar-do! Wchodź w głęboką medytację 
Mahamudry, a jeśli tego nie potrafisz, to przynajmniej spoglądaj śmiało na te 
napawające cię taką trwogą postacie. Patrz na nie jako na wytwory Śunjaty, 
pozbawione własnej istoty. Nazywa się to Dharmakaja. Ponieważ Śunjata nie jest 
całkowitą nicością, jej istota budzi lęk, dlatego wpatruj się w nią całym 
umysłem. To istota sambhogakaji. Świetlistość i Śunjata nie rozdzielają się, 
przeto istotą Śunjaty ]est świetlistość, świetlistości zaś - Śunjata. Tak tedy 
umysł - nierozdzielna Śunjata-świetlistość - zostaje obnażony i bytuje teraz w 
sferze tego, co nie stworzone. Jest to forma samoistności, swabhawikakaja. 
Wynurzające się z niej bez przeszkód formy jej samoistnej gry są nirmanakają 
Wielkiego Miłosierdzia. 
Szlachetny synu! Teraz patrz z niezachwianą uwagą! Poprzez samo tylko 
zrozumienie osiągniesz stan Buddy w jego poczwórnym ciele. Bacz pilnie! Ta 
przestrzeń oddziela Buddów od wszelkich istot żywych. To bardzo ważna chwila! 
Jeśli teraz nie potrafisz utrzymać uwagi, bez końca błądzić będziesz po bagnach 
samsary, nigdy z nich się nie wydostaniesz. 
"W jednej chwili się rozdzielają, 
w jednej chwili osiągają pełne oświecenie" 
- te słowa odnoszą się do tej właśnie chwili. 
Aż do wczoraj umysł twój był rozproszony, nie rozpoznałeś bar-do, które ci się 
wówczas pojawiło, dlatego opadły cię strach i trwoga. Toteż bacz bardzo pilnie, 
bo jeśli i teraz uwaga twoja się zachwieje, przerwany zostanie sznur Wielkiego 
Miłosierdzia i pójdziesz tam, skąd nie ma wyswobodzenia". 
Jeśli zmarły rozpozna tutaj właściwie, to - choćby nawet poprzednio nie 
rozpoznał - dzięki tym pouczeniom osiągnie tutaj wyzwolenie. Do zwykłego 
człowieka, nie obznajmionego z medytacją, należy przemówić tak: 
"Szlachetny synu! Jeżeli nie potrafisz teraz oddać się medytacji, to przypomnij 
sobie Buddę, Dharmę, Sanghę i Wielkie Miłosierdzie, i do nich zanoś błagania! O 
wszystkich tych budzących lęk i trwogę zjawach medytuj jako o Wielkim 
Miłosierdziu lub twoim własnym Yidamie! Wspomniawszy na twego guru wyjaw 
Jamie-Dharmaradży tajemne imiona, jakie otrzymywałeś wraz z inicjacjami7 w 
świecie ludzi. i nawet gdybyś wpadł do otchłani, nie stanie ci się krzywda, 
przeto porzuć strach i obawy!" 
Gdyby nawet wcześniej nie dostąpił wyzwolenia, to teraz, za sprawą tych pouczeń, 
uzyska je na pewno. Jeśli jednak nie rozpozna, to wyzwolenia nie będzie; dlatego 
tak ważne jest ponawianie pilnego wysiłku. Znów trzeba zawołać zmarłego po 
imieniu i tak doń mówić: 
"Szlachetny synu! Momentalnie ukazujące się teraz zjawy wtrącać cię będą na 
przemian w rozkosze i okropne cierpienia, niby katapulta lub inna podobna 
machina. Teraz nie emanuj z siebie gniewu ani namiętności! Jeżeli masz się 
odrodzić w niebie, ukazywać się będą zjawy z nieba; wówczas dla dobra 
nieboszczyka pozostali na świecie bliscy złożą Jamie w ofierze wiele stworzeń 
żywych, odbierając im życie. Ukażą ci się wtedy zjawy nieczyste i opanuje cię 
silna złość i gniew, skutkiem czego wejdziesz w łono i odrodzisz się w piekle. 
Dlatego bez względu na to, co się dzieje w świecie ludzi, nie wzbudzaj w sobie 
złości i gniewu, lecz medytuj z miłością i współczuciem. 
Dalej: za życia przywiązany byłeś do pozostawionych tam majętności. Teraz, 
wiedząc, że dostaną się one w obce ręce i korzystać z nich będzie ktoś inny, 
poczujesz do nich przywiązanie i poweźmiesz złość do pozostawionych tam 
bliskich. Skutkiem tego wstąpisz w łono i odrodzisz się na pewno albo w piekle, 
albo wśród Yidagów, choćbyś miał dane na niebo. Nawet jeśli odczuwać będziesz 
przywiązanie do pozostawionych majętności, to przecież nie masz mocy, aby je 
zabrać. Ze swych bogactw nie będziesz już miał żadnego pożytku, przeto porzuć 
przywiązanie do nich i pogódź się z tym. Nie żyw zawiści do kogokolwiek, kto 
będzie użytkował twoje mienie, wyrzuć ją z umysłu. Pragnienia swoje skup w jedną 
intencję ofiarowania [tych bogactw] twemu guru i Trzem Klejnotom, i trwaj w 
stanie wolnym od gniewu i namiętności. 
Teraz znów będą odprawiać, gwoli twemu pożytkowi, ceremonie kańka8 dla Jamy, 
Króla Śmierci. Choć będą to czynić z myślą o tobie i dla oczyszczenia tych, co 
poszli do piekieł, to przecież wykonawcami tych obrzędów są ludzie "tak pełni 
przywar, słabości i nieczystości, tak nieuważni i ospali, że gdy za sprawą twej, 
karmicznej inteligencji ujrzysz to wyraźnie, gdy ujrzysz i poznasz ich małą 
wiarę, przewrotne i błędne mniemania, ich czarny karman zrodzony ze strachu i 
złości, ich nieczyste poczynania z obrzędami Dharmy - wówczas pomyślisz sobie: 
"Biada mi, oni mnie oszukali! Tak, na pewno, oszukali mnie!" i myśl ta wtrąci 
cię w wielkie przygnębienie, wielki smutek ogarnie twój umysł, skutkiem czego 
nie zrodzi się w tobie uwielbienie dla jasnej światłości, lecz raczej stracisz 
ufność i wiarę, toteż wstąpisz w łono i na pewno pójdziesz do niskich sfer 
samsary. Tak tedy więcej będzie stąd szkody niż pożytku. 
Widząc, jak pozostawieni przez ciebie przyjaciele błędnie i nieczysto poczynają 
sobie z obrzędami Dharmy, pomyślisz: "Cóż, moje własne wyobrażenia są nieczyste. 
Nie może być nieczystości w nauce Zwycięskiego! To jest tak, jakby w zwierciadle 
odbijała się moja własna, zmącona cieniem twarz! Wszystko tam dzieje się tak 
skutkiem mojej nieczystości. Zaś co do tych ludzi: ich ciało jest Sanghą, mowa - 
świętą Dharmą, myśli istotą Buddy, przeto w nich jest moje schronienie!" 
Szczerym sercem uwielbij je i oczyść swe myśli! W ten sposób wszystko, cokolwiek 
uczynią pozostawieni przez ciebie bliscy, niezawodnie obróci się na twoje dobro. 
Dlatego nie zapominaj, że bardzo jest ważne żywić czystą myśl. 
Jeśli masz odrodzić się w jednej z trzech niższych sfer bytu, będą ci się 
ukazywać zjawy z tej sfery. Ale kiedy zobaczysz, że twoi bliscy sprawują obrzędy 
Dharmy z czystymi, cnotliwymi sercami, bez domieszki grzechu, że guru i 
uczniowie praktykują jasną Dharmę w czystości ciała, mowy i umysłu - wówczas 
ogarnie cię wielka radość i mocą tej radości właśnie wstąpisz w łono, a choćbyś 
miał pierwotnie pójść do piekieł, to na pewno odrodzisz się w niebiosach. Toteż 
jest to bardzo pożyteczne. Bardzo ważne, abyś wyzbył się nieczystych myśli i z 
czcią nieobjętą jak przestwory świata uwielbił czyste. A więc bacz pilnie! 
Szlachetny synu! Krótko można powiedzieć tak: ponieważ teraz, w bar-do, umysł 
twój pozbawiony jest podpory, zaś ukazujące się w tej niestałej przestrzeni 
zjawy dobre i złe obdarzone są wielką silą - nie myśl o tych, które są owocem 
złego karmana, lecz jeśli zgromadziłeś był dobre uczynki, przypomnij je sobie. 
Jeśli ich nie masz, to przynajmniej zaufaj czystym myślom. Zanoś błagania do 
twego Yidama i do Wielkiego Miłosierdzia. W głębokim skupieniu odmów te oto 
błagania: 
"Ach, gdy tak tutaj błądzę samotnie, odłączony od miłych przyjaciół, 
i gdy ukazują mi się samoistne postaci Śunjaty 
- niechaj mnie ratuje moc miłosierdzia Buddów, 
niechaj nie ogarnia mnie trwoga i panika bar-do! 
Gdy przez złego karmana doświadczam wielu udręk, 
niech je wszystkie rozproszy moc mego Yidama! 
Gdy rozlega się samoistny potężny grzmot Dharmaty 
- niech wszystek on się zmieni w dźwięk sześciosylabowej mantry! 
Gdy tak pozbawiony schronienia dążę śladami karmana, 
- niechaj schronieniem będzie mi Wielkie Miłosierdzie! 
Gdy przez karmana złych nawyków doświadczam tu udręk 
- niech zajaśnieje przede mną błogość samadhi!" 
Takie oto błaganie wypowiedz głośno, a ono na pewno cię poprowadzi. Jest to 
bardzo ważne; ono cię nie oszuka." 
Gdy wypowiesz te słowa, umarły przypomni sobie, zapamięta i dostąpi wyzwolenia. 
Ale nawet po kilkakrotnym powtórzeniu będą duże trudności z rozpoznaniem wskutek 
przemożnego złego karmana; wtedy znów należy wielokrotnie powtórzyć, i wielka z 
tego będzie korzyść. Znów trzeba zawołać zmarłego po imieniu i tak doń 
przemówić: 
"Szlachetny synu! Jeżeli przypomniałeś sobie to wszystko, ale nie przyswoiłeś 
należycie, odtąd twoje ciało z poprzedniego żywota będzie mętnieć i stawać się 
niewyraźne, ciało zaś życia przyszłego będzie coraz wyraźniejsze. Dlatego 
pomyślisz: "Gdziekolwiek się odrodzę, będę cierpiał podobne obecnym męki, a więc 
poszukam sobie jakiegokolwiek ciała". Będziesz krążył tu i tam, bezładnie, i 
zajaśnieją przed tobą światłości z sześciu sfer bytu. Wstąpisz w tę, która 
wskutek twojej siły karmicznej zajaśnieje najsilniej. 
Szlachetny synu, posłuchaj! Może ktoś spytać: "Jakie jest światło sześciu sfer?" 
Otóż światłość z dziedziny bogów jest biała i matowa; podobnie matowe, ale 
czerwone jest światło asurów. Światło ludzi jest niebieskie, zwierząt - zielone, 
Yidagów - żółte. A światło piekieł jest barwy dymu, matowe. Takie są światłości 
z sześciu sfer bytu. 
Podobnie kolor ciała będzie taki, jaki jest kolor sfery, w której [zmarły] ma 
się odrodzić. 
Szlachetny synu! W owej chwili bardzo ważne jest zrozumienie sensu pouczeń i 
wskazówek; dlatego gdy pojawi się którakolwiek ze światłości, medytuj nad nią 
jak nad Wielkim Miłosierdziem. Zatem gdy pojawi się światłość, medytuj nad nią 
myśląc: "Oto jest Wielkie Miłosierdzie". W tym się zawiera najważniejszy sens 
głębokiej nauki. To bardzo ważne, bo zapobiega narodzinom. 
I znów medytuj długo nad tym, że twój Yidam to tylko ułudna zjawa, nie mająca 
własnego bytu. Jest to tak zwane czyste ciało złudy. Wówczas Yidam niech zniknie 
z krańców i niech na chwilę wstąpi w sferę nie osadzonej w czymkolwiek, nie 
utworzonej z czegokolwiek świetlistej Pustki. 
I znów medytuj nad Yidamem i nad Światłością. Po takiej krótkiej, pełnej 
uwielbienia medytacji umysł twój zniknie z krańców; tę samą przestrzeń, jaką 
wypełnia niebo, wypełnia umysł. Spokojnie wstępuj w sferę Nie-działającej 
Dharmakaji, wolnej od "ja". W taki sposób zapobiega się narodzinom." 
Ci jednak, którzy nie przykładali się do praktyk i medytacji, nie zrozumieją 
sensu pouczeń, pobłądzą i podejdą do bramy łona, toteż bardzo są ważne te 
wskazówki zamykające bramy łona. Należy zawołać zmarłego po imieniu i tak doń 
przemówić: 
"Szlachetny synu! Jeżeli nie przyswoiłeś sobie powyższych pouczeń, to teraz, 
pchany mocą karmana, będziesz miał wrażenie, że wspinasz się pod górę, chodzisz 
tam i z powrotem albo spadasz głową w dół. Potem ukażą się zjawy istot żywych; 
wtedy medytuj nad Wielkim Miłosierdziem, przypominaj je sobie. 
Następnie, wedle tego, co ci wcześniej posiedziano, ukaże się twoja zjawa jakby 
ścigana przez gromadę ludzi, chłostana wichurą, kurniawą, gradem, spowita w 
ciemność zmierzchania. Zaczniesz uciekać. Tym, którzy nie mają zgromadzonych 
zasług, zda się, że trafili w miejsce pełne cierpień; tym, którzy mają 
zgromadzone zasługi, zda się, że dotarli do miejsca pełnego błogości i 
szczęścia. Wtedy, szlachetny synu, i tobie pokażą się wszelkie znaki mówiące o 
tym, na jakim narodzisz się kontynencie i w jakiej sytuacji, toteż słuchaj 
bardzo pilnie, bowiem wieloraki i bardzo ważny jest sens tych wskazówek. Nawet 
jeśli nie pojąłeś należycie sensu wcześniejszych pouczeń, to tutaj, choćbyś 
słabo był obznajmiony z praktyką medytacyjną, zdołasz zrozumieć ich istotę. 
Dlatego słuchaj". 
Teraz bardzo jest ważna pilna uwaga, bo pozwoli ona na zamknięcie bram łona. 
Sposoby są tu dwa: przeszkodzenie osobie, która wchodzi w łono, oraz zamknięcie 
go. A oto pouczenie, jak przeszkodzić: 
"Szlachetny synu (wymienić imię), jakiekolwiek bóstwo będące twym Yidamem z 
istoty swojej jest złudą nie mającą własnego jestestwa, niby odbicie księżyca w 
wodzie; winieneś jasno widzieć to w ten sposób. Jeśli nie masz określonego 
Yidama, to jest nim Pan Wielkiego Miłosierdzia; odtwarzaj go sobie dokładnie w 
medytacji. Wyraźnie go sobie wyobrażaj; następnie zniknie on z krańców, ty zaś 
medytuj nad świetlistą pustką, bez jakiegokolwiek obiektu. Oto jest ważny i 
głęboki sens. Autorytety twierdzą, że w ten sposób unika się wstąpienia w łono, 
a więc medytuj w taki sposób. 
Gdyby i to cię nie zatrzymało i już już miałbyś wstąpić w łono - są jeszcze 
głębokie pouczenia o drugim sposobie; tedy słuchaj. Powtarzaj za mną te oto 
słowa Głównych Strof Bar-do. 
"Ach, gdy ukazuje mi się Bar-do Życia, 
mocno skupiam swój umysł; 
staram się usilnie przedłużyć skutki dobrego karmana. 
Zamknęły się bramy łona; trzeba pamiętać o tym, by nie postąpić wstecz; 
jest teraz czas i potrzeba dzielności, jasnej myśli. 
Porzuć zawiść, medytuj nad twym guru i Jab-Jum!" 
Wypowiedz te słowa głośno i wyraźnie, tak by pobudzić pamięć; bardzo jest ważne, 
abyś rozmyślał nad sensem tych słów i zapamiętał je. A oto i on: słowa "gdy 
ukazuje mi się Bar-do Życia" znaczą, że teraz błądzisz po Bar-do Życia, a oznaką 
tego jest, że kiedy spojrzysz w lustro wody, nie zobaczysz w nim swego odbicia i 
że twoje ciało nie rzuca cienia. Obecne twoje ciało nie jest obleczone w materię 
- w mięso i krew, co jest znakiem, iż tu, w Bar-do Życia, wędruje "ciało 
umysłowe". Toteż musisz skupić teraz całą swą uwagę i skoncentrować się. To 
właśnie mocne skupienie jest teraz najważniejsze, musi ono być jak wędzidło na 
pysku konia. Gdy osiągniesz to mocne skupienie Umysłu, wszystko stanie się 
możliwe, nie obracaj w umyśle złych uczynków. Teraz przypominaj sobie Dharmę, 
wszelkie nauki, pouczenia, wskazówki oraz przekazy mocy9, jakie otrzymałeś w 
świecie ludzi, a także to Pouczenie o Wyzwoleniu z Bar-do przez Słuchanie. 
Staraj się usilnie przedłużyć działanie dobrego karmana. To bardzo ważne! Nie 
zapominaj! Natęż uwagę! Teraz jest czas, kiedy oddzielona będzie droga w gorę od 
drogi w dół. Teraz jest czas, kiedy jedna chwila gnuśności na zawsze wtrąci cię 
w cierpienie, i czas, kiedy mocna koncentracja zapewni ci wieczną szczęśliwość. 
Przeto skupiaj swego ducha! Przedłużaj działanie dobrego karmana! 
"Przyszła teraz chwila zamykania bram łona; 
gdy się zamkną, pamiętaj, by nie dać się pociągnąć wstecz! 
Trzeba ci teraz pilnego wysiłku i jasnej myśli!" 
Takie są te pouczenia i należy działać stosownie do nich. 
Najpierw o zamykaniu bram łona; jest tu pięć metod. Należy dobrze je sobie 
przyswoić. 
Szlachetny synu, w owej chwili ukażą ci się postacie istot męskich i żeńskich w 
trakcię płodzenia; gdy tak je ujrzysz, nie wchodź pomiędzy nie. Pomyśl, że te 
męskie i żeńskie istoty to twój guru w postaci Jab-Jum; tak o nich medytuj i w 
umyśle oddaj im hołd bardzo kornie i z wielkim uwielbieniem. Sama tylko mocna 
koncentracja myśli na pragnieniu otrzymania pouczeń Dharmy wystarczy, aby 
zamknęły się bramy łona. Jeśliby jednak okazało się to niewystarczające i już 
zamierzałbyś wstąpić w łono, medytuj o swym guru w postaci Jab-Jum jako o 
Yidamie albo o Yidamie jako o Panu Wielkiego Miłosierdzia w Postaci Jab-Jum, i w 
myśli złóż im ofiarę ze swego ciała. Z wielką czcią błagaj w myśli o Najwyższe 
Urzeczywistnienie; tym sposobem łono zostanie zamknięte. 
Jeśliby jednak i to nie pomogło, i już zamierzałbyś wstąpić w łono, to masz 
tutaj trzeci sposób na powściągnięcie żądzy narodzin. Cztery są formy rodzenia 
się na świat: z jaja, z łona, drogą cudu oraz z ciepła i wilgoci. Z tych 
czterech rodzenie się z jaja i z łona są do siebie podobne. Tak więc jeśli 
wędrując ujrzysz splecionych w objęciu mężczyznę i kobietę i pchany siłą żądzy 
[narodzin] wstąpisz w łono, to możesz się narodzić jako ptak, koń, pies czy 
człowiek, i tak dalej. 
Jeśli masz się narodzić jako istota płci męskiej, ukaże ci się własny wizerunek 
męski, i uczujesz silną złość do ojca, zazdrość zaś i gorący afekt poweźmiesz do 
matki. 
Jeśli masz się narodzić jako istota płci żeńskiej, ukaże ci się własny twój 
wizerunek żeński i uczujesz silną zawiść oraz zazdrość wobec matki, wobec ojca 
zaś - gorący afekt i bolesną tęsknotę. Z tej to przyczyny pójdziesz ku łonu i 
wstąpisz w nie; tam znajdziesz się wewnątrz zlepka białego i czerwonego nasienia 
i z radością doświadczyć zechcesz narodzin. Świadomość omdleje w tobie z tej 
rozkoszy i odejdzie, ty zaś formować się będziesz w kulisty i podługowaty 
embrion, a gdy ciało twoje ukształtuje się zupełnie, poprzez łono matki 
wychyniesz na zewnątrz i otworzysz oczy, i stwierdzisz, żeś narodził się 
szczenięciem. Pierwej byłeś człowiekiem, teraz w postaci psiej przyszedłeś na 
świat, w norze pośród psów, by cierpieć udręki ich życia. Podobnie możesz 
narodzić się w chlewie wśród wieprzów, w mrowisku pośród mrówek, pośród robaków, 
krów, kóz, owiec i innych podobnych stworzeń - i nie będzie dla ciebie powrotu. 
Będziesz musiał znosić najprzeróżniejsze udręki okropnej głupoty, tępoty i 
bezmyślności. Podobnie jest z narodzinami w pozostałych sferach samsary - 
piekła, Yidagów i tak dalej; cierpi się w nich bezmierne utrapienia i katusze. 
Czyż jest coś większego i okropniejszego niż to? Niestety! Straszne to jest, 
ach, niestety! Dlatego ci, co nie otrzymali wskazówek od najlepszego guru, będą 
się błąkać w ten sposób, aż runą w bezdenną otchłań, by cierpieć tam 
nieprzerwanie okropne męki. Toteż słuchaj moich słów! Dobrze zakarbuj sobie w 
pamięci moje pouczenia. Teraz otrzymasz wskazówki i nauki, jak zamykać bramy 
łona i powściągnąć żądzę narodzin. Słuchaj i zapamiętaj! "Bramy łona się 
zamknęły, pamiętaj teraz, by się nie cofnąć! Przyszedł czas, gdy potrzeba ci 
pilnej wytrwałości i jasnej myśli. Porzuć zazdrość i medytuj o twoim guru w 
postaci Jab-Jum!" - tak powiadają [Mistrzowie]. Stosownie do tego, jeśli masz 
się narodzić jako istota płci męskiej, poczujesz miłość do matki, do ojca zaś - 
złość; jeśli masz się narodzić jako istota płci żeńskiej poczujesz miłość do 
ojca, złość zaś do matki. Pojawi się też zawiść. Oto głębokie pouczenie na ową 
chwilę. 
Szlachetny synu, gdy zrodzą się w tobie takie właśnie uczucia miłości i 
nienawiści, medytuj w ten sposób: "Ach, przedtem błądziłem po samsarze wskutek 
tego, że podobnie jak te stworzenia zgromadziłem złego karmana, toteż teraz 
odczuwam miłość i nienawiść, i dlatego błąkam się [nadal]. Jeśli będę oddawać 
się tym uczuciom, bez końca błądzić będę tutaj i długo pływać będę po głębokich 
odmętach oceanu cierpień. Odtąd nie poddam się już miłości ani nienawiści. Ach, 
niestety!" Teraz z całą mocą skup swego ducha na myśli o tym, by nigdy nie żywić 
uczuć miłości i nienawiści; samo to wystarczy do zamknięcia bram łona - 
powiadają tantry. 
Szlachetny synu, natęż uwagę, skoncentruj się! Jeśliby wszelako i to nie 
zamknęło bram łona i już-już zamierzałbyś w nie wstąpić - zamkniesz je z pomocą 
pouczeń wskazujących, że wszystko jest nieprawdą i omamem. Medytować masz w taki 
sposób: "Ach, ojciec i matka, czarny deszcz, zawierucha, dudnienie grzmotów, 
okropne zjawy - wszystkie te kształty obdarzone istnieniem pozbawione są 
prawdziwego bytu, to iluzje. Cokolwiek mi się ukazuje - to omam, nieprawda. 
Wszystkie te zwidy są złudzeniami, kłamstwem, jak miraż. Nietrwałe, 
przemijające. Jakiż tedy pożytek z miłości? Na cóż zda się strach i przerażenie? 
To tak, jakby ktoś widział coś, czego nie ma. Wszystkie one są jedynie 
emanacjami mego własnego ducha. Sam ten duch jest złudzeniem, nigdy naprawdę nie 
istniał, wyłania się on gdzieś z drugiej strony. Przedtem nigdy tak o tym nie 
myślałem i to, co nie istnieje, brałem za istniejące; to, co nierzeczywiste, 
brałem za rzeczywiste. Ułudę brałem za rzeczywistość i dlatego tak długo muszę 
błądzić w samsarze. Jeżeli teraz jeszcze nie rozpoznam w nich iluzji, to długo 
będę wędrować po kręgu samsary i na pewno utknę w bagnie jej różnorakich, 
mnogich udręk. Wszystkie [te zwidy] są jak sen, omam, jak echo, jak napowietrzne 
miasta Gandharwów10, jak miraż, jak odbicie w lustrze, jak widziadło, jak 
księżyc w wodzie, ani przez chwilę nie mają prawdziwej istności". Skoncentruj 
się na myśli, że z pewnością nie są one rzeczywiste, lecz pozorne; w ten sposób 
wyzbędziesz się przekonania o ich rzeczywistym istnieniu. Jeśli zdasz się w tym 
na słowo tantr, przeciwstawisz się wierze w jaźń. Skoro tylko szczerze przyznasz 
w ten sposób, że wszystko to jest pozorem, bramy łona niezawodnie się zamkną. 
Ale jeśli nawet uczyniwszy tak nie zniszczysz przekonania o rzeczywistym 
istnieniu - bramy łona się nie zamkną i już-już będziesz zamierzał w nie 
wstąpić. Oto stosowne do tego głębokie pouczenie. 
Szlachetny synu, jeśli pomimo twoich wysiłków bramy łona nie zamkną się, medytuj 
nad jasną światłością; to jest piąta metoda, z której pomocą je zamkniesz. 
Sposób medytowania jest następujący: wszystkie te zwidy są twoim własnym 
umysłem, przeto ten umysł jest jak Śunjata - nie zrodzony, nie podlegający 
śmierci. Z myślą twoją, duchem i umysłem niech nic się nie miesza, niech trwa on 
sam w sobie, na swój sposób, podobnie jak woda wlana do wody - spokojny, czysty, 
zwarty, nie utworzony. Tak medytując, bez wątpienia zamkniesz bramy łona 
czterech rodzajów narodzin. Ponawiaj dopóty taką medytację, dopóki się one nie 
zamkną". 
Podane dotychczas pouczenia o zamykaniu bram łona są bardzo głębokie i wiele 
razy okazały się skuteczne; stosując je, wszystkie trzy kategorie ludzi - 
najsilniejsi, przeciętni i najsłabsi - nie mogą nie osiągnąć wyzwolenia. Ktoś 
spyta: Dlaczego? Otóż, po pierwsze: świadomość w bar-do, w której tkwi wyraźna 
wiedza o własnych nędzach i występkach, wszystko, cokolwiek powiem, natychmiast 
słyszy. Po drugie: choćby kto był głuchy i ślepy, odzyskuje wówczas pełnię władz 
i pojmuje każde słowo. Po trzecie: przez cały czas prześladuje go lęk i strach, 
więc myśląc, jakie to okropne, pamięta o tym, uspokaja się, natęża uwagę i 
słucha wszystkiego, co mówię. Po czwarte: świadomość pozbawiona jest teraz 
oparcia cielesnego, przeto łatwo jej skupić rozpierzchnięte pragnienia i 
pokierować nimi. Pamięć staje się dziewięciokrotnie trwalsza, toteż nawet umysł 
kogoś bardzo tępego rozjaśnia się wtedy za sprawą karmana, tak że z łatwością 
uczy się wszystkiego i potrafi medytować. Oto i główne przyczyny. Z tych samych 
powodów bardzo jest korzystne odprawianie obrzędów za zmarłych. Dlatego właśnie 
tak ważne jest pilne odczytywanie tego Wielkiego Wyzwolenia z Bar-do przez 
Słuchanie aż do czterdziestego dziewiątego dnia11. 
Jeśli [zmarły] nie osiągnie wyzwolenia po jednym pouczeniu, to osiągnie je po 
drugim. Dlatego też trzeba te pouczenia powtarzać dużo razy, nie tylko raz. 
Albowiem jest wiele rodzajów ludzi, którzy nie osiągają wyzwolenia. Są to ci, co 
nie przykładali się zbytnio do dobrych uczynków, i ci, co zawsze z upodobaniem 
czynili zło, i tacy, co skutkiem zaciemnienia umysłu licznymi i wielkimi 
występkami nie potrafią pojąć powyższych wskazówek, jakkolwiek będą wysilać się 
w medytacji. Jeśli nie potrafili oni zamknąć łona wedle tego, co powiedziano 
wyżej, to teraz, poniżej, zostaną im wyłożone głębokie wskazówki i rady co do 
tego, jak mają wybierać łono. Należy wezwać na pomoc Buddów, bodhisattwów i 
mocarzy, wyrzec formułę o Schronieniu, trzykroć zawołać zmarłego po imieniu i 
przemówić doń tak: 
"Szlachetny synu (wymienić imię), któryś odszedł spośród żywych, słuchaj! 
Ponieważ nie zrozumiałeś udzielonych ci wcześniej pouczeń, tak że nie zamknęły 
się bramy łona - teraz nadszedł dla ciebie czas oblekania się w ciało. Wiele 
jest - nie jeden - rodzajów jasnych i głębokich wskazówek co do tego, jakie masz 
obrać sobie łono, tak więc skup swój umysł i uważnie słuchaj, mocno się 
koncentrując. 
Szlachetny synu, teraz będą pojawiać się przed tobą kontynenty, na których 
będziesz się rodził, oraz ich różne znaki i przymioty; masz je rozpoznać. 
Otrzymasz rady co do znaków kontynentu, na którym się narodzisz. 
Gdybyś miał się narodzić na kontynencie wschodnim o nazwie Purwawideha12, 
ujrzysz jezioro zdobne w piękne gęsi i gęsiory. Bacz, byś tam nie szedł, 
zawracaj! Narodziwszy się tam będziesz wprawdzie żył w szczęściu i rozkoszy, ale 
nie poznasz Dharmy, bo na tym kontynencie jej się nie głosi; dlatego nie wstępuj 
nań. 
Kontynent południowy, Dżambudwipa13, pojawi się w kształcie pięknego, wygodnego 
domu. Wstępuj do niego! 
Gdybyś miał się narodzić na kontynencie zachodnim o nazwie Aparagodanija14 - 
ujrzysz jezioro zdobne w piękne ogiery i klacze. Nie idź tam, cofnij się! Jest 
to kontynent dobrobytu i wielkiego szczęścia, ale nie głosi się na nim Dharmy, 
przeto nie wchodź tam. 
Gdybyś miał się narodzić na kontynencie północnym, zwanym Uttarakuru15, ukaże ci 
się jezioro zdobne w byki lub w zielone drzewa. Takie są owe znaki twoich 
narodzin; masz je rozpoznać! Tam też nie wstępuj. Żyje się na tym kontynencie 
długo i zacnie, ale nie głosi się na nim Dharmy, przeto nie wchodź tam! 
Jeśli miałbyś się narodzić w sferze bogów, zobaczysz przepyszną wielopiętrową 
świątynię, całą z różnorakich drogocennych klejnotów. Wstępuj tam, jeśli możesz! 

Gdybyś miał się narodzić jako asura, ujrzysz rozkoszny park i coś jak wirujące 
kręgi ognia; nie wchodź tam za żadną cenę, pamiętaj, by zawrócić! 
Gdybyś miał się narodzić jako zwierzę, zobaczysz szczeliny w skałach, dziury jak 
w mrowisku, chaty kryte strzechą i coś jakby gęstą mgłę. Tutaj także nie wchodź! 

Gdybyś miał się narodzić w sferze Yidagów, ujrzysz kikuty drzew, coś jak 
falujące cienie lub jak rozrzucone mrowiska, jak chwiejne cienie. Jeśli tam 
pójdziesz, narodzisz się jako Yidag i doświadczać będziesz różnorakich mąk głodu 
i pragnienia. Pamiętaj więc: nie chodź tam, zawracaj! Bądź dzielny i wytrwały! 
Gdybyś miał narodzić się w piekle, za sprawą złego karmana usłyszysz miły śpiew; 
albo nie będziesz miał siły, by się oprzeć i wejdziesz, albo też ujrzysz jakby 
mroczny kontynent lub czarny dom, lub czerwony dom, albo ciemny wykop, albo 
ciemny gościniec; tak się ukazuje piekło. Jeśli tam wstąpisz, wpadniesz do 
piekieł, gdzie będziesz cierpiał nieznośne udręki gorąca i zimna, i nigdy 
stamtąd nie wyjdziesz. Tak więc musisz zważać, by nie wstąpić pomiędzy nie i za 
żadną cenę nie utkwić w piekle. Pamiętaj: po zamknięciu bram łona masz się 
wycofać!" 
Tak trzeba teraz przemawiać. 
"Szlachetny synu! Chociaż nie masz ochoty iść dalej, to jednak idziesz wbrew 
swej woli, bo ściga cię okrutny prześladowca - moc karmana. Przed tobą - 
oprawca, którym kieruje żądza mordu, i mrok, i potężna zawierucha, i tnący 
deszcz ze śniegiem, i grad, i zadymka będzie cię chłostać; ujrzysz też 
pierzchające postacie. Zlękniesz się tego wszystkiego i będziesz szukał 
schronienia, usiłując znaleźć ocalenie we wspomnianych wyżej, rozkosznych 
siedzibach, rozpadlinach skalnych, wykopach, parkach, w kielichach lotosów i 
innych kwiatów. Ukrywszy się w nich, będziesz bał się wyjść, pomyślisz więc: 
"Nie, nie mogę teraz stąd się ruszyć" - i powodowany obawą rozstania się z tym 
schronieniem poczujesz doń wielkie przywiązanie. Z obawy spotkania po wyjściu na 
zewnątrz wszystkich tych przerażających zwidów bar-do poweźmiesz ku nim lęk i 
nienawiść; ukryty tam w środku przybierzesz na siebie byle jakie nędzne ciało i 
będziesz cierpieć wszelkiego rodzaju męki. Jest to znak, że demony zamyślają 
działać na twoją szkodę; dlatego tak bardzo ważne jest pouczenie na ową chwilę. 
Słuchaj więc i dobrze je zrozum! 
Wówczas, ścigany przez okrutnego oprawcę i bez sił, wydany na pastwę przerażenia 
i trwogi, w jednej chwili odzyskasz pełnię pamięci; ukaże ci się wielki i 
wspaniały Budda Heruka lub Hajagriwa albo Wadżrapani - lub inny, będący twoim 
Yidamem - o potężnym ciele i krzepkich członkach, miażdżący w proch wszelkie 
domeny, w postaci gniewnej, budzącej trwogę, w całej okazałości. Mocą jego 
błogosławieństwa i miłosierdzia odpadną od ciebie prześladowcy i dana ci będzie 
zdolność wybrania sobie łona. Toteż pojmij dobrze istotę tych pouczeń, bo jest 
ona głęboka i wyrazista. 
Szlachetny synu, musisz też wiedzieć, że bogowie medytacji i inne im podobne 
istoty kierują swymi narodzinami posługując się mocą głębokiej samadhi. 
Yidagowie i im podobne demony różnych rodzajów - a jest ich wiele - stają się w 
bar-do wytworami świadomości i mogą ukazywać się w złudnej magicznej postaci 
demonów i Rakszasów. "Ciało umysłu" przekształci się właśnie w któregoś z nich. 
Yidagowie mieszkający w głębinach mórz i ci latający po niebie, i wszelkie inne 
rodzaje demonów, których jest osiemdziesiąt tysięcy, przybiorą postać "ciała 
umysłu" i tak się będą pojawiać. 
Wówczas najlepiej by było, gdybyś rozpamiętywał Śunjatę-Mahamudrę, lecz jeśli 
tego nie potrafisz - poddawaj się tej jakby grze pozorów i złudzeń. Jeśli i do 
tego nie jesteś zdolny, to jednak nie przywiązuj się duchem do niczego. 
Medytując nad Yidamem Wielkiego Miłosierdzia już tu, w bar-do, staniesz się 
sambhogakają Buddy. 
Szlachetny synu, jeżeli skutkiem działania mocy karmana będziesz musiał wstąpić 
w łono, to masz tutaj podane wskazówki i rady co do wybierania bram łona. 
Słuchaj! 
Nie wchodź w jakiekolwiek, pierwsze lepsze łono! Jeśli pojawi się oprawca, a ty 
nie będziesz na tyle silny, by nie wstąpić w łono - Medytuj nad Hajagriwą. 
Twoja inteligencja jest teraz bardzo subtelna i dlatego rozpoznasz wszystkie 
ukazujące się kolejno siedziby [samsaryl, przeto wybieraj! Są dwa pouczenia o 
wyborze: pierwsze tyczy przeniesienia się do czystej sfery Buddów, drugie - 
wejścia poprzez bramy łona w nieczystą samsarę. Postępuj stosownie do nich. 
Ci o największych zdolnościach wzniosą się do Czystej Siedziby Niebieskiej; 
posuwać się będą w taki oto sposób: "Ach, jakie to przykre tkwić tutaj, w bagnie 
samsary, przez tak długi czas - przez niezliczone, niepamiętne kalpy! Ach, 
czemuż w ciągu tego całego czasu nie zostałem jeszcze wyzwolony przez Buddów! 
Coraz większy wstręt czuję do tej błędnej wędrówki po samsarze, coraz większy 
jest strach i coraz tu ciemniej. Teraz zbieram się do ucieczki stąd. Muszę się 
znaleźć u stóp Buddy Amitabhy w zachodnim niebie Sukhawati, cudownie odrodzić 
się tam w kielichu lotosu" - tak pomyślisz, przeto z upodobaniem i pilnością 
skupiaj się w medytacji nad obszarem zachodniego niebo Sukhawati. Nadto jeśli 
będziesz pilnie i żarliwie skupiał się w medytacji nad niebami Doskonałej 
Czystości, Zupełnej Radości, nad niebami Akanisztha, Alakawati, nad Górą 
Potala16, nad boskim Pałacem Lotosów Blasku w Urgjan - to na pewno odrodzisz się 
w którymś z nich. 
Gdybyś zaś pragnął znaleźć się w pobliżu bodhisattwy Maitreji w niebie Tuszita - 
to skupiaj się na takiej myśli: "Oto teraz, w bar-do, nadeszła chwila pójścia do 
nieba Tuszita, gdzie bytuje król niezwyciężonej Dharmy. Idę tam". Koncentrując 
się mocno i żarliwie, narodzisz się w pobliżu Maitreji, w kielichu lotosu, 
cudownym sposobem. 
Jeślibyś jednak osiągnąć tego nie mógł i musiał wstępować w łono, do nieczystej 
samsary - tutaj masz wskazówki, jak je wybierać. Słuchaj! 
Wedle tego, co powiedziano wyżej, masz wybrać sobie jeden z kontynentów. 
Przepatrzywszy je okiem jasnej, subtelnej wiedzy, wstąpisz na taki, na którym 
szerzy się Dharmę. Gdybyś miał się narodzić magicznym sposobem w miejscu 
nieczystym, pełnym brudu i plugastwa, zbudzi się w tobie upodobanie do kupy 
nieczystości; wyda ci się ona miła i narodzisz się w niej. Jakiekolwiek zjawy 
tego rodzaju ci się pokażą - nie lgnij do nich, nie okazuj im też nienawiści, 
lecz wybieraj sobie czyste łono. Ważne tu jest gorące pragnienie, przeto 
postępuj tak: 
"Ach, obym dla dobra wszystkich czujących istot mógł narodzić się w doskonałym 
ciele króla Wszechświata, Czakrawartina, lub szlachetnego bramina, wielkiego jak 
drzewo sala17, lub syna jakiegoś siddhy, w nieskalanej tradycji Dharmy, jako syn 
religijnych rodziców!" -na tej myśli się skupiając wchodzisz w łono. Wówczas 
łono, w które wstępujesz, błogosław jako pałac bogów, i zanoś błagania do Buddów 
dziesięciu stron świata, bodhisattwów i mocarzy, do wszelkich Yidamów, 
szczególnie zaś do Pana Wielkiego Miłosierdzia. Wstępując w łono błagaj ich o 
udzielenie mocy. 
Ale nawet wybierając łono w ten sposób można pobłądzić i skutkiem działania 
karmana łono dobre ujrzeć jako złe, złe zaś ujrzeć jako dobre. To błąd, dlatego 
też tak ważny jest w owej chwili sens tego pouczenia. Masz postąpić tak: jeżeli 
ukaże ci się zjawa dobrego łona, nie lgnij doń z sympatią. Jeżeli ukaże ci się 
zjawa złego łona - nie odpychaj go z niechęcią. Wyzbyć się chęci przyjęcia i 
odrzucenia tego, co dobre i złe, wstępować w sferę spokojnej, zrównoważonej 
medytacji, wolnej od uczuć sympatii i niechęci - oto czysta i głęboka istota 
[tego pouczenia]. Niewielu tylko ludzi potrafi ją sobie przyswoić; jest to 
trudne, człowiek tkwi bowiem we władzy chorobliwych, złych nawyków i skłonności, 
nie potrafi uwolnić się od uczuć niechęci i sympatii, przeto cofa się i szuka 
schronienia wśród podobnych zwierzętom ludzi nieprawych i najsłabszego ducha." 
Znów [trzeba] zawołać zmarłego po imieniu i mówić doń tak: 
"Szlachetny synu, skoro nie umiałeś wybrać sobie łona i nie potrafiłeś uwolnić 
się od sympatii i niechęci - ukazujące ci się przedtem różnorakie zjawy zawołaj 
nazywając je imieniem Trzech Klejnotów i szukaj w nich schronienia. Zanoś 
błagania do Pana Wielkiego Miłosierdzia, unieś głowę i idź dalej. Rozpoznaj 
bar-do! Porzuć afekt do pozostawionych tam bliskich, synów, córek i przyjaciół! 
Teraz nie mogą ci oni pomóc. Wstępuj w niebieską światłość ze sfery ludzi lub w 
białą światłość bogów! Wstępuj w pałac z klejnotów, w rozkoszny park!" 
Powtórzyć [trzeba] te słowa siedem razy, po czym zmówić błagania do Buddów, 
bodhisattwów i mocarzy, odczytać Błaganie o Ochronę przed Trwogami Bar-do i 
Błaganie o Uwolnienie z Wąskiego Przesmyku Bar-do - do siedmiu razy. Potem 
należy wyraźnie i głośno przeczytać tekst Wyzwolenia przez Noszenie, samoczynnie 
uwalniające Skandhy, a także Wyzwolenie przez Praktykowanie Dharmy, uwalniające 
samoczynnie od złych skłonności. Postępując w ten sposób, jogin o wysokim 
intelekcie dokona w chwili śmierci przeniesienia świadomości, tak że nie będzie 
musiał błąkać się po bar-do i łatwo osiągnie wyzwolenie. 
Ludzie niżej od niego stojący pod względem zdolności rozpoznają w Bar-do Chwili 
Śmierci światłość Dharmaty i dążąc w górę łatwo osiągną stan Buddy. 
Człowiekowi stojącemu jeszcze niżej w ciągu kilku tygodni ukazują się w Bar-do 
Dharmaty różne spokojne i gniewne zjawy; nawet jeśli różnorakie skutki karmana i 
własne zdolności nie zdołają go wyzwolić od razu, to jednak za którymś razem 
osiągnie on wyzwolenie. 
A zatem większość ludzi, rozpoznając stopniowo różne etapy wąskiego przesmyku, 
zyskuje wyzwolenie. 
Natomiast ludzie o słabym działaniu dobrych skutków karmicznych i obciążeni 
wielkimi występkami i skażeniami muszą wędrować jeszcze niżej, w Bar-do Życia. 
Tam uzyskane stosownie do stopnia [zdolności] różnorakie wskazówki i pouczenia 
pozwalają im właściwie rozpoznać - jeśli nie za pierwszym razem, to za innym - i 
osiągnąć wyzwolenie. 
Choć wszyscy tacy ludzie o bardzo słabych dobrych skutkach karmicznych nie 
potrafią rozpoznać i wpadają w moc lęku i przerażenia - to postępując wedle tych 
różnorakich pouczeń o zamykaniu i wybieraniu bram łona, rozpoznają właściwie - 
jeśli nie za pierwszym, to za innym razem i jednocząc się z przedmiotem 
medytacji osiągną wzniosły stan bezmiernej zasługi. Ci najgorsi, choćby byli 
podobni zwierzętom, uzyskają bezmierną zasługę uciekając się do Trzech 
Schronień, i zawrócą z drogi do piekieł. Wezmą na siebie drogocenne, zupełne, 
rzadko i trudno osiągalne ciało człowiecze a spotkawszy w następnym życiu guru i 
przyjaciół Dharmy otrzymają od nich wskazówki, dzięki którym dostąpią 
wyzwolenia. W Bar-do Życia dosięgnie ich ta nauka, więc, podobnie jak rynna 
położona w zniszczonym kanale nawadniającym, wskazówki owe przedłużą działanie 
dobrego karmana. Po wysłuchaniu tych pouczeń nawet ludzie bardzo niegodziwi nie 
mogą nie dostąpić wyzwolenia. A dlaczego? - mógłby ktoś spytać. Otóż w bar-do 
człowiek spotyka się zarówno z miłosierdziem tłumu dewów i wszystkich Buddów 
spokojnych i gniewnych, jak i z demonami i złymi mocami, usiłującymi mu 
przeszkodzić. Wtedy, tylko skutkiem usłyszenia tej nauki, człowiek zmienia 
postawę i dostępuje wyzwolenia. Ta zmiana przychodzi łatwo, ponieważ jest on 
jedynie "ciałem umysłu", pozbawionym oparcia z krwi i mięsa. Choćby długo 
błądził w bar-do, to przecież - wyposażony w subtelną inteligencję karmiczną - 
widzi i słyszy [doskonale], stąd wielka jest korzyść i pożytek; zapamiętuje i 
przyswaja bardzo dobrze, potrafiąc momentalnie zmieniać swój umysł. Podobnie 
machina miotająca pociski albo ogromny kloc, którego nie może udźwignąć stu 
ludzi; gdy tylko spuścić go na wodę, w mgnieniu oka można go skierować, 
dokądkolwiek się tylko zapragnie. Podobnie z koniem, którym powoduje się 
założywszy mu wędzidło na pysk. Toteż, jeśli zwłok zmarłego jeszcze nie zabrano, 
w ich pobliżu przyjaciele powinni ustawicznie powtarzać głośno [ten tekst], aż 
do chwili, gdy z nosa pocieknie krew lub ropa. Do tego czasu nie należy zwłok 
ruszać. Należy przy nich odprawić ceremonie za umarłych, zgodnie ze ślubami 
Samaji, ale nie wolno zabijać zwierząt [na ofiarę]. Ktokolwiek jest wówczas przy 
zwłokach - przyjaciele, bliscy - nie powinien wznosić krzyków bólu ani lamentów, 
ani okazywać zmartwienia, wzdychać, lecz tylko wykonywać jak najwięcej dobrych 
uczynków. 
Poza tym bardzo jest ważne nieustanne odczytywanie pouczeń dołączonych na końcu 
Wielkiego Wyzwolenia z Bar-do przez Słuchanie. Gdy rychłe nadejście śmierci jest 
już pewne, należy wdrażać umysł do sensu ich słów oraz brzmienia. Trzeba 
rozpoznać oznaki umierania; wówczas, jeśli umierający potrafi recytować tekst o 
własnych siłach, niechaj to czyni i wbija sobie w umysł te pouczenia. Jeśli nie 
potrafi, to niech przyjaciele i bliscy poszukają tekstu i wyraźnie go odczytają; 
tym sposobem niewątpliwie zapewnią mu wyzwolenie. 
Nauka ta obchodzi się bez praktyk medytacyjnych; wyzwolenie osiąga się tu przez 
samo tyko ujrzenie, usłyszenie, przeczytanie - oto głęboka istota tych pouczeń. 
Jeżeli zmarły, choćby i wielki niegodziwiec, prowadzony przez te głębokie 
pouczenia tajemną drogą, będzie się do nich stosował nie zapomniawszy ich słów 
ani sensu, nawet gdyby ścigało go siedem brytanów - to [można powiedzieć, że] 
lepszych pouczeń na chwilę śmierci nie znaleźliby nawet Buddowie wszechczasów, 
choćby jak najpilniej szukali. 
Taka to jest głęboka nauka, esencja Wielkiego Wyzwolenia z Bar-do przez 
Słuchanie, będąca częścią pouczeń o wyzwalaniu się z bar-do ludzi z krwi i 
ciała. 

Ithi ha tha tha gya gya18 
(Jest to księga gter-ma19, sprowadzona przez siddhę Kar-ma gling-pa z góry 
sGam-po-dar. Oby była ona ku pożytkowi Dharmy i istot żywych. Sarva mangalam.) 





1. Kalpa - cykl kosmiczny w mitologii Indyjskiej (por. przyp. 22 do części II). 
Tutaj chodzi raczej o jedną z czterech części mniejszego cyklu (mahajuga), zwana 
krytajuga i utożsamiana ze "złotym wiekiem" ludzkości. (Obecnie żyjemy w 
czwartym, "żelaznym" wieku, zwanym kalijuga). 
2. Wadżrasana - miejsce w Bodhgaja, gdzie Budda Siakjamuni dostąpił oświecenia. 
3. W tradycyjnej kosmografii indyjskiej (a stąd tybetańskiej) wszechświat składa 
się z czterech kontynentów (dwipa, właściwie: "wyspa"), oblanych wodami 
Wszechoceanu. Pośrodku stoi wielka, święta góra Meru, "axis mundi". Oto nazwy 
kontynentów, poczynając od wschodu, poprzez południe itd.: Purwawideha, 
Dżambudwipa, Aparagodanija, Uttarakuru. Nasz świat znajduje się na drugim z 
nich. 
4. Piśacza, por. przyp. 15 do części II. 
5. W moim oryginale tyb. gting-ring-ba, co znaczy "bardzo głęboki". Możliwe 
jednak, że jest tu błąd i że należy raczej czytać mthing-ga - "niebieski". 
6. Tym "przychodzącym" jest Jama, Pan Śmierci. 
7. W czasie ważnych inicjacji (a w życiu buddysty może ich być wiele) adept 
otrzymuje nowe imię, tajemne, którego nie wolno wyjawiać pierwszej lepszej 
osobie. 
8. Nie znana mi bliżej ceremonia odprawiana za zmarłych, mająca zapewne związek 
z "ptakiem cmentarnym" (tyb. kang-ka)' żywiącym się trupami. 
9. Czyli inicjacja. 
10. Gandharwowie w mitologii indyjskiej byli grajkami i śpiewakami bogów; 
"miasta Gandharwów" to synonim złudy, mirażu. 
11. W oryginale tyb. zhag zhe-dgu i bar-du. Tymczasem w ang. przekładzie 
Franceski Fremantle: for up to nine days (..do dziewiątego dnia"), co jest chyba 
błędem zważywszy, że człowiek może błądzić w bar-do aż siedem tygodni. 
12, 13, 14, 15 Por. przyp. 3
16. Miejsce w południowych Indiach, znane jako siedziba bóstw. 
17. Shorea robusta. 
18. Por. przyp. 70 do części I. 
19. Tyb., dosłownie "skarb". Tym mianem w tradycji tybctańskiej określa się 
teksty autorstwa Padmasambhawy, ukryte przez niego w różnych miejscach i 
odnajdywane w wiekach następnych przez jego duchowych spadkobierców. 





K O N I E C 

