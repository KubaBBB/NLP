    PHILIP K. DICK
      
      
      
  TYTAŃSCY GRACZE
     (TŁUMACZYŁA: TERESA TYSZOWIECKA-TARKOWSKA)
     
     
     SCAN-DAL
      
1
      
      To była niedobra noc, a kiedy próbował zabrać się do domu - wdał się w koszmarną sprzeczkę z własnym samochodem.
      - Pański stan nie pozwala na prowadzenie wozu, panie Garden. Proszę włączyć autopilota i siąść wygodnie z tyłu.
      Pete Garden usiadł za sterownicą i odparł, siląc się na dobitność:
      - Słuchaj no, wolno mi prowadzić. Jeden drink, a ściśle mówiąc - parę, wyostrzają refleks. A teraz dość tych wygłupów. - Wcisnął starter, bez skutku. - No, jazda!
      - Nie włożył pan kluczyka - odezwało się auto.
      - Już dobra - poddał się, upokorzony. Może samochód miał rację? Bez specjalnej nadziei wsunął kluczyk w stacyjkę. Silnik zawarczał, ale stery nawet nie drgnęły. Pod karoserią nadal zachodził efekt Rushmorea; z nim nie miał szans. - Niech ci będzie, możesz sobie prowadzić, skoro ci na tym tak zależy - powiedział, wkładając w swoje słowa maksimum godności. - I tak pewnie wszystko ci się pochrzani, jak zawsze, kiedy jestem... nie w formie.
      Przeczołgał się na tył i zwalił na siedzenie. Samochód oderwał się od krawężnika i poszybował w noc, mrugając światłami pozycyjnymi. Chryste, jak nędznie się czuł. Ból rozsadzał mu głowę.
      Jego myśli, jak zwykle, skierowały się ku Grze.
      Czemu tak źle mu poszło? Wszystkiemu winien był ten pajac, Silvanus Angst, jego szwagier, czy raczej były szwagier. Prawda, upomniał się w myślach, byłby zapomniał. Freya nie jest już jego żoną. Przegrali i ich małżeństwo zostało rozwiązane. Zaczynają znów od zera: Freya jest żoną Clema Gainesa, a on jest nieżonaty, bo nie udało mu się jeszcze wykręcić trójki.
      Jutro wykręci trójkę, obiecał sobie. A wtedy będą mu musieli importować żonę, bo próbował już wszystkich w swojej grupie.
      Samochód szybował z warkotem nad pustkowiem środkowej Kalifornii, jałową krainą wokół bezludnych miast.
      - Czy wiesz, że w grupie nie ma kobiety, której bym nie miał za żonę? - zwrócił się do samochodu. - I, jak dotąd, nie miałem szczęścia, więc to przeze mnie. Prawda?
      - Prawda - potaknął samochód.
      - Ale nawet gdyby tak było, to i tak nie moja wina, tylko wina Czerwonych Żółtków. Nie cierpię ich. - Wyciągnął się na wznak, obserwując gwiazdy przez przezroczystą kopułę samochodu. - Mimo wszystko kocham cię, jesteś mój od tylu lat. Prawda, że nigdy się nie zepsujesz?
      Łzy napłynęły mu do oczu.
      - To zależy, czy będzie mnie pan regularnie oddawał do przeglądu.
      - Ciekawe, kogo dla mnie sprowadzą?
      - Ciekawe - zawtórował samochód.
      Zaraz, z jaką to grupą jego grupa - Błękitnawy Lis - najczęściej utrzymywała kontakty? Chyba z SuperChochołem, który spotykał się w Las Vegas, zrzeszając Posiadaczy z Nevady, Utah i Idaho. Przymknął oczy, próbując sobie przypomnieć, jak wyglądały kobiety z SuperChochoła.
      Jak tylko wyląduję w moim mieszkaniu w Berkeley, pomyślał, pierwsza rzecz... Nagle dopadła go okrutna prawda.
      Nie miał po co wracać do Berkeley. Bo właśnie przegrał Berkeley. Wygrał je Walt Remington, sprawdzając jego blef na polu trzydziestym szóstym. I właśnie z tego powodu był to niedobry wieczór.
      - Zmiana kursu - rzucił ochryple obwodom auta. Wciąż miał akt posiadania znacznych obszarów hrabstwa Marin; tam się mógł zatrzymać. - Lecimy do San Rafael - zarządził.
      Usiadł chwiejnie, trąc czoło.
      - Pani Gaines? - spytał męski głos.
      Podobny do głosu tego koszmarnego Billa Caluminea, pomyślała niezbyt przytomnie Freya. Szczotkowała krótkie, jasne włosy. Nie odwróciła się od lustra.
      - Odwieźć cię do domu? - zapytał głos, który, uświadomiła sobie, należał do jej nowego męża, Clema Gainesa. - Chyba wracasz do domu? - Clem Gaines, wielki, obrzmiały, z niebieskimi oczami, jak pęknięte i sklejone nierówno szkła, przetoczył się przez pokój w jej kierunku. Czerpał wyraźną satysfakcję z faktu, że jest jej mężem.
      To nie potrwa długo, pocieszyła się Freya. Chyba żebyśmy mieli szczęście, poraziła ją nagła myśl.
      Szczotkowała włosy, nie zwracając uwagi na Clema. Jak na stuczterdziestoletnią kobietę wyglądam nieźle, zawyrokowała bezstronnie. Ale nie miałam wyboru... nikt z nas nie miał wyboru.
      Wszyscy bez wyjątku byli zakonserwowani nie czymś, lecz brakiem czegoś. Wraz z osiągnięciem dojrzałości usuwano im gruczoł Hynesa - odtąd wiek nie pozostawiał na nich śladów.
      - Lubię cię, Freyo - wyznał Clem. - Działasz otrzeźwiająco. Na kilometr widać, że mnie nie lubisz. - Nie wydawał się urażony, rzecz typowa dla półgłówków jego pokroju. - Chodźmy gdzieś i sprawdźmy natychmiast, czy się nam poszczęściło. - Przerwał, bo do pokoju wpełzł wug.
      - Patrz, jaki próbuje być miły - powiedziała z obrzydzeniem Jean Blau, nakładając płaszcz. - Zawsze się tak zachowują. - Cofnęła się.
      Jej mąż, Jack Blau, odszukał wzrokiem grupowy wugobij.
      - Szturchnę go parę razy, to się zmyje - zaproponował.
      - Jest nieszkodliwy - zaprotestowała Freya.
      - Ma rację - poparł ją Silvanus Angst. Stał przy barku, szykując sobie strzemiennego. - Starczy go posypać solą - zarechotał.
      Wug ewidentnie czuł miętę do Clema Gainesa. Lubi go, pomyślała Freya. Może z nim by gdzieś sobie pojechał zamiast z nią. .
      Dla Clema byłoby to jednak nie do przyjęcia - nikt nie spoufalał się z dawnym wrogiem. Nie wypadało i już, mimo starań Tytańczyków, by zabliźnić wyrwę antypatii, pamiątkę z czasów wojny. Byli formą życia bazującą na krzemie, nie na węglu. Ich cykl metaboliczny był długi, a katalizatorem nie był tlen, lecz metan. Do tego ten ich biseksualizm... zachowanie godne P-ujemnych.
      - Dziabnij go - poradził Calumine Jackowi Blau. Jack dźgnął wugobijem galaretowatą cytoplazmę wuga.
      - Zbieraj się - zażądał ostro. - A jakby się tak z nim troszkę zabawić? - Puścił oko do Billa Caluminea. - Naciągnąć go na rozmowę? Ej, mała wug, co ty na gadu-gadu?
      Natychmiast dotarły do nich wyraźne myśli Tytańczyka, adresowane do ludzkich istot zebranych w apartamencie kondominium.
      - W każdym przypadku wystąpienia ciąży prosimy niezwłocznie zwrócić się do naszej służby zdrowia...
      - Posłuchaj, wugasie - odezwał się Bill Calumine - jeśli przytrafi się nam szczęście, zachowamy wiadomość dla siebie. Nikt nie zamierza ściągać na siebie nieszczęścia. Może o tym nie wiesz?
      - Wie, wie - zadrwił Silvanus Angst - tylko nie ma ochoty o tym myśleć.
      - Cóż, czas, żeby wugi spojrzały prawdzie w oczy - oświadczył Jack Blau. - Nie lubimy ich i tyle. Zbieraj się - powiedział do żony. - Wracamy do domu.
      Niecierpliwym gestem wezwał Jean.
      Członkowie grupy, jeden za drugim, opuszczali pokój i frontowymi schodami udawali się do zaparkowanych przed kondominium samochodów. Freya została sam na sam z wugiem.
      - Nie było żadnej ciąży w grupie - zwróciła się do wuga, odpowiadając na jego pytanie.
      - Tragedia - pomyślał wug w odpowiedzi.
      - Ale będzie - dodała Freya. - Wiem, że już wkrótce będziemy mieli szczęście.
      - Dlaczego wasza grupa jest tak wrogo nastawiona do nas? - spytał wug.
      - Obwiniamy was o naszą bezpłodność, to chyba jasne - odparła Freya, dodając w myślach: zwłaszcza nasz obrotowy. Bill Calumine.
      - To był wasz oręż militarny - zaprotestował wug.
      - Wcale nie nasz. Ludowych Chin.
      Wugowi wydawało się to nie robić różnicy.
      - Tak czy owak, robimy wszystko, co w naszej mocy...
      - Czy moglibyśmy o tym nie rozmawiać? - przerwała Freya. - Proszę.
      - Przyjmijcie naszą pomoc - błagał wug.
      - Idź do diabła - odparła i szybkim krokiem zeszła po schodach na ulicę, do swojego wozu.
      Chłodne powietrze kalifornijskiej nocy nad Carmel ożywiło ją. Zaczerpnęła głęboki haust powietrza. Chłonąc rześką, dziewiczą woń nocy, spojrzała w gwiazdy.
      - Otwórz drzwi, chcę wsiąść - zwróciła się do samochodu.
      - Tak jest, pani Garden.
      Drzwi wozu rozsunęły się na oścież.
      - Nie jestem już panią Garden, tylko panią Gaines. - Siadła za ręczną sterownicą. - Spróbuj to sobie wbić do głowy.
      - Tak, pani Gaines.
      Silnik drgnął, ledwie wsunęła kluczyk w stacyjkę.
      - Czy Pete Garden odjechał? - Omiotła wzrokiem ponurą uliczkę, ale wozu Petea nie było. - Pewnie tak.
      Poczuła smutek. Jak by to było miło usiąść razem o północy i w blasku gwiazd uciąć sobie małą pogawędkę, jakby nigdy nie przestali być małżeństwem... Cholerna Gra z tymi swoimi obrotami koła. Cholerne szczęście w nieszczęściu, tyle nam tylko pozostało. Jako rasa jesteśmy skończeni.
      Przytknęła zegarek do ucha.
      - Druga piętnaście, pani Garden - odezwał się słaby głosik.
      - Pani Gaines - warknęła.
      - Druga piętnaście, pani Gaines.
      Spróbowała obliczyć, ilu mieszkańców liczy sobie aktualnie Ziemia: Milion? Dwa? Ile grup brało udział w Grze? Nie więcej niż paręset tysięcy. Wszędzie tam, gdzie doszło do gwałtownej śmierci, jedna z nich znikała nieodwracalnie.
      Machinalnie pogrzebała w schowku, szukając schludnego opakowania z wąskim papierkiem tak zwanego króliczka w środku. Znalazła króliczka - jeszcze starego, nie nowego typu - rozpakowała, włożyła do ust i zagryzła.
      W mdłym świetle kopuły samochodu obejrzała pasek króliczka. Jeden martwy króliczek, myślała, mając na myśli czasy jeszcze sprzed jej narodzin, gdy za ustalenie pewnego faktu oddawał życie królik. Króliczek, w świetle kopuły, miał kolor biały, nie zielony. Nie była w ciąży. Cisnęła zgnieciony pasek testu do śmietniczki, gdzie uległ natychmiastowemu spaleniu. Szlag by to trafił, zaklęła załamana. Czego się zresztą mogła spodziewać?
      Samochód oderwał się od ziemi, kierując się ku jej domowi w Los Angeles.
      Jest zbyt wcześnie, by mówić o jej szczęściu z Clemem. Ponad wszelką wątpliwość. To ją rozpogodziło. Jeszcze tydzień, dwa, a potem kto wie...
      Biedny Pete, pomyślała. Nie wykręcił jeszcze trójki, na dobrą sprawę nie wrócił jeszcze do Gry. Czy powinnam zrobić mały postój w jego posiadłości w Marin County? Sprawdzić, czy tam dotarł? Z drugiej strony, był w nocy ciężko zalany i nieznośny. Odpychający. Jednak nie ma przepisu ani prawa, które zabraniałoby się nam spotykać poza Grą. Tylko po co? Nie mieliśmy z Peteem szczęścia, choć czuliśmy coś do siebie.
      Nagle włączyła się radiostacja samochodowa. Złapała, nadawany w podnieceniu na wszystkich falach, biuletyn informacyjny grupy z Ontario.
      - Tu Szopa Gruszoksięgi - męski głos dźwięczał euforią. - Dziś o dziesiątej wieczór czasu lokalnego spotkało nas szczęście! Jedna z naszych kobiet, pani Don Palmer, jak zwykle, bez specjalnej nadziei, wsunęła do ust króliczka, gdy nagle...
      Freya wyłączyła radio.
      Dotarłszy do ciemnego, opustoszałego mieszkania w San Rafael, Pete Garden skierował pierwsze kroki do apteczki w łazience, aby sprawdzić, co mógłby wziąć. Bez nich nie zasnąłby, tyle wiedział o sobie. Snoozex? Trzeba by trzech 25-miligramowych proszków, żeby w ogóle zadziałał; brał Snoozex zbyt długo i wziął go zbyt wiele. Potrzebował czegoś mocniejszego. Zawsze może wziąć fenobarbital, ale jutro będzie do niczego. Bromowodorek skopolaminy - to by mogło być to.
      Chyba że, olśniło go, spróbowałbym czegoś zdecydowanie mocniejszego. Emfytalu.
      Jedno z drugim i z trzecim - i więcej się nie obudzę. Przy dawkach, jakie biorę... No więc... stał, wpatrując się w pigułki na otwartej dłoni. Nikt by mi nie przeszkodził, nie próbował ratować...
      - Panie Garden, pański stan zmusza mnie do nawiązania łączności z doktorem Macym w Salt Lake City.
      - Nie jestem w żadnym stanie - żachnął się Pete. Szybko wsypał emfytal z powrotem do buteleczki. - Kapujesz? - Czekał. - To była czcza demonstracja pod wpływem chwili. - Co za koszmar stać w łazience, negocjując z efektem Rushmorea własnej apteczki. - Już dobrze? - spytał z nadzieją.
      Apteczka zatrzasnęła się ze szczękiem.
      Pete westchnął z ulgą.
      Zabrzęczał dzwonek u drzwi. Co dalej, zastanawiał się, wędrując przez mieszkanie, w którym unosiła się lekka woń stęchlizny. Jego umysł nadal zaabsorbowany był pytaniem, co mógłby wziąć na sen. nie budząc systemu alarmowego efektu Rushmorea. Otworzył drzwi.
      Na progu stała jego jasnowłosa eksżona, Freya.
      - Cześć - powitał ją chłodno.
      Wymijając go, weszła do środka, opanowana, jakby jej wizyta w roli żony Cierna Gainesa była czymś całkowicie naturalnym.
      - Co masz w garści? - spytała.
      - Siedem tabletek snoozeksu - przyznał się.
      - Dam ci coś lepszego. Na razie w fazie testowania. - Pogrzebała w skórzanej torbie, przypominającej torbę listonosza. - Naj-najnowszy środek wyprodukowany w New Jersey przez autofab farmaceutyczny. - Podała mu dużą, niebieską pastylkę. - Nerduwel - wyjaśniła ze śmiechem.
      - Ha, ha - odparł ponuro. To miał być dowcip. Neer-do-well. Bierz coraz więcej. - Przyszłaś się powygłupiać? - Będąc przez ponad trzy miesiące jego żoną, jego partnerką w Blefie, świetnie wiedziała o jego bezsenności. - Mam kaca - wyjaśnił. - Poza tym przegrałem w nocy Berkeley do Walta Remingtona. O czym dobrze wiesz. Więc nie mam nastroju do żartów.
      - No to zrób mi kawy - zażądała. Zdjęła kurtkę na kożuszku i przerzuciła przez krzesło. - Albo ja ci zaparzę. Wyglądasz marnie - dodała ze współczuciem.
      - Berkeley. Po co w ogóle wystawiałem akt własności? Nawet nie mogę sobie przypomnieć. Mając tyle innych dzierżaw... Musiałem ulec impulsowi autodestrukcji. - Zamilkł. - Lecąc tu, usłyszałem Ontario na wszystkich zakresach.
      - Ja też - potaknęła.
      - Ich ciąża cię podnieca czy dołuje?
      - Nie wiem - odparła chmurnie. - Cieszę się, że im się udało. Ale... - Z założonymi rękami krążyła po mieszkaniu.
      - Mnie dołuje - wyznał Pete i postawił czajnik na kuchence.
      - Dziękuję - zasyczał czajnik, a raczej efekt Rushmorea.
      - Nie sądzisz, że moglibyśmy się spotykać poza Grą? To się czasami zdarza - odezwała się Freya.
      - To byłoby nie fair wobec Clema.
      Solidarność z Clemem Gainesem - przynajmniej chwilowo - przeważyła u Petea nad uczuciem do Freyi.
      Poza tym był ciekaw swojej przyszłej żony. Prędzej czy później wskazówka stanie na trójce.
      
2
      
      Nazajutrz rano Petea Gardena obudziły dźwięki tak cudownie nieprawdopodobne, że zerwał się z łóżka i stał przez chwilę, nasłuchując bez ruchu. Słyszał dzieci. Kłóciły się gdzieś pod oknami jego mieszkania w San Rafael.
      Głosy należały do chłopca i dziewczynki. To znaczy, że od czasu jego ostatniej bytności w hrabstwie doszło do narodzin. W dodatku z rodziców P-ujemnych. Nie posiadających dóbr umożliwiających uczestnictwo w Grze. Nie do wiary, powinien podarować rodzicom małe miasteczko... San Anselmo lub Ross, albo jedno i drugie. Zasłużyli na szansę, by grać. Chyba że nie mają na to ochoty.
      - Ty taki. - Dziewczynka była mocno zagniewana.
      - Ty owaka. - W głosie chłopczyka brzmiało potępienie.
      - Oddawaj! Odgłosy szamotaniny.
      Zapalił papierosa, pozbierał garderobę i zaczął się ubierać.
      Jego wzrok padł na oparty o ścianę w kącie pokoju karabin MV-3... przystanął, zalany falą wspomnień o wszystkim, co wiązało się z tą staroświecką, znakomitą bronią. Swego czasu przygotowywano go do odparcia chińskich komunistów właśnie tym typem karabinu. Jednak MV-3 nigdy nie ujrzał wojny, gdyż chińscy komuniści nie pojawili się... przynajmniej we własnej osobie. Wysłali za to swoich ambasadorów w postaci promieniowania Hinkla, wobec którego cały arsenał MV-3 kalifornijskiej armii obywatelskiej okazał się bezsilny. Promieniowanie z satelity Wasp-C dokonało reszty i Stany Zjednoczone przegrały. Co nie znaczy, że Chiny Ludowe zwyciężyły. Nikt nie wygrał. Dopilnowały tego cholerne promienie Hinkla, obiegając cały świat.
      Pete ocknął się, wziął do ręki MV-3 i uniósł, jak przed laty, za młodu. Broń, uświadomił sobie, miała prawie sto trzydzieści lat. Prawdziwy staroć. Czy nadal była sprawna? Nieważne... nie było już kogo zabijać. W wyludnionych miastach Ziemi tylko szaleniec mógł znaleźć powód, by strzelać. W dodatku zawsze jeszcze miał szansę się rozmyślić. Zważywszy na to, że Kalifornia liczyła niespełna dziesięć tysięcy mieszkańców... Ostrożnie odstawił broń.
      Karabin z założenia nie służył do zabijania ludzi; jego maleńkie naboje A miały za zadanie unieruchomić radzieckie czołgi TL-90, przebijając ich pancerz. Chciałbym zobaczyć morze ludzkich głów z tamtej epoki, pomyślał, wspominając filmy szkoleniowe demonstrowane przez dowództwo Szóstej Armii. Chińczycy, nie-Chińczycy, przydałoby się więcej ludzi.
      Chylę czoło przed tobą, Bernhardcie Hinklu, pomyślał z sarkazmem. Humanitarny geniuszu bezbolesnej broni... miałeś rację, obyło się bez bólu. Nie czuliśmy nic, nawet o niczym nie wiedzieliśmy. Dopiero później...
      Zaczęto masowo usuwać gruczoł Hynesa. Decyzja okazała się słuszna - na świecie została chociaż garstka żywych. Co więcej, trafiały się płodne kombinacje mężczyzn i kobiet. Bezpłodność nie była stanem absolutnym, lecz względnym. Teoretycznie mogli mieć dzieci; w praktyce mieli je nieliczni.
      Na przykład dzieci pod jego oknem...
      Ulicą pędziła homeostatyczna sprzątaczka, zbierając śmieci i kontrolując wysokość trawników, najpierw po jednej, potem po drugiej stronie. Równomierny warkot mechanizmu wzniósł się ponad głosy dzieci.
      Dbamy o bezludne miasto, przemknęło przez myśl Peteowi, gdy pojazd przystanął, a jego wysięgniki pomaszerowały opornie w stronę krzaku kamelii. Właściwie bezludne - jednak mieszkało w nim koło tuzina P-ujemnych, tak przynajmniej wynikało z ostatniego spisu, jaki dostał do wglądu.
      Za sprzątaczką nadjechał jeszcze wymyślniejszy pojazd; gnał jezdnią jak wielka pchła na dwudziestu odnóżach wyczulona na woń rozkładu. Wóz naprawczy przeciwdziałał wszelkim oznakom ruiny, zorientował się Pete. Zaszywał rany miasta, powstrzymywał destrukcję u źródeł. Po co? Dla kogo? Słuszne pytanie. Może wugi z satelitów obserwacyjnych od ruin wolały oglądać cywilizację w idealnym stanie?
      Pete zgasił papierosa i wszedł do kuchni, licząc, że znajdzie coś na śniadanie. Nie mieszkał tutaj od paru lat, mimo to po otwarciu hermetycznej lodówki znalazł nadający się do spożycia bekon, mleko i jaja, chleb i dżem, i wszystko, czego trzeba do śniadania. Poprzednim Posiadaczem-Rezydentem w San Rafael był Antonio Nard. Musiał zostawić produkty, nie wiedząc, że utraci tytuł w Grze i nigdy nie wróci.
      Ale Pete miał na głowie coś ważniejszego od śniadania.
      - Poproszę Waltera Remingtona, hrabstwo Contra Costa. - Włączył wideofon.
      - Robi się, panie Garden - odparł wideofon. Ekran rozjaśnił się po chwili.
      - Cześć. - Obwisła, skwaszoną twarz Remingtona patrzyła tępo na Petea. Walt nie zdążył się jeszcze ogolić. Twarz miał zarośniętą, a pod czerwonymi szparkami oczu worki z niewyspania. - Czemu tak wcześnie? - wymamrotał. Miał jeszcze na sobie piżamę.
      - Pamiętasz, co się zdarzyło dzisiejszej nocy?
      - Oczywiście. Jasne - potaknął Walt, wygładzając rozczochrane włosy.
      - Przegrałem do ciebie Berkeley. Sam nie wiem, po co je wystawiałem. To była przecież moja posiadłość, moja rezydencja. Rozumiesz.
      - Rozumiem - odparł Walt.
      Pete wziął głęboki oddech.
      - Dam ci za nie trzy miasta w Marin County: Ross, San Rafael i San Anselmo. Muszę odzyskać Berkeley. Chcę tam mieszkać z powrotem.
      - Możesz mieszkać w Berkeley. Oczywiście, jako rezydent P-ujemny, niejako Posiadacz.
      - Nie mogę wprowadzić się na takich warunkach - zaprotestował Pete. - Chcę być właścicielem Berkeley, nie jakimś pospolitym osiedleńcem. Daj spokój, Walt, chyba nie zamierzasz mieszkać w Berkeley. Znam cię. Za zimno i za dużo mgły. Lubisz gorący klimat dolin, coś a la Sacramento. Albo twoja obecna rezydencja, Walnut Creek.
      - To prawda - przyznał Walt. - Ale nie mogę wymienić się z tobą. - Jego zgoda była wyraźnie pozorna. - Nie mam Berkeley. Kiedy wróciłem do domu, czekał na mnie pośrednik. Nie pytaj, skąd wiedział, dość, że wiedział, iż wygrałem od ciebie Berkeley. Matt Pendleton i S-ka, wielkie cwaniaki ze Wschodniego Wybrzeża. - Walter wydawał się zgaszony.
      - I sprzedałeś im Berkeley? - spytał z niedowierzaniem Pete. To znaczyło, że ktoś, kto nie należał do ich grupy, wykupił kawałek Kalifornii. - Dlaczego to zrobiłeś? - spytał.
      - Dostałem za nie Salt Lake City - wyjaśnił Walter z posępną dumą. - Propozycja była nie do odrzucenia. Teraz mogę dołączyć do grupy Pułkownika Kitchenera; grają w Provo, Utah. Wybacz, Pete. - Zmagał się z poczuciem winy. - Chyba ciągle miałem jeszcze nieźle w czubie. W każdym razie propozycja wydała mi się kusząca.
      - Dla kogo Pendleton i S-ka kupili miasto?
      - Nie powiedzieli.
      - A ty nie spytałeś?
      - Nie - przyznał Walt z grobową miną. - Nie spytałem. Domyślam się, że powinienem był spytać?
      - Chcę odzyskać Berkeley - oświadczył Pete. - Wyśledzę, kto je kupił, i odzyskam, nawet gdyby miało mnie to kosztować hrabstwo Marin. A tymczasem będę żyć marzeniami o tym, jak ci dołożę w następnej Grze. Choćby Bóg wie kto był twoim partnerem, obedrę cię do gołej skóry. - Z furią wyłączył wideofon. Ekran zgasł.
      Jak Walt mógł mu zrobić coś takiego? Przekazać prawa własności komuś spoza grupy, gorzej, komuś ze Wschodniego Wybrzeża? Musi popytać się, kogo Pendleton i S-ka mogli reprezentować w tej transakcji.
      Skóra mu ścierpła. Chyba się domyślał.
      
3
      
      Dla pana Jeromea Luckmana z Nowego Jorku dzień był bardzo dobry. Ponieważ - olśniło go, ledwie otworzył oczy - od dziś był właścicielem Berkeley w Kalifornii. Za pośrednictwem Matt Pendleton i S-ka dorwał wreszcie wyborny kąsek Kalifornii, co znaczyło, że od dziś mógł uczestniczyć w rozgrywkach Błękitnawego Lisa, które co noc odbywały się w Carmel. A Carmel było niemal równie piękne jak Berkeley.
      - Chodź tu, Sid - zawołał. Rozparł się na krześle, zaciągając się. jak zawsze po śniadaniu, wybornym meksykańskim cygarem.
      Drzwi gabinetu uchyliły się. Do środka wsunął głowę P-ujemny sekretarz Luckmana, Sid Mosk.
      - Słucham, panie Luckman.
      - Sprowadź przewidzą - zażądał Luckman. - Nareszcie mam dla niego zajęcie. - Zajęcie, warte ryzyka wykluczenia z Gry, dodał w myślach. - Jakżeż się on nazywał? Dave Mutreaux, czy coś w tym rodzaju. - Luckman zachował mgliste wspomnienie rozmowy kwalifikacyjnej z przewidzem, ale człowiek na jego stanowisku widywał tylu ludzi każdego dnia. Nie mówiąc o tym, że Nowy Jork był miastem gęsto zaludnionym, liczył prawie piętnaście tysięcy dusz. W tym nowych dusz, gdyż było sporo dzieci. - Dopilnuj, żeby wszedł od zaplecza - dodał. - Nie chcę, żeby go ktoś zobaczył. - Musiał dbać o swoją reputację. A sytuacja była delikatna.
      Naturalnie wprowadzanie do Gry osobników o zdolnościach psionicznych było nielegalne; stosowanie Psi w Grze trąciło ordynarnym oszustwem. Wiele grup latami stosowało prewencyjnie EEG, elektroencefalogram, w końcu jednak zaniechano tej ostrożności. Na to w każdym razie liczył Luckman. Z pewnością nie stosowano go w stanach wschodnich, gdzie każdy psionik został ujawniony, a Wschód, jakkolwiek by było. nadawał ton reszcie kraju.
      Na biurko wskoczył jeden z jego kotów, szarobiały kocur z krótką sierścią. Luckman machinalnie podrapał go pod brodą. Jeśli nie uda mu się wcisnąć przewidza do Błękitnawego Lisa, chyba spróbuje sam. Co prawda nie grał od roku... ale też był najlepszym graczem w okolicy. Inaczej nie wszedłby w posiadanie Nowego Jorku i Okolic. I to w dniach ostrej konkurencji. Konkurencji, którą Luckman jednym palcem spychał w szeregi P-ujemnych.
      Nie mam sobie równych w Blefie, myślał. Tyle tylko, że wszyscy o tym wiedzą. Mimo to, gdyby wziąć telepatę... sukces byłby murowany. A murowany sukces to było to, o co mu szło, bo, choć był doświadczonym Bleferem, nie lubił ryzyka. Jerome Luckman nie grał dla przyjemności; grał, by wygrać.
      Choćby to, że zepchnął z planszy wielkiego Gracza, Joe Schillinga. Teraz Joe prowadził mały antykwariat fonograficzny w Nowym Meksyku; lata Gry miał dawno za sobą.
      - Pamiętasz, jak wykończyłem Joe Schillinga? - spytał Sida. - Tę ostatnią rozgrywkę pamiętam jak dziś. Joe wyrzucił kostką piątkę i pociągnął kartę z piątej talii. Przyglądał się jej o wiele za długo. Wiedziałem, że będzie blefował. Wreszcie przesunął swój pionek o osiem pól do przodu. Wylądował na polu z wysoką wygraną, tym, wiesz, gdzie dostajesz w spadku po zmarłym wuju sto pięćdziesiąt tysięcy dolarów. Jego pionek stał na tym polu, a ja spojrzałem tylko i... - Możliwe, że sam miał uzdolnienia Psi, gdyż poczuł nagle, że potrafi czytać w myślach Joe Schillinga. Wyciągnął szóstkę, pomyślał z niezachwianą pewnością. Osiem pól do przodu było blefem.
      Głośno zażądał sprawdzenia blefu Schillinga. Były to czasy, gdy Joe był Posiadaczem Nowego Jorku i nie miał równych sobie w Grze; nikt nigdy nie sprawdzał jego posunięć.
      Unosząc kudłatą, brodatą głowę, Joe Schilling spojrzał mu w oczy. Zapadła cisza ciężka od wyczekiwania.
      - Naprawdę chcesz sprawdzić, co wyciągnąłem? - spytał Joe Schilling.
      - Tak. - Czekał z zapartym tchem. W płucach czuł bolesny ucisk. Jeśli pomylił się, jeśli karta była naprawdę ósemką, Joe Schilling wygrałby po raz kolejny, a jego pozycja w Nowym Jorku jeszcze bardziej się umocniła.
      - Szóstka - powiedział cicho Joe Schilling. Odwrócił kartę Luckman nie pomylił się; Joe blefował.
      Prawo własności do Nowego Jorku i Okolic miał już w kieszeni.
      Kot na biurku miauknął, upominając się o śniadanie. Kiedy Luckman odepchnął go, zeskoczył na podłogę.
      - Darmozjadzie - powiedział Luckman przyjaźnie. Lubił kota. gdyż wierzył święcie, że koty przynoszą szczęście. Tamtej nocy w kondominium, gdy wygrał z Joe Schillingiem, towarzyszyły mu dwa kocury; wygrana mogła być ich zasługą, nie jego utajonych zdolności Psi.
      - Mam na wizji Davea Mutreaux - oznajmił sekretarz. - Czy chce pan z nim rozmawiać osobiście?
      - Jeżeli rzeczywiście jest przewidzem, od dawna wie, o co mi chodzi, więc nie ma żadnej potrzeby, bym ja czy ktoś inny rozmawiał ze zweppem. - Paradoksy prekognicji nieodmiennie ekscytowały i bawiły Luckmana. - Rozłącz nas, Sid, i jeśli nie zjawi się tutaj, to będzie znaczyło, że jest do bani.
      Sid posłusznie przerwał połączenie. Ekran zgasł.
      - Pozwolę sobie jednak zauważyć, że jeśli pan z nim nigdy nie porozmawia, to on nie ma teraz nic do przewidzenia - powiedział Sid. - Dobrze mówię?
      - Niech wobec tego przewidzi rzeczywistą rozmowę ze mną - odparł Luckman. - Tu, w moim gabinecie. Tę, kiedy będę mu wydawał polecenia.
      - Chyba niezły pomysł - przyznał Sid.
      - Berkeley - zadumał się Luckman. - Nie byłem tam od osiemdziesięciu czy dziewięćdziesięciu lat. - Jak wielu Posiadaczy, nie lubił przebywać na terytorium, które nie było jego własnością. Przesądnie wierzył, że przynosi to pecha. - Ciekawe, czy nadal tonie we mgle. Cóż, wkrótce się przekonamy. - Z szuflady biurka wyciągnął akt własności, który dostarczył mu pośrednik. - Spójrzmy, kto był ostatnim Posiadaczem. - Wziął do ręki dokument. - Walter Remington; to ten, który je wczoraj wygrał i zaraz odprzedał. A przed nim był inny gość, niejaki Pete Garden. Nie zdziwiłbym się, gdyby tego Petea Gardena właśnie trafił szlag, albo za chwilę, kiedy się dowie. Pewnie zamierzał je wygrać z powrotem.
      Ale już go nie wygra. W każdym razie - nie od Luckmana.
      - Zamierza pan skoczyć na Zachodnie Wybrzeże? - spytał Sid.
      - Owszem - odparł Luckman. - Muszę się tylko spakować. Zrobię sobie z Berkeley rezydencję wypoczynkową, o ile mi się tam spodoba. Jeśli całość trzyma się jeszcze kupy. Nie cierpię rozpadających się miast; jak się domyślasz, nie mam pretensji o brak mieszkańców. Ale ruiny... - Wzdrygnął się.
      Jeśli coś przynosiło pecha, to z pewnością miasto, które popadło w ruinę, jak wiele miast Południa. W młodości był Posiadaczem kilku miast w Karolinie Północnej. Nigdy nie zapomni fshnuger, jakie odczuwał w ich murach.
      - Czy pod pańską nieobecność mógłbym być tytularnym Posiadaczem? - spytał Sid.
      - Jasne - zapalił się Luckman. - Uprawnię cię złotymi literami na pergaminie, przewiążę czerwoną wstążeczką i opatrzę pieczęcią z laku.
      - Naprawdę? - Sid posłał mu niepewne spojrzenie.
      - Lubisz takie ceregiele - roześmiał się Luckman. - Jak Pu-ba z Mikada. Jego Wysokość Tytularny Lord Posiadacz Miasta Nowy Jork, a na boku łapówki za ulgi podatkowe. Zgadłem?
      - Pozwolę sobie zauważyć, że tyrał pan prawie sześćdziesiąt pięć lat na tytuł Posiadacza tego rejonu - wymamrotał, rumieniąc się Sid.
      - Miałem plan poprawy warunków społecznych - odparł Luckman. - Kiedy dostałem akt własności, było tam raptem parę setek osób. A teraz? Nie wprost, ale pośrednio to moja zasługa, bo zachęciłem osobników P-ujemnych do Gry, wyłącznie zresztą w celu zdobycia i wymiany partnerów.
      - Oczywiście, panie Luckman. Szczera prawda - potaknął Sid.
      - Dzięki temu odkryliśmy wiele płodnych par, które w innych warunkach nigdy by się nie spotkały, zgadza się?
      - Tak jest - przytaknął Sid. - Tą grą w zamianę stołków w jakimś sensie ratuje pan gatunek ludzki.
      - Chciałbym, żebyś o tym zawsze pamiętał - powiedział Luckman. Schylił się i podniósł swojego drugiego kota, czarną kocicę z wyspy Man. - Biorę cię ze sobą - powiedział, głaszcząc kotkę. - Wezmę z sobą jakieś sześć do siedmiu kotów - zadecydował. Na szczęście.
      A także, chociaż nie powiedział tego na głos, dla towarzystwa. Na Zachodnim Wybrzeżu nikt go nie lubił; nie miał tam swoich ludzi, swoich P-ujemnych, którzy by mu gratulowali kolejnych podbojów. Na myśl o tym posmutniał. Pomieszkam tam trochę, popracuję nad rozbudową, jak w Nowym Jorku, pocieszył się. Berkeley przestanie być pustkowiem, gdzie straszą upiory przeszłości.
      Tej przeszłości, dodał w myślach, kiedy ludzkość rozsadziła planetę, wylewając się na Lunę, a nawet Marsa. Populacja na progu exodusu i nagle te durne Czerwone Żółtki dorywają się do wynalazku eks-hitlerowca z Niemiec Wschodnich, tego... brakło mu słów na określenie Bernhardta Hinkla. Szkoda, że już nie żyje. Chętnie by spędził z nim parę chwil na osobności. Bez świadków.
      Jedno, co przemawiało na obronę promieni Hinkla to fakt, że dosięgły w końcu Niemiec Wschodnich.
      
      
      Jest ktoś, kto będzie wiedział, kogo mogli reprezentować Matt Pendleton i S-ka, myślał Pete Garden, pośpiesznie opuszczając mieszkanie w San Rafael. Skierował się na parking. Wiadomość warta była wycieczki do Albuquerque w Nowym Meksyku, miasta pułkownika Kitchenera. Tak czy owak, wybierał się tam po płytę.
      Dwa dni wcześniej dostał list od Joe Schillinga, najsłynniejszego w świecie sprzedawcy unikalnych starych płyt. Pete zamówił u niego krążek Tito Schipy: udało się go wreszcie odnaleźć.
      - Dzień dobry, panie Garden - odezwał się samochód, kiedy Pete włożył kluczyk w drzwiczki.
      - Cześć - odparł nieprzytomnie Pete.
      Z podjazdu domu z naprzeciwka gapiła się para dzieciaków, które słyszał rano.
      - Czy jesteś Posiadaczem? - spytała dziewczynka. Patrzyli na barwną opaskę z insygniami wokół jego rękawa. - Pierwszy raz pana widzimy, panie Posiadaczu - powiedziała dziewczynka z podziwem. Miała jakieś osiem lat.
      - Bo nie byłem w hrabstwie Marin od lat - wyjaśnił. - Jak się nazywacie? - spytał, podchodząc do dwójki.
      - Ja się nazywam Kelly - odparł chłopiec. Był chyba młodszy od dziewczynki. Mógł mieć najwyżej sześć lat. Wyglądali na parę uroczych dzieciaków. To miło, że mieszkali w sąsiedztwie. - Moja siostra nazywa się Jessica. Mamy jeszcze starszą siostrę, Mary Anne. Nie ma jej, bo jest w szkole w San Francisco.
      Troje dzieci w jednej rodzinie!
      - Jak się nazywacie? - spytał, zaintrygowany.
      - McClain - odparła dziewczynka. - Mama i tato są jedynymi ludźmi w Kalifornii, którzy mają troje dzieci - dodała z dumą.
      Wierzył jej bez trudu.
      - Chciałbym ich poznać - oznajmił.
      - Mieszkamy w tamtym domu - pokazała Jessica. - Dziwne, że nie znasz mojego taty, skoro jesteś Posiadaczem. Mój tato sprowadził sprzątaczkę i wozy naprawcze. Załatwił dostawę u wugów.
      - Wygląda na to, że nie boicie się wugów? - spytał Pete.
      - Nie. - Parka potrząsnęła głowami.
      - Prowadziliśmy z nimi wojnę - przypomniał dzieciom.
      - To było dawno temu - odparła dziewczynka.
      - Racja - zgodził się Pete. - Cóż, wasza postawa jest bardzo chwalebna. - Chciałbym ją podzielać.
      Z domu w głębi ulicy wyszła szczupła kobieta, kierując się w ich stronę.
      - Mamo, zobacz! - zawołała z podnieceniem mała. - Ten pan to Posiadacz!
      Atrakcyjna, młodo wyglądająca brunetka w spodniach i kolorowej koszuli w kratę podeszła do nich zgrabnym krokiem.
      - Witamy w hrabstwie Marin - zwróciła się do Petea. - Nieczęsto pana widujemy, panie Garden.
      Wyciągnęła rękę. Uścisnęli sobie dłonie.
      - Gratuluję pani - powiedział Pete.
      - Trójki dzieci? - uśmiechnęła się pani McClain. - Miałam, jak się to mówi, więcej szczęścia niż rozumu. Co pan powie na filiżankę kawy przed odlotem z hrabstwa? Nie wiadomo, czy pan tu jeszcze wróci.
      - Wrócę - zapewnił Pete.
      - Czyżby? - Kobieta nie wyglądała na przekonaną; w miłym uśmiechu czaił się cień ironii. - Czy wie pan, że dla nas, P-ujemnych tej okolicy, jest pan niemal legendą, panie Garden? Tak, tak, dzisiejsze spotkanie z panem na wiele tygodni zapewni nam wdzięcznych słuchaczy.
      Pete nie mógł w żaden sposób rozgryźć, czy pani McClain kpi sobie z niego, czy nie; mimo szumnych słów jej ton był obojętny. Czuł się niepewnie. Nie wiedział, co jest grane.
      - Na pewno wrócę - zapowiedział. - Przegrałem Berkeley. gdzie...
      - Aha - skinęła głową pani McClain, uśmiechając się coraz szerzej. Jej uśmiech miał w sobie coś władczego, wzbudzał respekt. - Rozumiem, powinęła się panu noga w Grze. Dlatego nas pan zaszczycił.
      - Jestem w drodze do Nowego Meksyku - wyjaśnił Pete, wsiadając do samochodu. - Może spotkamy się jeszcze. - Zatrzasnął drzwiczki. - Ruszaj - zwrócił się do auta.
      Dzieci machały mu na pożegnanie. Pani McClain stała nieruchomo. Skąd ta niechęć, próbował odgadnąć. Chyba nie była wyłącznie wytworem jego wyobraźni? Może złościł ją podział ludności na P-dodatnich i P-ujemnych, czuła się pokrzywdzona faktem, że tylko wybrańcy mieli dostęp do planszy?
      Trudno jej się dziwić, skonstatował Pete. Jednak powinna zrozumieć, że każdy z nas w każdej chwili mógł stracić status Posiadacza. Choćby taki Joe Schilling... ongiś najbardziej wpływowy Posiadacz na Zachodnim Wybrzeżu, dziś - P-ujemny, zapewne do końca swoich dni. Granica nie była tak sztywna, jak by się mogło wydawać.
      W końcu on sam swego czasu też był P-ujemnym. Prawo własności uzyskał w jedyny legalny sposób: zgłosił swoją kandydaturę i czekał, aż umrze jakiś Posiadacz. Zgodnie z ustanowionym przez wugów prawem, wytypował dzień, miesiąc i rok. I, o dziwo, trafił. Czwartego maja 2143 pewien Posiadacz, niejaki William Rust Lawrence, zginął w wypadku samochodowym w Arizonie. Pete został jego następcą, dziedzicem jego posiadłości i członkiem grupy, z którą grał.
      Wugi, hazardziści z krwi i kości, uwielbiali, gdy dziedziczeniem rządził przypadek. Podobnie jak nienawidzili zależności przyczynowo-skutkowych.
      Ciekawe, jak ma na imię pani McClain. Niewątpliwie jest bardzo ładna, pomyślał. Podobała mu się, mimo niepojętego rozgoryczenia, podobał mu się jej wygląd, sposób bycia. Był ciekaw dziejów rodziny McClain. Mogli być zdeklasowanymi Posiadaczami. To by wiele wyjaśniało.
      Popytam się, zdecydował. Skoro mają trójkę dzieci, są pewnie dosyć znani. Joe Schilling zna wszystkie plotki. Wypytam go.
      
4
      
      - Naturalnie, znam Patricię McClain - powiedział Joseph Schilling, przebijając się przez nieprzytomnie zabałaganione, zakurzone wnętrze sklepu do pomieszczeń mieszkalnych na tyłach. - Jak to się stało, że na nią wpadłeś? - zwrócił się z pytającym spojrzeniem do Petea.
      - McClainowie mieszkają w mojej Posiadłości. - Z trudem przeciskał się między stertami płyt, pudeł, katalogów i starych plakatów. - Jakim cudem udaje ci się cokolwiek tutaj znaleźć?
      - Mam swój system - odparł Schilling mgliście. - Powiem ci. czemu Pat McClain jest tak rozgoryczona. Należała do P-dodatnich, ale wykluczono ją z Gry.
      - Dlaczego?
      - Pat jest telepatką. - Joe Schilling omiótł skrawek kuchennego stołu. Wyjął dwie filiżanki z utłuczonym uszkiem. - Ulung?
      - O, tak! - cmoknął z aprobatą Pete.
      - Mam dla ciebie płytę z Don Pasquale. - Schilling nalewał herbaty z czarnego, porcelanowego czajniczka. - Tę z arią Schipy. Da-dum, da-da da. Piękny kawałek. - Nucąc, wydobył cytrynę i cukier z szafki nad zawalonym naczyniami zlewem. Zniżył głos. - Wybacz, mam w sklepie klienta. Mrugnął do Petea. celując palcem w szparę w zakurzonej i poplamionej zasłonie między częścią mieszkalną a sklepem. Pete dostrzegł wysokiego, kościstego młodzieńca z ogoloną głową, w rogowych okularach; młodzian przeglądał wystrzępiony katalog starych płyt. - Nawiedzony - wyjaśnił przyjaźnie Schilling. - Rano joga, potem jogurt. Do tego garściami witamina E, na potencję. Różni tu przychodzą.
      - Cz-czy m-ma pan jakieś płyty Claudii Muzzio, panie Sch-schilling? - krzyknął ze sklepu młody człowiek.
      - Tylko Scenę z. listem z Traviaty - odkrzyknął Schilling, nie wstając od stołu.
      - Pani McClain wydała mi się diabelnie atrakcyjna - podjął Pete.
      - O, tak, i pełna życia. Ale to nie dla ciebie. W klasyfikacji Junga jest typem emocjonalnym introwertycznym. Typ ten cechuje głębia przeżyć, skłonność do melancholii i idealizmu. Ty potrzebujesz płytkiej, platynowej blondyny, która podtrzymywałaby cię na duchu. Kogoś, kto by cię wyciągał z depresji samobójczej, w którą właśnie popadłeś albo z której właśnie wychodzisz. - Schilling łyknął herbaty, upuszczając parę kropli na gęstą, rudawą brodę. - I co ty na to? Powiedz coś. A może znów masz tę swoją depresję?
      - Nie - zaprzeczył Pete.
      - P-panie Schilling - odezwał się chuderlawy młodzian z frontowej części sklepu - czy mogę sobie posłuchać Una Furtiva Lagrima w wykonaniu Gigliego?
      - Jasne - mruknął nieprzytomnie Schilling, pocierając policzek. - Pete - zaczął - doszły mnie plotki, że przegrałeś Berkeley.
      - Owszem - przyznał Pete. - A Matt Pendleton i S-ka...
      - To może być tylko niejaki Szczęściarz, Jerome Luckman - oświadczył Schilling. - Aj waj, to ostry Gracz. Powinienem był się domyślić. Teraz dołączy do twojej grupy i za chwilę będzie miał całą Kalifornię w kieszeni.
      - Nie ma nikogo, kto by dał radę Luckmanowi?
      - Jest - odparł Joe Schilling. - Ja bym dał radę.
      - Poważnie? - Pete wytrzeszczył oczy, - Przecież on cię wykończył, podobnie jak wielu innych.
      - Po prostu miałem pecha - uspokoił go Schilling. - Gdybym miał więcej posiadłości do wystawienia, gdybym jeszcze przez chwilę utrzymał się na Planszy. - Uśmiechnął się ironicznie, blado. - Blef to fantastyczna gra. Jak w pokerze, od techniki zależy tyle samo co od przypadku. Możesz wygrać lub przegrać przez jedno i drugie. Ja przegrałem przez przypadek, w jednej pechowej rozgrywce, dokładnie mówiąc, kiedy Luckman jeden jedyny raz mnie sprawdził.
      - Nie wygrał dzięki umiejętnościom?
      - Diabła tam! Luckman ma tyle szczęścia, co ja umiejętności; powinniśmy się nazywać Luckman i Skillman1. Gdybym znalazł sponsora i wrócił do Gry... - Czknął gwałtownie. - Przepraszam.
      - Ja cię wystawię do Gry - podjął nagłą decyzję Pete.
      - Nie stać cię na to. Jestem kosztowny, bo nie od razu zaczynam wygrywać. Czynnik umiejętności wymaga czasu, zanim przezwycięży działanie przypadku... takiego jak ów słynny traf, dzięki któremu Luckman mnie wykończył.
      Ze sklepu dobiegał zachwycający tenor Gigliego; Schilling na chwilę zamilkł, słuchając. Za stołem Eeore, wielka, niechlujna papuga Joe, podrażniona ostrym, krystalicznym tenorem zaczęła miotać się po klatce. Schilling posłał papudze karcące spojrzenie.
      - Zmarzła twoja maleńka rączka, pierwsza, zdecydowanie lepsza z dwóch wersji arii w wykonaniu Gigliego - wyjaśnił Schilling. - Słyszałeś kiedyś późniejszą wersję? Tę z płyty z całą operą, niewyobrażalny koszmar. Czekaj. - Zamilkł, zasłuchany. - Wyborna płyta - orzekł po chwili. - Powinna trafić do twojej kolekcji.
      - Nie przepadam za Giglim - oznajmił Pete. - On szlocha.
      - Taka konwencja - zirytował się Schilling. - Był Włochem, niewolnikiem tradycji.
      - Schipa nie szlochał.
      - Schipa był samoukiem.
      Wysoki, chuderlawy młodzian podszedł do nich z płytą Gigliego.
      - Ch-chciałbym to kupić. Ile p-płacę?
      - Sto dwadzieścia pięć dolarów.
      - Ojej - jęknął młodzieniec zgnębiony. Mimo to sięgnął po portfel.
      - Tylko nieliczne przeżyły wojnę z wugami - wyjaśnił Schilling, biorąc od młodego człowieka płytę, którą zaczął pakować w grubą tekturę.
      Do sklepu weszła para nowych klientów, mężczyzna i kobieta, oboje niscy i przysadziści.
      - Dzień dobry, Les, dzień dobry, Es - powitał ich Schilling. - Pan i pani Sibley, jak ty uzależnieni od arii operowych. Z Portland w Oregonie - zwrócił się do Petea. - Posiadacz Peter Garden - przedstawił przybyłych.
      Pete wstał i wymienił z Lesem Sibley uścisk dłoni.
      - Witam, panie Garden - powiedział Les Sibley z szacunkiem, z jakim P-ujemni zwykli się zwracać do P-dodatnich. Gdzie pan rezyduje?
      - W Berkeley - odparł Pete. Potem zreflektował się. - Dawniej w Berkeley, teraz w hrabstwie Marin w Kalifornii.
      - Dzień do-obry - zaświergotała słodko Es Sibley tonem, który zawsze wzbudzał odrazę Petea. Wyciągnęła do Petea pulchną wilgotną dłoń. - Na pewno ma pan wspaniałą kolekcję; nasza nie dorasta jej do pięt. Ot, parę płyt Supervii.
      - Supervii! - zainteresował się Pete. - Co państwo macie?
      - Nie wolno im się ich pozbyć, Pete - wtrącił się Schilling. - Istnieje niepisana umowa, że moi klienci nie wymieniają płyt między sobą. Kto się wyłamie, przestaje być moim klientem. Zresztą, masz wszystkie płyty Supervii z kolekcji Lesa i Es i na dodatek parę innych. - Wklepał w kasę sto dwadzieścia pięć dolarów za płytę Gigliego i wysoki, chuderlawy młodzieniec wyszedł.
      - Kogo uważa pan za wokalistę wszech czasów? - zagadnęła Petea Es Sibley.
      - Aksela Schnitza w Every Valley - odparł Pete.
      - Amen - poparł go Les.
      
      
      Po wyjściu Sibleyów Pete zapłacił za płytę Schipy, dopilnował, by Joe zapakował ją bardzo starannie, wreszcie - nabrał głębiej powietrza i przystąpił do sedna.
      - Joe, czy potrafiłbyś odbić dla mnie Berkeley?
      Gdyby Joe powiedział tak, uwierzyłby mu bez zastrzeżeń.
      - Być może - odparł Joe po chwili namysłu. - Jeśli ktoś dałby radę, to tylko ja. Istnieje - rzadko stosowana - zasada, że dwie osoby tej samej płci mogą grać jako partnerzy w Blefie. Zobaczylibyśmy, co Luckman na to; w razie czego dalibyśmy sprawę do rozstrzygnięcia intendentowi wugów na rejon Berkeley.
      - To taki wug, który przedstawia się jako U.S. Cummings - uzupełnił Pete. Miał z nim parę starć, na skutek których doszedł do wniosku, że ma do czynienia ze stworem szczególnie upierdliwym.
      - Alternatywą - zaczął z namysłem Joe Schilling - byłoby przejściowe przepisanie któregoś z twoich aktów własności na mnie, ale. jak już wspomniałem wcześniej...
      - Nie wyszedłeś z wprawy? - spytał Pete. - Nie grasz od lat...
      - Niewykluczone - zgodził się Schilling. - Wkrótce się przekonamy, oby w porę. Moim zdaniem... - Przeniósł wzrok na chodnik przed sklepem, gdzie parkowało się auto. Z wozu wysiadła klientka.
      Dziewczyna, czarujący rudzielec, sprawiła, że Pete i Joe na chwilę zapomnieli o swojej rozmowie. Wyraźnie zagubiona w brudnym, zabałaganionym sklepie, wędrowała od półki do półki bez celu.
      - Pójdę jej chyba pomóc - oznajmił Joe.
      - Znasz ją? - zapytał Pete.
      - Pierwszy raz ją widzę. - Wyprostował zmięty, staroświecki krawat, wygładził marynarkę. - Czy mogę panience pomóc? - zagadnął z uśmiechem.
      - Być może - odparła rudowłosa cichym, nieśmiałym głosikiem. Była wyraźnie skrępowana. Patrząc po sobie tak, by nie spotkać napalonych oczu Schillinga, wyjąkała: - Czy ma pan jakieś płyty Natsa Katza?
      - A niech mnie ręka boska broni! Popsuła mi cały dzień! - poskarżył się Peteowi. - Wchodzi ładna dziewczyna do mojego sklepu i prosi o Natsa Katza! - Zdruzgotany, wycofał się na zaplecze.
      - Kto to jest Nats Katz?
      - Nie słyszał pan o Natsie Katzu? - Ewidentnie nie mogła w to uwierzyć. - Występuje w telewizji co wieczór. Na rynku płytowym jest gwiazdą wszech czasów!
      - Pan Schilling nie sprzedaje popu. Pan Schilling sprzedaje wyłącznie klasykę. - Pete uśmiechnął się do dziewczyny. Usunięcie gruczołu Hynesa utrudniało ocenę wieku, jednak ruda zdawała się bardzo młoda, miała najwyżej dziewiętnaście lat. - Proszę wybaczyć panu Schillingowi jego reakcję. Ma swój wiek i swoje przyzwyczajenia.
      - Już dobrze - odchrząknął Schilling. - Po prostu nie lubię tych współczesnych wyjców.
      - Wszyscy znają Natsa. - Była wciąż urażona. - Nawet mama i tato, choć są skończonymi fnulami. Ostatnia płyta Natsa, Spacerek z psem, sprzedała się w pięciu tysiącach egzemplarzy. Dziwię się wam. Straszne z was zgredy. Coś okropnego. - Nagle wróciła jej dawna nieśmiałość. - To ja już chyba pójdę. Do zobaczenia.
      Ruszyła w stronę drzwi.
      - Czekaj - powiedział Schilling zmienionym głosem. Dogonił ją. - Ja cię chyba znam. Mogłem widzieć twój portret w wiadomościach telegraficznych?
      - Możliwe - potaknęła.
      - Jesteś Mary Anne McClain. - Odwrócił się do Petea. - Trzecie dziecko kobiety, którą dzisiaj spotkałeś. Jej wizyta to synchroniczność. Przypominasz sobie teorię bezprzyczynowej zasady łączącej Junga i Wolfganga Pauli? Ten pan jest Posiadaczem twojego miasta, Mary Anne - zwrócił się do dziewczyny. - Poznaj Petera Gardena.
      - Miło mi. - Nie zrobili na niej wrażenia. - Cóż, na mnie pora.
      Przeszła przez próg i skierowała się do samochodu; Pete i Joe patrzyli za nią, póki samochód nie wzbił się i zniknął w oddali.
      - Jak myślisz, ile może mieć lat?
      - Wiem, ile ma lat, czytałem o niej kiedyś. Osiemnaście. Jedna z dwudziestu dziewięciu studentów stanowego collegeu w San Francisco. Studiuje historię. Jest pierwszym dzieckiem urodzonym w San Francisco od stu lat. Niech Bóg broni, by miało jej się coś złego przytrafić. Jakiś wypadek czy choroba - dorzucił chmurnie.
      Umilkli obaj.
      - Trochę mi przypomina matkę - podjął Pete.
      Joe spojrzał na niego z ukosa.
      - Jest nieziemsko pociągająca. Zgaduję, że zmieniłeś plany i chcesz ją wystawić zamiast mnie.
      - Nie miała raczej okazji brać udziału w Grze.
      - Co w związku z tym?
      - Nie byłaby dobrym partnerem w Blefie.
      - Z pewnością. Nie umywa się do mnie. Zawsze o tym pamiętaj. Co z twoim stanem cywilnym?
      - Rozeszliśmy się z Freyą po utracie Berkeley. Teraz jest panią Gaines, a ja szukam żony.
      - Musisz mieć żonę, która też gra. Żonę na miarę Posiadacza. Inaczej stracisz hrabstwo Marin tak, jak straciłeś Berkeley. Co wtedy poczniesz? Świat nie potrzebuje dwóch antykwariatów z niepowtarzalnymi płytami.
      - Od lat zastanawiam się, co bym robił, gdyby zmiotło mnie z planszy. Sądzę, że zostałbym farmerem.
      Joe ryknął śmiechem.
      - Naprawdę?! Daj słowo, że nie żartujesz.
      - Nie żartuję.
      - Gdzie?
      - W dolinie Sacramento. Miałbym winnicę. Robiłem już wstępny rekonesans. - Faktycznie, rozmawiał o tym z intendentem wugów, U.S. Cummingsem; tytański urzędnik obiecał pomoc w zdobyciu sprzętu i wiórów. Wugi z zasady popierały tego rodzaju inicjatywy.
      - Na Boga - zdumiał się Schilling - ty chyba wierzysz w to, co mówisz.
      - Od ciebie będę brał więcej, bo nieźle nabiłeś kabzę. kantując melomanów przez te wszystkie lata.
      - Ich bin ein armer Mensch - zaprotestował Schilling. - Jestem nędzarzem.
      - No to wymiana handlowa. Wino za białe kruki płytowe.
      - Mówię serio, jeśli Luckman wejdzie do twojej grupy i będzie grał przeciw tobie, wkroczę do Gry jako twój partner. - Poklepał Petea uspokajająco po ramieniu. - Nie bój się. Weźmiemy go w dwa ognie. Oczywiście zakładam, że póki grasz, nie będziesz pił. - Obciął Petea uważnym spojrzeniem. - Doszły mnie słuchy, że byłeś schlany na umór, kiedy wystawiłeś i przegrałeś Berkeley. Po wszystkim ledwie dotoczyłeś się z kondominium do samochodu.
      - Wypiłem po przegranej - sprostował Pete z godnością. - Na otarcie łez.
      - Tak czy owak, mój ukaz obowiązuje nadal. Odkąd zostaniemy partnerami - koniec picia, pod przysięgą. Dotyczy to również prochów. Nie chcę, żebyś miał umysł przytępiony barbiturantami, zwłaszcza z grupy fenotiazyn... są na mojej czarnej liście, a wiem, że regularnie je bierzesz.
      Pete nie odpowiadał; było tak, jak Joe mówił. Wzruszył ramionami i zaczął przechadzać się po sklepie, zatrzymując od czasu do czasu, by pogrzebać w stertach płyt. Jego entuzjazm przygasł.
      - Będę ćwiczył - podjął Joe. - Będę trenował gorliwie, aż dojdę do szczytowej formy. - Nalał sobie kolejną filiżankę herbaty.
      - Może skończę jako pijak - oznajmił Pete. Przy średniej długości życia ponad dwustu lat, ta perspektywa wydała mu się... cokolwiek upiorna.
      - Nie obawiałbym się tego. Jak na alkoholika jesteś zbytnim ponurakiem. Bałbym się raczej... - Schilling zawahał się.
      - Mów śmiało.
      - Samobójstwa.
      Pete uważnie studiował nalepkę staroświeckiej płyty His Master Voice, którą wysunął ze stojaka. Unikał wzroku Schillinga, jego mądrych, nieulękłych oczu.
      - Chciałbyś być znowu z Freyą?
      - Nie. - Machnął ręką. - Nie umiem tego wytłumaczyć, na rozum byliśmy dobraną parą. Ale nie szło nam w jakiś nieuchwytny sposób. Przypuszczam, że właśnie dlatego przegrałem; nigdy nie funkcjonowaliśmy dobrze jako tandem. - Przypomniał sobie swoją poprzednią żonę, Janice Marks, obecną Janice Remington. Dobrze współpracowali; tak mu się przynajmniej wydawało. Niemniej szczęście im nie dopisało.
      Pete Garden zresztą nigdy nie miał szczęścia; na całym Bożym świecie nie miał żadnego potomka. Przeklęte Czerwone Żółtki... zaklął, jak zawsze z goryczą. A jednak...
      - Schilling - spytał - masz jakąś progeniturę?
      - Owszem. Myślałem, że wszyscy wiedzą. Mam jedenastoletniego syna na Florydzie. Jego matka była moją... - na chwilę pogrążył się w obliczeniach - moją szesnastą żoną. Potem, do chwili, kiedy mnie Luckman wykończył, zdążyłem mieć tylko dwie żony.
      - Jaką dokładnie progeniturę ma Luckman? Mówi się o dziewiątce czy dziesiątce?
      - Na dziś dzień coś koło jedenastki.
      - Jezu!
      - Spójrzmy prawdzie w oczy. Luckman pod każdym względem jest najwspanialszym, najwartościowszym okazem człowieka, jaki nosi nasza planeta. Najczystszej krwi progenitura, mistrzostwo w Blefie, poprawił warunki życia P-ujemnych w swoim rejonie.
      - Już dobra - uciął Pete rozdrażniony.
      - Do tego cieszy się sympatią wugów - ciągnął Schilling, nie zwracając na niego uwagi. - W gruncie rzeczy cieszy się powszechną sympatią. Nigdy go nie widziałeś?
      - Nie.
      - Kiedy przyjedzie na Zachodnie Wybrzeże dołączyć do Błękitnawego Lisa, sam się przekonasz.
      
      
      - Cieszę się, że pan tu przyszedł - Luckman entuzjastycznie powitał przewidzą Davida Mutreaux.
      Był zadowolony. Pojawienie się przewidzą potwierdzało realność jego talentu. Było, de facto... argumentem za użyciem Mutreaux.
      Szczupły, wysoki, dobrze ubrany psionik w średnim wieku - prywatnie niezależny Posiadacz niższego stopnia, właściciel praw do nędznego hrabstewka w zachodnim Kansas - rozsiadł się niedbale w głębokim fotelu po drugiej stronie biurka Luckmana.
      - Musimy zachować ostrożność, panie Luckman - wycedził. - Najwyższą ostrożność. Dotąd musiałem się szalenie pilnować, aby ukryć mój talent przed ludzkim okiem. Potrafię przewidzieć pańskie życzenia pod moim adresem; przewidziałem nasze spotkanie w samochodzie, lecąc tutaj. Szczerze mówiąc, jestem zdumiony, że człowiek o pańskim szczęściu i pozycji planuje mnie zatrudnić.
      Na wargi przewidza wypełzł pogardliwy uśmieszek.
      - Obawiam się, że kiedy gracze na Wybrzeżu zobaczą, jak się dosiadam do planszy, nie będą chcieli grać - powiedział Luckman. - Zmówią się przeciwko mnie i pochowają wartościowsze akty w sejfach, zamiast wyłożyć je na stół. Rozumie pan, Davidzie, wcale nie muszą się orientować, że to ja posiadam Berkeley, ponieważ ja...
      - Wiedzą - odparł Mutreaux, nie przestając uśmiechać się z lekceważeniem.
      - O.
      - Plotka już krąży, sam ją słyszałem w programie tego popularnego piosenkarza, tego, no, Natsa Katza. To wielka nowina, że się panu udało wkupić w Zachodnie Wybrzeże, Luckman. Naprawdę wielka nowina. Sam słyszałem, co powiedział Nats: Tam, gdzie się dymi, szukajcie Luckyego Luckmana.
      - Hmm - mruknął Luckman zbity z tropu.
      - Powiem panu coś jeszcze - dodał przewidz. Splótłszy ręce na piersiach, zsunął się niżej w fotelu, krzyżując przed sobą długie nogi. - Potrafię przewidzieć rozkład możliwych wieczorów przy planszy. Podczas niektórych w Carmel, w Kalifornii, to ja zasiadam do Gry z gośćmi z Błękitnawego Lisa, podczas innych - pan. A po kilku prawdopodobnych wieczorach - zachichotał - ci goście sprowadzają aparaturę do EEG. Niech mnie pan nie pyta, czemu. Zwykle nie mają takiej na składzie, więc muszą coś podejrzewać.
      - To pech - skwitował markotnie Luckman.
      - Wie pan, co mnie czeka, jeśli pojadę tam. Zrobią mi EEG i odkryją, że jestem psionikiem. Stracę wszystkie posiadłości. Rozumie pan, do czego zmierzam, Luckman? Czy jest pan gotów powetować mi moje straty?
      - Naturalnie - odparł Luckman. Jednak myślał o czymś innym; jeśli poddadzą Mutreaux EEG, karnie pozbawią go praw do Berkeley, kto jemu to powetuje? Może powinienem sam lecieć, a nie wysyłać Mutreaux, przemknęło mu przez myśl. Jednak jakiś pierwotny instynkt, jakiś prawie psioniczny głos mówił mu, by nie jechał. Trzymaj się z dala od Zachodniego Wybrzeża, mówił głos. Nie ruszaj się stąd!
      Czemu właściwie czuł tak zabobonny lęk przed opuszczaniem Nowego Jorku? Czy był to tylko stary przesąd, że Posiadacz powinien trzymać się swojej posiadłości, czy coś więcej?
      - Mimo wszystko wyślę pana, Dave, i zaryzykuję EEG - oznajmił.
      - Ale ja, panie Luckman, ani myślę jechać i narażać się - wycedził Mutreaux. Wstał, niezdarnie rozplatając kończyny. - Obawiam się, że będzie pan musiał jechać osobiście - dodał, robiąc słodkie oczy do Luckmana.
      Niech to szlag, pomyślał Luckman. Posiadacze spłachetka ziemi to dumny naród, trudno przemówić im do rozumu.
      - Jadąc, nie ma pan nic do stracenia - podjął Mutreaux. - Na tyle, na ile jestem w stanie przewidzieć, Błękitnawy Lis będzie grał z panem i na razie wygląda na to, że szczęście nie opuści pana. Już pierwszego wieczoru widzę, jak wygrywa pan drugi akt własności na terenie Kalifornii. Tę przepowiednię dostaje pan ode mnie gratis. Nic pan nie płaci. - Musnął czoło w kpiącym salucie.
      - Dzięki - warknął Luckman. Nie ma za co, dorzucił w myślach. Drążył go dotkliwy, ćmiący lęk, czuł irracjonalną awersję do całej wyprawy. Rany boskie, wpadłem. Wyłożyłem tyle kasy na Berkeley. Muszę jechać. Moje lęki nie mają logicznych podstaw.
      Jeden z jego kotów, rudy kocur, zakończył toaletę i gapił się na Luckmana z idiotycznie wywieszonym jęzorem. Wezmę cię ze sobą, zdecydował Luckman, będzie mnie chronić twoja magia. Magia - jak chciał zabobon - dziewięciu, a może i dziesięciu żyć?
      - Schowaj ten geschlumer jęzor - ofuknął kota. Irytowała go kocia obojętność wobec fatum, wobec rzeczywistości.
      - Miło było pana zobaczyć, kolego Posiadaczu, może kiedyś się panu przydam - powiedział Dave Mutreaux, wyciągając dłoń. - Zwijam się do Kansas. - Spojrzał na zegarek. - Robi się późno; pora siadać do planszy.
      - Czy myśli pan, że mógłbym zaraz siąść do gry z Błękitnawym Lisem? Dziś wieczór?
      - Czemu nie?
      - Wgląd w przyszłość daje panu chyba cholernie dużo pewności siebie - poskarżył się Luckman.
      - Przydaje się - zgodził się Mutreaux.
      - Przydałby mi się w tej podróży - powiedział Luckman i pomyślał: mam dość bycia niewolnikiem własnych przesądów, nie potrzebuję ochrony sił Psi, jestem ponad to.
      Do gabinetu wkroczył Sid Mosk.
      - Jedzie pan? - spytał, wodząc wzrokiem od Luckmana do Mutreaux i z powrotem.
      - Jadę - potwierdził Luckman. - Spakuj rzeczy i wrzuć do auta; zanim siądę do Gry, zamierzam założyć tymczasową rezydencję w Berkeley. Dla wygody, żeby poczuć się jednym z nich.
      - Tak jest. - Sid Mosk zanotował polecenie.
      Kładąc się dziś do łóżka, pomyślał Luckman, będę już po rozgrywkach z Błękitnawym Lisem, w pewnym sensie na progu nowego życia... Ciekawe, co mi ono przyniesie?
      Znów rozpaczliwie zapragnął posiąść talent Davea Mutreaux.
      
5
      
      W eleganckim apartamencie w Carmel, wspólnej własności grupy blefujących Posiadaczy - grupy Błękitnawy Lis, pani Freya Gaines rozsiadła się wygodnie, choć nie za blisko męża, Clema. Obserwowała kolejnych przybyłych.
      - Witam - rzucił Cieniowi i Freyi zaczepnie Bill Calumine, wkraczając przez otwarte drzwi w krawacie i jednej ze swoich krzykliwych koszul. Jego żona i partnerka w Blefie, Arlene, szła za nim z zatroskanym wyrazem lekko podniszczonej twarzy. Arlene skorzystała z operacji gruczołu Hynesa w nieco późniejszym wieku niż pozostali.
      - Sie macie - pozdrowił ich ponuro Walt Remington. wodząc rozbieganym wzrokiem po zebranych. Towarzyszyła mu żona, Janice, czujna, o przenikliwym spojrzeniu. - Domyślam się, że mamy nowego uczestnika - powiedział niepewnym, zażenowanym głosem. Drżącymi rękami zdjął płaszcz i rzucił na oparcie fotela; wyglądał jak uosobienie winy.
      - Tak jest - odparła Freya. Dobrze wiesz czemu, dodała w myślach.
      W polu widzenia pojawił się złotowłosy beniaminek grupy, Stuart Marks, a z nim wysoka, męska i stanowcza żona Yule w czarnej zamszowej kurtce i dżinsach.
      - Oglądałem Natsa Katza - zaczął - Mówi, że...
      - I dobrze mówi - uciął Clem Gaines. - Szczęściarz Luckman zjechał już na Zachodnie Wybrzeże i urządza nową rezydencję w Berkeley.
      Z whisky w papierowej torebce, śląc na lewo i prawo szerokie uśmiechy, wparował Silvanus Angst - jak zawsze w wyśmienitym humorze. Tuż za nim sunął śniady Jack Blau, z błyskiem ciemnych oczu lustrując zebranych; bez słowa skinął energicznie głową na powitanie.
      - Może cię to zainteresuje... - zwróciła się od progu do Freyi jego żona Jean. Zajęliśmy się nową żoną dla Petea. Przez bite dwie godziny konferowaliśmy dzisiaj z SuperChochołem.
      - Z jakim skutkiem? - spytała, siląc się na obojętność.
      - Pozytywnym. Z SuperChochoła przybędzie tu niejaka Carol Holt. Powinna się zjawić lada chwila.
      - Jaka jest? - spytała Freya. Chciała się przygotować z góry.
      - Inteligentna.
      - To znaczy, jak wygląda?
      - Szatynka. Drobna. Trudno mi coś powiedzieć. Za chwilę sama się przekonasz.
      Jean spojrzała w stronę drzwi. W progu, przysłuchując się ich rozmowie, stał Pete Garden.
      - Cześć - powitała go Freya. - Znaleźli ci żonę.
      - Dzięki - zwrócił się szorstko do Jean.
      - No przecież musisz mieć partnera do gry - zaczęła się tłumaczyć.
      - Nie mam pretensji - oświadczył Pete. Podobnie jak Silvanus Angst niósł butelczynę w papierowej torbie; postawił ją na kredensie obok butelki Angsta i zdjął płaszcz. - Powiem wręcz - jestem zadowolony.
      - Źródłem zmartwień Petea jest facet, który położył łapę na akcie własności Berkeley, dobrze mówię, Pete? - zarechotał Angst. - Mówi się, że to Szczęściarz Luckman. - Mały, pulchny Angst poczłapał koślawo w stronę Freyi. - Też się martwisz? - spytał, gładząc ją po głowie.
      - Naturalnie. To przecież okropne - odparła, metodycznie wyplątując jego palce z włosów.
      - Owszem - poparła ją Jean Blau. - Porozmawiajmy lepiej, zanim pojawi się tu Luckman. Na pewno da się coś zrobić.
      - Odmówić mu miejsca przy planszy? - zaproponował Angst. - Odmówić grania przeciwko niemu?
      - Nie powinniśmy wystawiać ważniejszych posiadłości. I tak niedobrze, że ma przyczółek w Kalifornii; jeśli wygra znów...
      - Nie wolno nam do tego dopuścić - zgodził się Jack Blau. Spojrzał na Walta Remingtona. - Jak mogłeś? Powinniśmy cię wyrzucić. W dodatku jesteś takim osłem, że pewnie nawet nie wiesz, co narobiłeś.
      - Dobrze wie - wtrącił Bill Calumine. - Nie miał takiego zamiaru; sprzedał pośrednikom, a oni od razu...
      - To nie jest usprawiedliwienie - orzekł Jack Blau.
      - Jedyne, co możemy zrobić - oświadczył Bill Gaines - to zażądać, by zrobił sobie EEG. Pozwoliłem sobie przywieźć aparaturę. To go może zdyskwalifikować. Musimy go jakoś zdyskwalifikować.
      - Może powinniśmy skontaktować się z U.S. Cummingsem i sprawdzić, czy ma jakiś pomysł - zaproponowała Jean Blau. - Wiem, że są przeciwni temu, żeby jedna osoba zdominowała oba wybrzeża; byli niezadowoleni, kiedy Luckman wykolegował Joe Schillinga z Nowego Jorku, pamiętam jak dziś.
      - Wolałbym nie zwracać się do wugów - skrzywił się Calumine. Rozejrzał się po grupie. - Są jeszcze jakieś pomysły? No. mówcie.
      Zażenowani milczeli.
      - Nie wygłupiajcie się - odezwał się Stuart Marks. - Czy nie moglibyśmy po prostu... - Machnął ręką. - No, wiecie. Przestraszyć go fizycznie. Jest nas tu sześciu chłopa na jednego.
      - Jestem za tym - odezwał się po chwili milczenia Bill Calumine. - Łagodna przemoc. Przynajmniej moglibyśmy połączyć siły przeciwko niemu w Grze. A jeśli...
      Przerwał. Ktoś stanął w progu.
      - Kochani, oto nowy Gracz, który przybywa do nas z SuperChochoła, Carol Holt - oznajmiła, wstając, Jean Blau. Wzięła przybyłą pod rękę i wprowadziła do środka. - Carol, to są Freya i Clem Gaines, Jean i Jack Blau, Silvanus Angst, Walter i Janice Remington, Stuart Marks, Yule Marks i twój partner w Blefie - Pete Garden. Pete, poznaj Carol Holt; dwie godziny zajęło nam wybranie jej dla ciebie.
      - A ja jestem żoną Silvanusa Angsta - pani Angst wkroczyła do pokoju za Carol. - Boże, co za podniecający wieczór. Rozumiem, że mamy dwójkę nowych Graczy.
      Freya przyglądała się Carol Holt, próbując odgadnąć reakcję Petea. Nie dał niczego poznać po sobie, przywitał przybyłą uprzejmie, lecz oficjalnie. Wydawał się nieobecny. Możliwe, że nie doszedł jeszcze do siebie po wczorajszym wstrząsie. Tak jak ona.
      Dziewczyna z SuperChochoła nie wygląda na szczególnie bystrą, skonstatowała Freya. A jednak czuło się w niej indywidualny styl; włosy zgrabnie upięte w modne szczurze gniazdo, oczy podmalowane starannie. Miała na sobie pantofle na niskim obcasie, nie nosiła pończoch, a kopertowa spódnica z madrasu dodawała jej, w oczach Freyi, kilka zbędnych centymetrów w talii. Miała przy tym ładną, jasną cerę i dość przyjemny głos.
      Jednak, podsumowała Freya, Peteowi nie spodoba się, po prostu nie jest w jego typie. A kto jest w typie Petea? Ona? Nie, ona również nie była w jego guście. Ich związek był jednostronny - tylko ona doznawała głębokich uczuć, podczas gdy Pete był wyłącznie ponury, jakby w niejasny sposób antycypował klęskę, która położy kres ich małżeństwu - utratę Berkeley.
      - Pete - przypomniała - musisz jeszcze wykręcić trójkę.
      - Podaj mi koło, zaraz się biorę do roboty. Ile mam obrotów? - zwrócił się do Billa Caluminea, obrotowego grupy.
      W tego rodzaju sytuacjach obowiązywały zawiłe przepisy, więc Jack Blau poszedł po księgę Reguł Gry.
      Bill Calumine i Jack Blau zadecydowali wspólnie, że tego wieczoru Peteowi przysługuje sześć obrotów.
      - Nie wiedziałam, że jeszcze nie wykręcił trójki - odezwała się Carol. - Mam nadzieję, że nie przyjechałam tu po nic. - Przysiadła na oparciu fotela, wygładzając spódnicę na kolanach - niezłych, krągłych kolanach, co nie uszło uwagi Freyi - i ze znudzoną miną zapaliła papierosa.
      Pete usiadł przy kole i zakręcił. Pierwsza wypadła dziewiątka.
      - Robię, co mogę - zwrócił się do Carol. W jego głosie brzmiała nuta niechęci. Jego nowy związek, zauważyła Freya, startował dokładnie tak jak poprzednie. Uśmiechnęła się pod nosem. Cała sytuacja wydała jej się dosyć zabawna.
      Z kwaśną miną Pete zakręcił ponownie. Tym razem wypadła dziesiątka.
      - I tak nie możemy jeszcze siąść do Gry - zauważyła promiennym głosem Janice Remington. - Musimy zaczekać, aż dotrze tutaj pan Luckman.
      Carol Holt gwałtownie wypuściła dym nosem.
      - Rany boskie, Szczęściarz Luckman jest członkiem Błękitnawego Lisa? Nikt mi nie mówił! - Posłała Jean Blau krótkie, nerwowe spojrzenie.
      - Jest - powiedział znad koła Pete. Sztywno wstał z miejsca.
      - Faktycznie, jest. Najprawdziwsza trójka - stwierdził, przyglądając się z bliska Bill Calumine. Zdjął ze stołu koło, było już po wszystkim. - Jeszcze tylko ślub i kiedy zjawi się pan Luckman. będziemy mogli zaczynać.
      - W tym tygodniu ja udzielam ślubów, Bill - zgłosiła Patience Angst. - Poprowadzę ceremonię. - Wyjęła pierścień grupy i podała Peteowi Gardenowi. Pete stanął przy Carol Holt, która nadal nie ochłonęła po wiadomości o Szczęściarzu Luckmanie. - Carol i Peter, zebraliśmy się tu, by być świadkami waszego wstąpienia w święty stan małżeński. Ziemskie i tytańskie prawo nakazuje mi spytać, czy dobrowolnie zawieracie ów święty i prawomocny związek? Czy ty, Peterze. bierzesz Carol za prawowitą małżonkę?
      - Tak - odparł Pete ponuro, tak przynajmniej zabrzmiało to w uszach Freyi.
      - A ty, Carol... - Patience Angst urwała, ponieważ w drzwiach apartamentu stanął nowy przybysz. Przyglądał się w milczeniu.
      Przybył Szczęściarz Luckman, triumfator z Nowego Jorku, król Posiadaczy na Zachodzie. Jak na komendę cały pokój zwrócił się w jego stronę.
      - Proszę sobie nie przeszkadzać - powiedział Luckman, nie ruszając się z miejsca.
      Patience półgłosem doprowadziła ceremonię do końca.
      A więc tak wygląda niezrównany Szczęściarz Luckman, skonstatowała Freya. Umięśniony, solidnie zbudowany mężczyzna z twarzą krągłą jak jabłko. Blada karnacja i słomkowe włosy przywodziły na myśl warzywo hodowane bez dostępu światła. Między cienkimi, wątłymi włoskami świeciła różowa skóra czaszki. Przynajmniej wygląda schludnie i czysto, podsumowała Freya. Jego garderoba, nie rzucająca się w oczy krojem ani materiałem, świadczyła o dobrym guście. Za to dłonie... przyłapała się na tym, że patrzy w nie jak zahipnotyzowana. Nadgarstki Luckmana były grube, porośnięte, jak głowa, bladą sierścią. Dłonie miał małe, palce krótkie, u nasady pokryte plamami wątrobianymi czy może tylko piegowate. Jego głos był słaby i nienaturalnie wysoki. Nie spodobał jej się. Było w nim coś zakłamanego, jakieś ochwacenie, przypominał księdza, któremu odebrano święcenia i sukienkę duchowną. Będąc twardzielem, wyglądał na mięczaka.
      Co gorsza, nie uzgodniliśmy przeciw niemu żadnej taktyki, uprzytomniła sobie Freya. Nie wiemy, jak wspólnie zadziałać, a teraz już jest za późno.
      Ciekawa jestem, ilu z nas będzie w tym pokoju za tydzień.
      Musimy znaleźć jakiś sposób, by go powstrzymać, pomyślała.
      
      
      - A to moja żona, Dotty - Jerome Luckman przedstawił grupie rozłożystą, kruczowłosą kobietę o urodzie Włoszki, która uśmiechała się mile do zebranych. Pete Garden ledwie zwrócił na nią uwagę. Niech już wniosą tę aparaturę EEG. Podszedł do Billa Caluminea i przykucnął przy nim.
      - Czas na EEG - powiedział cicho. - Powinniśmy zaczynać.
      - Tak. - Calumine podniósł się i zniknął w towarzystwie Clema Gainesa w drugim pokoju. Wrócił, ciągnąc za sobą aparaturę Croftsa-Harrisona, jajo na kółkach pokryte plątaniną czujników i rzędami połyskliwych liczników. Urządzenie od dawna stało bezczynnie; skład grupy nie zmieniał się. Jak dotąd.
      Teraz jednak wszystko się zmienia, pomyślał Pete; mamy dwóch nowych członków: jeden jest nieznany, drugi jest zawziętym wrogiem, którego należy pokonać za wszelką cenę. Ta walka była jego osobistą walką, toczyła się o jego akt własności. Luckman, który okopał się w Claremont Hotel w Berkeley, rezydował w posiadłości Petea. Trudno o większe pogwałcenie intymności. Patrzył uporczywie na niskiego, jasnowłosego króla Posiadaczy Wschodniego Wybrzeża, aż Luckman zmierzył się z nim spojrzeniem. Żaden z mężczyzn nie odezwał się; słowa nie zdałyby się tutaj na nic.
      - EEG. - Luckman zidentyfikował urządzenie. Dziwny grymas wykrzywił na chwilę rysy jego twarzy. Spojrzał na żonę. - Czemu nie? Chyba nie mamy nic przeciwko temu? - Wyciągnął rękę do Caluminea, który docisnął starannie pasek z anodą. - Nie znajdziecie u mnie żadnych zdolności Psi - dodał, gdy umieszczano mu na czole końcówkę katody. Nie przestawał się uśmiechać.
      Urządzenie Croftsa-Harrisona wypluło zwitek zadrukowanej taśmy. Bill Calumine, jako oficjalny obrotowy grupy, przeczytał wydruk pierwszy, następnie podsunął go Peteowi. Nachylili się nad taśmą, naradzając bez słów.
      Brak aktywności Psi w obrębie głowy, stwierdził Pete, przynajmniej w danej chwili. Mogła pojawiać się i znikać, co często się zdarzało. Tak czy owak, nie mogli na tej podstawie zdyskwalifikować cholernego Luckmana. Niech to diabli, pomyślał, oddając wydruk Calumineowi, który z kolei podał go do Stu Marksa i Silvanusa Angsta.
      - Czy jestem wolny od zarzutów? - spytał pogodnie Luckman. Wydawał się całkiem spokojny, zresztą, czemu by nie miał być. To oni mieli powody do zmartwień, nie on. Doskonale zdawał sobie z tego sprawę.
      - Panie Luckman - zwrócił się do niego ochryple Remington - jestem osobiście odpowiedzialny za to, że miał pan szansę wkręcić się do Błękitnawego Lisa.
      - O, Remington. - Luckman wyciągnął w stronę Walta dłoń, lecz ten zignorował go. - Proszę nie robić sobie wyrzutów; jakaś okazja trafiłaby się prędzej czy później.
      - Tak jest, panie Remington - włączyła się Dotty Luckman. - Proszę nie mieć do siebie żalu. Nie ma grupy, do której mój mąż nie potrafiłby się dostać. - Jej oczy zalśniły dumą.
      - Macie mnie za jakiegoś potwora? - nastroszył się Luckman. - Gram fair; nikt dotąd nie zarzucał mi oszustwa. Gram, tak jak wy, żeby wygrać. - Powiódł wzrokiem po zgromadzonych, czekając na odpowiedź. Jednak nie czuło się w nim wzburzenia; zareagował tylko pro forma. Wyraźnie nie oczekiwał zmiany ich nastrojów, być może nawet jej nie pragnął.
      - W naszym odczuciu, panie Luckman, ma pan i tak więcej, niż się panu należy - odezwał się Pete. - Gra nie została wymyślona jako pretekst do zdobycia monopolu gospodarczego i pan o tym wie. - Umilkł, gdyż trafił w sedno. Reszta grupy potakująco kiwała głowami.
      - Powiem panu coś - odparł Luckman. - Lubię, kiedy wszyscy wokół mnie są zadowoleni. Skąd taka podejrzliwość, skąd ten grobowy nastrój? Może po prostu nie macie zaufania do własnych możliwości? Tak, to może być to. Co byście jednak powiedzieli na taki pomysł: za każdą posiadłość w Kalifornii, którą wygram... - umilkł, sycąc się ich napięciem - ...przekażę grupie prawa własności do miasta w jakimś innym stanie. Tak więc, bez względu na to, co się wydarzy, każdy z was pozostanie Posiadaczem... jeśli nie tu, na Wybrzeżu, to gdzieś indziej. - Uśmiechnął się, odsłaniając zęby - zdaniem Petea zbyt regularne, by mogły być dziełem natury.
      - Dzięki - odparła chłodno Freya.
      Reszta milczała.
      Czy miała to być zniewaga, zastanawiał się Pete? Czyżby Luckman miał dobre chęci, ale w dziedzinie ludzkich uczuć był aż tak naiwny i gruboskórny?
      Drzwi otwarły się i do pokoju wkroczył wug.
      Pete rozpoznał rejonowego intendenta, U.S. Cummingsa. Czego mógł chcieć? Czyżby Tytańczycy wiedzieli o przylocie Luckmana na Zachodnie Wybrzeże? Wug po swojemu powitał zebranych.
      - Czego chcesz? - spytał kwaśno Bill Calumine. - Właśnie siadaliśmy do Gry.
      - Przepraszam za najście - dotarły do nich myśli wuga. - Panie Luckman, jaki jest powód pańskiej obecności tutaj? Proszę pokazać dokument uprawniający do uczestnictwa w grupie.
      - Po co te wygłupy? Dobrze wiecie, że mam akt własności. - Sięgnął do palta po wielką kopertę. - To ma być kawał?
      Wysunąwszy nibynóżki, wug sprawdził dokument, po czym oddał go Luckmanowi.
      - Nie powiadomił nas pan o dołączeniu do grupy.
      - Bo nie muszę. Nie mam takiego obowiązku.
      - Ale protokół tego wymaga - oświadczył U.S. Cummings. - Jakie są pańskie zamiary wobec Błękitnawego Lisa?
      - Zamierzam wygrać.
      Zdawało się, że wug przygląda się mu z uwagą. Zapadła dłuższa cisza.
      - Mam do tego całkowite prawo - dodał Luckman nieco nerwowo. - W tym przypadku nie przysługują wam żadne sankcje. Nie rządzicie nami, że przypomnę konkordat z 2095 podpisany przez waszą generalicję i ONZ. Wolno wam najwyżej doradzać i pomóc, jeśli zwrócimy się o pomoc. Nie słyszałem, by ktoś w tym pokoju prosił was o pomoc. - Powiódł wzrokiem po grupie, oczekując aprobaty.
      - Damy sobie radę - zwrócił się do wuga Bill Calumine.
      - Tak jest - poparł go Stuart Marks. - Możesz spływać, wugasie. No, jazda. - Ruszył po wugobij, oparty o ścianę w kącie pokoju.
      U.S. Cummings ulotnił się, nie emitując dalszych myśli.
      - Siadajmy do gry - zarządził Jack Blau.
      - Tak jest - poparł go Bill Calumine. Wyjął kluczyk i podszedł do szafki; w chwilę później rozkładał wielką planszę na stojącym na środku pokoju stole. Reszta dosunęła krzesła, moszcząc się wygodnie i naradzając, kto z kim chce siedzieć.
      Carol Holt podeszła do Petea.
      - Z początku pewnie nie za dobrze będzie nam szło, panie Garden. Nie poznaliśmy jeszcze nawzajem naszych stylów gry.
      To chyba stosowna chwila, by powiedzieć jej o Joe Schillingu, uznał Pete.
      - Jest mi bardzo przykro - zwrócił się do Carol - ale niewykluczone, że nie będziemy długo partnerami.
      - Tak? Dlaczego? - Spojrzała na niego uważnie.
      - Szczerze mówiąc, bardziej zależy mi na odzyskaniu Berkeley niż na tym całym, jak się to mówi, szczęściu. W znaczeniu biologicznym. - Mimo że, dodał w myślach, zarówno terrańskie, jak i tytańskie władze ustanowiły Grę nie dla zysków gospodarczych, lecz przede wszystkim w tym celu.
      - Nie miałeś okazji oglądać mnie w Grze. - Złożywszy ręce za plecami, szybkim krokiem przemierzyła pokój na ukos. Przystanęła, patrząc na Petea. - Jestem niezła.
      - Może nawet i dobra, ale na pewno nie dość dobra, by pokonać Luckmana. A o to mi idzie. Dziś wieczór będę z tobą grał, ale jutro chcę sprowadzić kogoś innego. Nie chciałbym cię obrazić.
      - Ale mnie obrażasz.
      - No to bądź sobie obrażona. - Wzruszył ramionami.
      - Kogo zamierzasz tutaj ściągnąć?
      - Joe Schillinga.
      - Tego od starych płyt? - Miodowe oczy dziewczyny rozszerzyły się z niedowierzaniem. - Ale...
      - Wiem, że Luckman go wykończył, ale nie sądzę, by mu się to udało po raz drugi. Schilling jest moim dobrym przyjacielem, ufam mu.
      - W przeciwieństwie do mnie, tak? - obruszyła się Carol Holt. - Nie chce ci się nawet zobaczyć, jak gram. Wszystko już sobie zaplanowałeś. Zastanawiam się, po co ci się w ogóle opłacało brać ze mną ślub.
      - W dzisiejszej rozgrywce... - zaczął Pete.
      - Proponuję dać sobie spokój z dzisiejszą rozgrywką. - Na policzki Carol wypełzł ciemny rumieniec. Była wściekła.
      - Zaczekaj. - Pete, speszony, próbował ją udobruchać. - Nie miałem zamiaru...
      - Nie chciałeś mnie zranić - przerwała Carol Holt - ale zraniłeś mnie bardzo boleśnie. Moi przyjaciele z SuperChochoła darzą mnie najwyższym szacunkiem. Nie przywykłam do takiego traktowania. - Powieki jej zadrgały.
      - Na litość boską - przeraził się Pete. Wziął Carol za rękę i szybko wyprowadził na zewnątrz, w ciemności nocy. - Posłuchaj: chciałem cię tylko przygotować na wypadek, gdybym wprowadził Joe Schillinga. Berkeley było moją główną Posiadłością i nie zamierzam z niego rezygnować, rozumiesz chyba? Nie ma to nic wspólnego z tobą. Jeśli o mnie chodzi, możesz być nawet najlepszą bleferką na świecie. - Chwycił ją za ramiona i uwięził w mocnym uścisku. - No, dość tych kłótni, wracajmy do domu. Gra już się zaczyna.
      - Chwileczkę - siorbnęła Carol. Wygrzebała chusteczkę z kieszeni spódnicy i wytarła nos.
      - Chodźcie wreszcie, kochani - zawołał Bill Calumine z domu.
      W progu pojawił się Silvanus Angst.
      - Zaczynamy. - Zauważył wracających Petea i Carol. - Przechodzimy do spraw gospodarczych, panie Garden. - Zachichotał. - Zapraszam.
      Pete z Carol zawrócili do oświetlonego salonu - do Gry.
      - Omawialiśmy wspólną strategię - powiedział Pete do Remingtona.
      - W jakiej dziedzinie? - spytała Janice Remington, puszczając oko.
      Freya obrzuciła wpierw wzrokiem Petea, potem Carol, jednak nie powiedziała nic. Inni byli bez reszty zaabsorbowani obserwacją Luckmana. Na stole pojawiły się pierwsze akty własności. Opornie, po jednym, wkładano je do koszyka.
      - Panie Luckman - odezwała się arogancko Yule Marks - musi pan wyłożyć akt własności Berkeley. To pana jedyna posiadłość w Kalifornii. Wraz z resztą grupy śledziła w napięciu, jak wielka koperta ląduje w koszu. - Mam nadzieję, że pan przegra i pańska noga więcej tu nie postanie.
      - Wyszczekana z pani kobietka - skwitował Luckman z kwaśnym uśmieszkiem. Nagle jego rysy nabrały stanowczości, twarz stężała, znieruchomiała.
      Zamierza nas wykończyć, pomyślał Pete. Właśnie podjął decyzję. Nie kocha nas bardziej niż my jego. Szykuje się rozgrywka trudna i nieczysta.
      - Wycofuję swoją ofertę - oznajmił Luckman. - Dotyczącą sprezentowania wam aktów własności pozakalifornijskich miast. - Wziął do ręki stertę ponumerowanych kart i zaczął je tasować wielkopańskim gestem. - W obliczu waszej wrogości wszelkie pozory życzliwości mijają się z celem.
      - Zgadza się - odrzekł Walt Remington.
      Nikt więcej się nie odezwał, ale dla Luckmana, podobnie jak dla Petea, było jasne, że wszyscy czują to samo.
      - Ciągniemy do pierwszej rundy - zapowiedział Bill Calumine, biorąc kartę z potasowanej talii.
      Zapłacą za swój stosunek do mnie, zapowiedział w duchu Jerome Luckman. Przybyłem tu legalnie i uczciwie, starałem się. jak mogłem, ale oni nie są tego warci.
      Nadeszła jego kolej, by wyciągnąć kartę; wyciągnął siedemnastkę. Moje szczęście już daje znać o sobie. Zapalił kubańskie cygaro, rozparł się na krześle i obserwował ciągnących.
      Dobrze, że Dave Mutreaux odmówił przyjazdu tutaj, uświadomił sobie. Przewidz miał rację. Elektroencefalogram był specjalnie naszykowaną pułapką; załatwiliby go na amen.
      - Naturalnie zaczynasz, Luckman. Z twoją siedemnastką przebijasz wszystkich - zarządził Calumine. Wyglądał, podobnie jak reszta, na zrezygnowanego.
      - Szczęście Szczęściarza Luckmana - powiedział Luckman, biorąc do ręki okrągły, metalowy bączek.
      
      
      On i ona kłócili się na zewnątrz, stwierdziła Freya Gaines, śledząc Petea spod oka. Carol po powrocie wyglądała, jakby płakała. Coś tu nie gra, skonstatowała z zadowoleniem.
      Czuła, że nie będą w stanie grać jako partnerzy. Carol nie potrafi sobie poradzić z melancholią Petea, z jego hipochondrią. Więc nie odnajdzie w niej kobiety, która umie sobie z nim poradzić. Wiem, że wróci do mnie i będziemy ze sobą poza Grą. Wróci, inaczej załamie się emocjonalnie.
      Teraz była jej kolej. W rundzie wstępnej nie stosowano blefu, zamiast zakrytych kart używano jawnego bączka. Freya zakręciła bąkiem; wypadła czwórka. Do diabła, zaklęła, przesuwając pionek na planszy o cztery kratki do przodu. Znalazła się na znanym sobie, niestety, polu: Akcyza. Płacisz $ 500.
      Zapłaciła w milczeniu; banknoty jako bankier przyjęła Janice Remington. Strasznie jestem napięta, pomyślała Freya. Wszyscy są tutaj napięci, nie wyłączając Luckmana.
      Kto z nas pierwszy sprawdzi blef Luckmana ? Kto się ośmieli? Czy mu się powiedzie? Czy dobrze trafi? Skóra jej cierpła na samą myśl o tym. Tylko nie ja, pomyślała.
      Pete dałby radę. Zrobi to pierwszy; naprawdę nienawidzi tego gościa.
      Nadeszła kolejka Petea. Wykręcił siódemkę i przestawił pionek. Jego twarz była bez wyrazu.
      
6
      
      Z braku większej gotówki, Joe Schilling posiadał stare, kłótliwe, humorzaste auto, które nazywał Maxem. Niestety, nie stać go było na nowsze.
      Tego dnia Max, jak zawsze, próbował wykręcić się od polecenia.
      - Nie, nie polecę na Wybrzeże. Możesz pójść pieszo.
      - Nie proszę, tylko rozkazuję - powiedział Joe.
      - Cóż takiego masz nagle do roboty na Wybrzeżu? - spytał Max, jak to on, opryskliwie. Jednak silnik zawarczał. - Przed tak długą podróżą należy mi się przegląd - labiedził Max. - Dlaczego nie dbasz o mnie jak trzeba? Wszyscy dokoła mają samochody w dobrym stanie.
      - Nie jesteś wart konserwacji - odparł Joe Schilling, wsiadając do samochodu. Usiadł za sterownicą, kiedy uświadomił sobie, że zapomniał o papudze, Eeore. - Psiakość. Nie ruszaj beze mnie. Muszę po coś wrócić.
      Wysiadł z samochodu i z kluczem w ręku pognał do sklepu płytowego.
      Samochód przyjął jego powrót z papugą bez komentarza; albo się poddał, albo wysiadł mu obwód mowy.
      - Jesteś tam jeszcze? - spytał go Schilling.
      - Oczywiście, że jestem. Chyba mnie widzisz?
      - Zawieź mnie do San Rafael w Kalifornii - poprosił Schilling. Był wczesny ranek i miał szansę zastać Petea w jego tymczasowej rezydencji.
      Pete dzwonił późno w nocy, by zdać raport z pierwszego spotkania z Luckym Luckmanem. Kiedy Joe usłyszał ponury ton Petea, odgadł wynik Gry: Luckman wygrał.
      - Sęk w tym, że ma teraz dwie posiadłości w Kalifornii, nie musi więc narażać Berkeley. Może wystawić drugą.
      - Powinienem był z tobą być od pierwszego razu - zauważył Schilling.
      - Mamy pewien kłopot - podjął Pete po chwili milczenia. - Carol Holt Garden, moja nowa żona, uważa, że jest dobra w Blefie.
      - A jest?
      - Jest dobra, ale...
      - Ale nadal nie odzyskałeś Berkeley. Jutro rano ruszam na Wybrzeże.
      I tak, zgodnie z obietnicą, wyruszał z dwiema walizkami przedmiotów osobistych i papugą Eeore, gotów zagrać przeciwko Luckmanowi.
      Żony, zadumał się. Więcej kłopotu niż pożytku. Sfera ekonomiczna naszego życia nie powinna się tak ściśle wiązać z seksualną. Rodzą się z tego same komplikacje. Winni są Tytańczycy z ich utopią rozwiązania za jednym zamachem wszystkich naszych trudności. W efekcie znaleźliśmy się w jeszcze gorszej matni.
      Pete nie powiedział nic więcej o Carol.
      Jednak małżeństwo zawsze było przede wszystkim jednostką ekonomiczną, rozmyślał Schilling, wzbijając auto prosto w poranne niebo Nowego Meksyku. Wugi tego nie wymyśliły; po prostu pogłębiły dotychczasową sytuację. Małżeństwo wiązało się z wymianą dóbr, z hierarchią dziedziczenia. A także ze współpracą w hierarchii kariery. To wszystko ujawniało się dobitnie podczas Gry, z. góry ustawiając całą sytuację. Gra po prostu jawnie odwoływała się do czegoś, co istniało od wieków. Odezwała się radiostacja samochodowa.
      - Mówi Kitchener - przemówił do Schillinga męski głos. - Doniesiono mi, że opuszczasz moją posiadłość. Dlaczego?
      - Mam interes na Zachodnim Wybrzeżu. - Zirytowało go, że lokalny Posiadacz znienacka wściubiał nos w nie swoje sprawy. Taki był jednak pułkownik Kitchener - staruch wścibski jak baba, emerytowany oficer, nieustannie węszący, gdzie się tylko da.
      - Nie wyraziłem zgody - utyskiwał Kitchener.
      - Z Maxem jest was dwóch.
      - Pan wybaczy - skarcił go Kitchener. - Co będzie, jeśli nie zechcę, by wracał pan do mojej posiadłości, Schilling? Tak się składa, że wiem, że leci pan do Carmel grać, a jeśli rzeczywiście jest pan aż tak dobry...
      - Aż jak dobry? - przerwał mu Schilling. - Trzeba to najpierw udowodnić.
      - Jeśli w ogóle nadajesz się do Gry, powinieneś grać dla mnie. - Było jasne, że większość historii przeciekła do publicznej wiadomości. Schilling westchnął. Jeden z problemów zredukowanej populacji świata: planeta staje się wielkim małym miasteczkiem, w którym wszyscy wiedzą o wszystkich wszystko. - Może powinieneś trenować w mojej grupie - zaproponował Kitchener. - I jak odzyskasz formę, zagrać z Luckmanem. Prawdę mówiąc, twoi przyjaciele nie będą mieli z ciebie pożytku, dopóki jesteś do niczego. Zgodzisz się ze mną?
      - Może i jestem do niczego - odparował Schilling - ale nie do tego stopnia.
      - Najpierw wypierasz się, że jesteś dobry, teraz wypierasz się, że jesteś słaby. Nie wiem, co myśleć o tobie, Schilling. Pozwalam ci na wyjazd, licząc na to, że jeśli wykrzeszesz z siebie resztki dawnego talentu, coś z tego, przez lojalność dla twego Posiadacza, wyląduje na naszym stole. Życzę miłego dnia.
      - Nawzajem, Kitch - odparł Schilling, wyłączając radio. Cóż, jak dotąd podróż na Zachodnie Wybrzeże zaskarbiła mu dwóch wrogów: auto i pułkownika Kitchenera. Zły to omen. Bardzo niedobry. Mógł sobie pozwolić na to, że samochód będzie torpedował jego przedsięwzięcie, ale nie człowiek tak wpływowy jak Kitchener. Cokolwiek by o tym myśleć, pułkownik miał rację: jeśli miał talent do Gry, powinien go używać na rzecz własnego Posiadacza, nie dla obcych.
      - Widzisz, w co się wpakowałeś - włączył się nagle Max oskarżycielsko.
      - Domyślam się, że powinienem był pogadać najpierw z Posiadaczem i poprosić o zgodę - przyznał Schilling.
      - Liczyłeś, że wymkniesz się chyłkiem z Nowego Meksyku. Zgadza się, przyznał w myślach Schilling. Tak, to był zdecydowanie kiepski początek.
      
      
      Mieszkanie w San Rafael nadal wydawało się obce. Zbudziwszy się, Peter Garden podskoczył ze zdumienia na widok rozczochranej, ciemnej głowy spoczywającej na sąsiedniej poduszce i gładkich, nagich ramion, które słały sygnały stare jak świat, jednak po chwili przypomniał sobie, kim była i co się wydarzyło poprzedniego wieczoru. Ostrożnie, żeby jej nie zbudzić, wstał z łóżka i w piżamie powędrował do kuchni po paczkę papierosów.
      Utracili drugą posiadłość w Kalifornii, a Joe Schilling był w drodze z Nowego Meksyku, tak wyglądały jego sprawy na dzień dzisiejszy. Do tego miał nową żonę, która... Co tak naprawdę sądził o Carol Holt Garden? Dobrze byłoby wiedzieć, jaki ma do niej stosunek, zanim pojawi się Joe Schilling... a mógł zjawić się w każdej chwili.
      Zapalił papierosa, postawił czajnik na gazie.
      - Cicho bądź. Zbudzisz mi żonę - uciął podziękowania czajnika.
      Czajnik posłusznie zaczął się grzać w milczeniu.
      Lubił Carol. Była ładna, a w łóżku, mówiąc oględnie, ostra sztuka. I tyle. Nie była wybitnie piękna, a wiele jego poprzednich żon było równie dobrych, jeśli nie lepszych w łóżku. Nie wpadł po uszy - rozsądnie dozował uczucia. Jej uczucia były natomiast przesadne. Nowe małżeństwo było wyzwaniem dla tożsamości Carol, dla poczucia własnej wartości. Jako kobiety, jako żony, jako Gracza. Było tego niemało.
      Na zewnątrz, pod oknami, cichutko bawiła się para małych McClainów; słyszał ich głosy zdławione z emocji. Podszedł do kuchennego okna i zobaczył tamtą dwójkę, chłopca Kellyego i dziewczynkę Jessicę. Grali w noża. Zaaferowani, nie widzieli świata poza grą - ani Petea, ani miasta pielęgnowanego przez automaty.
      Ciekawe, jaka jest ich matka, zadumał się Pete. Patricia McClain, której historię już znał...
      Wrócił do sypialni po swoją garderobę, zaniósł ją do kuchni i ubrał się cicho, nie budząc Carol.
      - Gotowe - oznajmił czajnik.
      Zdjął czajnik z gazu. Miał zamiar zalać kawę instant, jednak rozmyślił się. Postanowił sprawdzić, czy pani McClain poda śniadanie Posiadaczowi.
      Przejrzał się w wysokim lustrze w łazience. Może nie wyglądał zabójczo, ale całkiem nieźle. Cichutko opuścił mieszkanie i zszedł po schodach.
      - Cześć, dzieciaki - powitał Kellyego i Jessicę.
      - Cześć, panie Posiadaczu - odmruknęły, zajęte zabawą.
      - Gdzie znajdę waszą matkę? - spytał. Jednocześnie wskazali kierunek.
      Zaczerpnął haust słodkiego, porannego powietrza i ruszył szybko we wskazaną stronę, czując głód wielu rzeczy naraz, głód złożony i dotkliwy.
      
      
      Auto Schillinga, Max, wylądowało na skraju jezdni, pod budynkiem mieszkalnym w San Rafael. Zesztywniały Joe wysunął się zza sterownicy. Ręcznie otworzył drzwi i wyszedł na zewnątrz.
      Nacisnął klawisz domofonu. Z brzękiem odblokowała się masywna brama wejściowa. Zabezpieczona przed bywalcami nie istniejących już barów, skonstatował. Po wyłożonych dywanem schodach wszedł na trzecie piętro.
      Drzwi mieszkania stały otworem, jednak na progu nie witał go Pete Garden, lecz młoda, zaspana, rozczochrana szatynka.
      - Kim pan jest? - spytała.
      - Jestem przyjacielem Petea. Pani to Carol?
      Potaknęła, otulając się wstydliwie szlafrokiem.
      - Nie ma Petea. Właśnie wstałam i widzę, że go nie ma. Nie wiem, dokąd poszedł.
      - Czy mogę zaczekać w środku?
      - Jak pan sobie życzy. Będę sobie robić śniadanie. - Powlokła się w głąb mieszkania. Schilling ruszył jej śladem. Odnalazł ją w kuchni. Smażyła bekon.
      - Pan Garden był tutaj, ale wyszedł - doniósł czajnik.
      - Czy mówił, dokąd idzie? - spytał Schilling.
      - Patrzył przez okno. Potem wyszedł.
      Wbudowany w czajnik efekt Rushmorea nie potrafił zbyt wiele; czajnik nie mógł im pomóc.
      Schilling usiadł przy kuchennym stole.
      - Jak wam się układa z Peteem?
      - Pierwszy wieczór był koszmarny. Przegraliśmy. Pete wpadł w taką depresję... przez całą drogę z Carmel milczał jak zaklęty, a w domu też się prawie do mnie nie odzywał, jakby uważał, że to moja wina. Nie wiem, co z nami będzie. - Odwróciła się ze smutkiem do Joe. - Pete sprawia wrażenie, jakby miał lada chwila popełnić samobójstwo.
      - Zawsze był taki - wyjaśnił Schilling. - To nie twoja wina.
      - Rozumiem. - Carol skinęła głową. - Cóż, dzięki, że mi pan to powiedział.
      - Czy mógłbym prosić o filiżankę kawy?
      - Naturalnie - odparła, ponownie stawiając czajnik na ogniu. - Czy to pan może jest tym przyjacielem, do którego wideofonował wczoraj po zakończeniu Gry?
      - Tak - odparł Schilling. Czuł się skrępowany. Zjechał tu, by zastąpić tę kobietę przy planszy. Jak dalece Pete poinformował ją o swoich zamiarach? Pete z kobietami obchodził się jak łajdak.
      - Wiem, po co pan tu przyjechał, panie Schilling.
      - E-hem - odparł ostrożnie.
      - Nie mam zamiaru ustąpić - oświadczyła, sypiąc łyżką zmieloną kawę na sitko aluminiowego ekspresu. - Pańska przeszłość w Grze nie jest zbyt chwalebna. Myślę, że dam sobie lepiej radę niż pan.
      - Hmm - pokiwał głową Schilling.
      W niezręcznej, nerwowej ciszy sączył kawę, a ona jadła śniadanie. Oboje czekali na powrót Petea Gardena.
      
      
      Kiedy Patricia McClain ścierając kurze w salonie, podniosła wzrok i spostrzegła Petea, przez jej twarz przemknął powściągliwy, zagadkowy uśmieszek.
      - Powrót Posiadacza - zażartowała, nie przerywając odkurzania.
      - Dzień dobry - powiedział onieśmielony.
      - Potrafię czytać w pańskich myślach, panie Garden. Wie pan o mnie niejedno z rozmowy z Josephem Schillingiem. Tak więc poznał pan Mary Anne, moją najstarszą córkę. I uznał ją pan za diabelnie pociągającą, jak doniósł Joseph Schilling... a do tego podobną do mnie. - Ciemne oczy Patricii zabłysły. - Nie sądzi pan, że Mary Anne jest trochę za młoda dla pana? Ma pan koło stu czterdziestki, a ona raptem osiemnaście.
      - Odkąd usuwa się gruczoł Hynesa... - zaczął Pete.
      - No dobrze, ma pan rację. Do tego uważa pan, że jedyna różnica między moją córką a mną polega na tym, że ja jestem rozgoryczona, a ona kobieca i świeża. To są opinie mężczyzny, który nieustannie rozmyśla, marzy wręcz o samobójstwie.
      - To jest silniejsze ode mnie - odparł Pete. - W psychiatrii nazywa się to natręctwem myślowym. Nie podlega świadomej kontroli. Chętnie bym się wyleczył. Doktor Macy wyjaśnił mi wszystko wiele dziesiątek lat temu. Próbowałem wszelkich możliwych prochów... to znika na pewien czas, a potem wraca. - Przestąpił próg mieszkania McClainów. - Już po śniadaniu?
      - Tak - odparła Patricia. - Zresztą, nie może pan tutaj jeść, nie byłoby to stosowne i nie zamierzam szykować panu śniadania. Powiem panu szczerze, panie Garden, nie zamierzam wchodzić w związki uczuciowe z panem. Prawdę mówiąc, myśl o tym wydaje mi się odrażająca.
      - Dlaczego? - spytał, siląc się na obojętność.
      - Ponieważ nie lubię pana.
      - A to czemu? - spytał. Powieka mu nie drgnęła.
      - Ponieważ pan może grać, a ja nie. Ponieważ ma pan nowo poślubioną żonę i jest pan u mnie, a nie z nią. Nie podoba mi się sposób, w jaki pan ją traktuje.
      - Telepatia jest bardzo pomocna w osądzaniu występków i słabości bliźnich - zauważył.
      - Z pewnością.
      - Co na to poradzę, że pociąga mnie pani, a nie Carol?
      - Nic pan nie poradzi na to, co czuje, ale to nie znaczy, że powinien pan robić to, co pan robi. Wiem doskonale, co pana tu sprowadza, panie Garden. Proszę nie zapominać, że poza wszystkim jestem mężatką. A ja poważnie traktuję swoje małżeństwo, w przeciwieństwie do pana. Nic dziwnego, poślubia pan nową żonę raz na parę tygodni, czy coś koło tego. Za każdym razem, gdy się panu nie powiedzie w Grze. - Nie kryła oburzenia. Zesznurowała ciasno wargi, jej oczy miotały błyskawice.
      Zastanawiał się, jaka była, zanim jej zdolności psioniczne wykluczyły ją z Gry.
      - Taka sama, mniej więcej, jak teraz - odparła.
      - Wątpię - powiedział. Pomyślał o jej córce. Ciekawe, czy kiedyś też będzie taka. Przypuszczalnie będzie to zależeć od tego, czy odziedziczy zdolności telepatyczne po matce, a jeśli tak...
      - Mary Anne nie jest telepatką - oświadczyła Patricia. - Żadne z naszych dzieci nie jest, sprawdzaliśmy już.
      No to nie skończy tak jak ty, pomyślał.
      - Możliwe - odparła powściągliwie Patricia. - Nie pozwolę panu tu zostać, panie Garden - dodała nieoczekiwanie - ale może mnie pan podwieźć do San Francisco, jeśli to panu odpowiada. Muszę zrobić zakupy. Możemy też, jeśli ma pan ochotę, wstąpić na śniadanie do restauracji.
      Już miał się zgodzić, kiedy przypomniał sobie Joe Schillinga.
      - Nie mogę. Muszę załatwić pewną sprawę.
      - Narada wojenna w sprawie Gry.
      - Tak. - Nie było sensu zaprzeczać.
      - To dla pana ważniejsze niż wszystko. Nawet tak zwane uczucia wyższe do mnie.
      - Poprosiłem Joe Schillinga, żeby tu przyleciał. Muszę być na miejscu, żeby go przyjąć. - To, co było dla niego oczywiste, nie było oczywiste dla niej, nic na to nie mógł jednak poradzić. Jej cynizm był zbyt głęboko zakorzeniony, by z nim walczyć.
      - Proszę mnie nie osądzać - powiedziała Patricia McClain. - Być może ma pan rację, ale... - Odsunęła się od niego, przytknąwszy dłoń do czoła, jakby dokuczał jej fizyczny ból. - Nadal jest to dla mnie nieznośne, panie Garden.
      - Przepraszam. Już sobie idę, Pat.
      - Już wiem. Spotkamy się o pierwszej trzydzieści w centrum San Francisco. Na rogu Market i Third. Możemy zjeść lunch razem. Myślisz, że uda ci się urwać żonie i koledze od Gry?
      - Tak.
      - No to umowa stoi. - Wróciła do odkurzania.
      - Powiedz, dlaczego nagle zechciałaś się ze mną widzieć? - spytał Pete. - Co wyczytałaś w moich myślach? Musiało to być coś istotnego.
      - Wolałabym nie mówić.
      - Proszę.
      - Telepatia ma swoją słabą stronę, o czym możesz nie wiedzieć. Odbiera się zbyt wiele myśli spychanych na margines czy po prostu tajonych, to wszystko, co dawna psychologia nazywała umysłem nieświadomym. Między telepatią a paranoją zachodzi podobieństwo. Paranoja jest bezwiednym odbiorem utajonych wrogich i agresywnych myśli innych ludzi.
      - Co wyczytałaś w mojej podświadomości, Pat?
      - Ja... wykryłam syndrom potencjalnego czynu. Gdybym była przewidzem, mogłabym ci powiedzieć więcej. Może go popełnisz, a może nie. Jednak... - Spojrzała na niego uważnie. - Jest to akt przemocy i wiąże się ze śmiercią.
      - Śmiercią - powtórzył.
      - Możliwe, że będziesz próbował popełnić samobójstwo. Nie wiem, to jest dopiero w fazie wylęgu. To dotyczy śmierci... i Jeromea Luckmana.
      - I jest na tyle przerażające, że zmieniłaś decyzje, by nie mieć ze mną do czynienia.
      - Byłoby nie w porządku, gdybym odkrywszy tego rodzaju syndrom, zwyczajnie zostawiła cię.
      - Dziękuję - odparł cierpko.
      - Chcę mieć czyste sumienie. Nie chciałabym usłyszeć jutro czy pojutrze w programie Natsa Katza, że przedawkowałeś emfytal, o którym myślisz obsesyjnie. - Uśmiechnęła się niewesoło.
      - Do zobaczenia o wpół do drugiej. Na rogu Market i Third. - Jeśli związany ze śmiercią i przemocą, i Jeromeem Luckmanem syndrom nie da o sobie znać wcześniej, dodał w myślach.
      - Niewykluczone - powiedziała chmurnie. - To kolejna cecha podświadomości - funkcjonuje poza czasem. Czytając w niej, nie sposób określić, czy się odbiera coś, co zmaterializuje się za parę sekund, dni, czy nawet lat. Wszystko jest przemieszane.
      Obrócił się bez słowa i wyszedł z mieszkania Pat.
      
      
      Ocknął się w samochodzie. Leciał wysoko nad pustynią.
      Był pewien, że upłynęło sporo czasu. Włączył radiostację pokładową.
      - Podaj mi czas - zażądał.
      - Jest szósta po południu Górskiego Czasu Lokalnego, panie Garden - odparł z głośnika mechaniczny głos.
      Gdzie był?
      - Gdzie jesteśmy? - spytał samochodu. - W Nevadzie? - Jałowe pustkowie przypominało Nevadę.
      - Wschodnie Utah - odparł samochód.
      - Kiedy wyleciałem z Wybrzeża?
      - Dwie godziny temu, panie Garden.
      - Co robiłem przez ostatnie pięć godzin?
      - O dziewiątej trzydzieści odleciał pan z hrabstwa Marin w Kalifornii do Carmel, do pokoju Gry w carmelskim kondominium.
      - Z kim się widziałem?
      - Nie wiem.
      - Mów dalej - zażądał. Oddech miał przyspieszony.
      - Spędził pan tam godzinę. Potem pan wyszedł i skierował się na Berkeley.
      - Berkeley!
      - Wylądował pan przed Claremont Hotel. Spędził pan tam krótką chwilę, najwyżej parę minut. Potem odleciał pan do San Francisco. Wylądował pan przed collegeem stanowym i wszedł do budynku administracji.
      - Nie orientujesz się, co tam robiłem?
      - Nie, panie Garden. Spędził pan tam godzinę. Wyszedł pan i znowu wystartował. Tym razem wylądował pan na parkingu w centrum miasta, na rogu Market i Fourth. Zaparkował mnie pan i poszedł dalej pieszo.
      - Dokąd poszedłem?
      - Nie widziałem.
      - Mów dalej.
      - Powrócił pan o drugiej piętnaście, wsiadł pan do mnie i kazał lecieć na Wschodnie Wybrzeże. Odtąd jestem w drodze.
      - Od San Francisco nie lądowaliśmy nigdzie?
      - Nie, panie Garden. Nawiasem mówiąc, lecę na rezerwie. Jeśli to możliwe, powinniśmy wylądować w Salt Lake City.
      - Zgoda. Weź kurs na miasto.
      - Dziękuję, panie Garden. - Samochód zmienił kurs.
      Pete siedział bezczynnie przez chwilę, następnie wcisnął nadajnik i przez wideofon połączył się ze swoim mieszkaniem w San Rafael.
      Na małym ekranie pojawiła się twarz Carol Holt.
      - Cześć - powitała go. - Gdzie jesteś? Dzwonił Bill Calumine; chce, żebyśmy się spotkali wcześniej w celu zaplanowania strategii. Chciał się upewnić, że będziemy oboje.
      - Czy zjawił się Joe Schilling?
      - Tak. Dlaczego pytasz? Wróciłeś wcześnie rano do domu i siedziałeś w samochodzie, rozmawiając z nim. Rozmawiałeś tam, żebym nie mogła was usłyszeć.
      - Co się działo później? - spytał schrypniętym głosem.
      - Nie rozumiem, o co ci chodzi.
      - Co później robiłem? Czy pojechałem gdzieś z Joe Schillingiem? Gdzie on jest?
      - Nie wiem, gdzie jest - odparła Carol. - Co się z tobą, na litość boską, dzieje? Nie wiesz, co dziś robiłeś? Często miewasz napady amnezji?
      - Opowiedz mi po prostu, co się działo - powiedział przez zaciśnięte zęby.
      - Siedziałeś w samochodzie, rozmawiając z Joe Schillingiem, potem on poszedł, na to wygląda. W każdym razie wróciłeś sam na górę i powiedziałeś... Chwileczkę, muszę coś zdjąć z gazu. - Zniknęła z ekranu. Czekał, licząc sekundy do jej powrotu. - Wybacz. Niech no sobie przypomnę. Wróciłeś na górę... - Przerwała i popadła w zadumę. - Rozmawialiśmy, a potem znów zszedłeś na dół i wtedy ostatni raz cię widziałam, aż do teraz.
      - O czym rozmawiałem z tobą?
      - Mówiłeś, że chcesz użyć pana Schillinga jako partnera w dzisiejszej Grze. - Głos Carol był chłodny, zdystansowany. - Powiedzmy, że dyskutowaliśmy na ten temat. Naprawdę kłóciliśmy się. Nareszcie. - Rzuciła mu ostre spojrzenie. - Jeśli naprawdę nie wiesz...
      - Nie wiem - odparł.
      - Nie widzę powodów, żebym ci miała o tym mówić. Spytaj Joe, jeśli chcesz wiedzieć; jestem pewna, że mu wszystko powtórzyłeś.
      - Gdzie on jest?
      - Nie mam pojęcia - odparła Carol, przerywając połączenie. Jej miniaturowa podobizna na ekranie wideofonu zgasła.
      Na pewno dogadałem się z Joe, że będzie moim partnerem dziś wieczór, stwierdził. Nie w tym rzecz jednak.
      Rzecz nie w tym, co robiłem, lecz czemu tego nie pamiętam. Być może nie robiłem nic, to znaczy nic ważnego lub niecodziennego. Choć ten wypad do Berkeley... może chciałem zabrać coś ze swoich rzeczy?
      Jednak, jeśli wierzyć efektowi Rushmorea w samochodzie, nie udał się do dawnego mieszkania, lecz do Claremont, gdzie zatrzymał się Szczęściarz Luckman.
      Z całą pewnością widział się - albo próbował zobaczyć - z Luckmanem.
      Lepiej skontaktuję się z Joe Schillingiem, pomyślał. Muszę go znaleźć i pogadać z nim. Powiedzieć mu, że z niepojętych powodów straciłem prawie cały dzień. Czy przyczyną mógł być szok wywołany słowami Patricii McClain?
      Najwyraźniej zgodnie z umową spotkał się z Patricia w centrum San Francisco.
      Jeśli tak, to co robili?
      Jakie były teraz ich wzajemne stosunki? Czy była mu przychylna, czy, wręcz przeciwnie, jeszcze bardziej wroga?
      Niewątpliwie próbował skontaktować się z córką Pat, Mary Anne.
      Dobry Boże, stracić taki dzień!
      Przez nadajnik pokładowy połączył się z antykwariatem Joe Schillinga w Nowym Meksyku. Odpowiedział efekt Rushmorea w przebraniu sekretarki.
      - Pan Schilling jest chwilowo nieobecny. Wraz z papugą udali się nad Pacyfik. Można kontaktować się z nim za pośrednictwem Posiadacza hrabstwa Marin, Petera Gardena z San Rafael.
      Nie, nie można, powiedział w duchu Pete. Gniewnym palnięciem w klawisz przerwał połączenie.
      Po chwili zawideofonował do Freyi Garden Gaines.
      - Cześć, Peter. - Wyraźnie ucieszyła się na jego widok. - Gdzie jesteś? Spotykamy się wszyscy o...
      - Poluję na Joe Schillinga - przerwał jej. - Nie wiesz, gdzie się podziewa?
      - Nie, nie widziałam go. Czy ściągnąłeś go na Wybrzeże, żeby zagrał z Luckmanem?
      - Gdyby się odezwał, powiedz mu, żeby poszedł do mojego mieszkania w San Rafael i czekał na mnie.
      - Dobrze. Czy coś się stało?
      - Możliwe - odparł i rozłączył się.
      Sam bym cholernie chciał to wiedzieć.
      - Czy masz dosyć paliwa, żeby dotrzeć do San Rafael, nie zatrzymując się w Salt Lake City?
      - Nie, panie Garden - odparł samochód.
      - To bierz tę cholerną benzynę i lećmy jak najszybciej do Kalifornii.
      - Dobrze, ale proszę się na mnie nie wściekać. Jesteśmy tutaj, bo pan tak chciał.
      Przeklęte auto. Pete siedział jak na szpilkach, gdy samochód pikował w stronę wielkiego, wyludnionego Salt Lake City.
      
7
      
      Był wieczór, kiedy dotarł wreszcie do San Rafael; włączył światła lądowania i opadł na skraj jezdni przed domem.
      Gdy wysiadał, z ciemności wyłoniła się postać, zmierzając szybko w jego stronę.
      - Pete!
      Poznał Patricię McClain. Miała na sobie długi, ciężki płaszcz; włosy upięła w węzeł z tyłu głowy.
      - Co się dzieje? - spytał, wyczuwając w niej napięcie i panikę.
      - Zaczekaj. - Zbliżyła się do niego, z trudem łapiąc oddech. Źrenice miała rozszerzone z trwogi. - Chcę zeskanować twój umysł.
      - Co się stało?
      - Boże, ty nic nie pamiętasz. Masz wykasowany cały dzień. Pete, uważaj na siebie. Muszę już iść. Mąż na mnie czeka. Do widzenia. Zobaczę cię, jak tylko będę mogła. Nie próbuj się ze mną kontaktować, sama cię znajdę. - Przyglądała mu się przez chwilę, po czym zawróciła w głąb ulicy, znikając w ciemnościach nocy.
      Ruszył po schodach na górę, do swojego mieszkania.
      W salonie czekał na niego potężny, rudobrody Schilling; poderwał się z miejsca na widok Petea.
      - Gdzie byłeś?
      - Jest Carol czy jesteś sam? - Rozejrzał się. - Nie było jej chyba.
      - Nie widziałem jej od rana. Odkąd byliśmy tutaj we trójkę. Rozmawiałem z twoją poprzednią żoną, Freyą, i mówiła mi, że...
      - Jak się tu dostałeś, skoro Carol wyszła? - przerwał.
      - Drzwi były otwarte.
      - Posłuchaj, Joe, coś się dziś wydarzyło.
      - Chodzi ci o to, że Luckman zniknął?
      Pete osłupiał.
      - Nic o tym nie wiem, że Luckman zniknął.
      - Oczywiście, że wiesz, sam mi o tym powiedziałeś. - Teraz osłupiał Schilling.
      Zaniemówili.
      - Zadzwoniłeś do mnie ze swojego samochodu; złapałeś mnie w kondominium w Carmel, studiowałem zapisy rozgrywek twojej grupy. Potem słyszałem o tym w popołudniowym programie Natsa Katza. Luckman zniknął dziś rano.
      - Nie znaleziono go?
      - Nie. - Schilling potrząsnął ramieniem Pete a. - Dlaczego zapomniałeś?
      - Miałem spotkanie. Z telepatką.
      - Pat McClain? Opowiadałeś mi o tym. Byłeś bardzo roztrzęsiony, to było widać, znam cię nie od dziś. Napomykałeś o czymś, co wyłowiła z twojej podświadomości, czymś związanym jakoby z obsesją samobójczą. A potem nagle przerwałeś i rozłączyłeś się.
      - Widziałem ją znów przed chwilą. - Jej ostrzeżenie wiązało się chyba ze zniknięciem Luckmana. Czy Patricia sądziła, że miał z tym coś wspólnego?
      - Zrobię ci coś do picia - zaproponował Schilling. Podszedł do barku między wielkimi oknami salonu. - Kiedy czekałem na ciebie, udało mi się rozgryźć, gdzie ją trzymasz. Ta szkocka jest całkiem niezła, jednak, jeśli o mnie chodzi, nic nie może się równać...
      - Nie jadłem obiadu - przerwał Pete. - Nie chcę drinka. - Powędrował do kuchni, do lodówki, z niejasnym zamiarem przyrządzenia sobie czegoś.
      - Jest plaster wyśmienitej koszernej wołowiny, kupiłem ją w delikatesach w San Francisco. Do tego ciemny chleb i surówka z kapusty.
      - Świetnie. - Pete wyjął produkty.
      - Nie mamy wiele czasu na dojazd do Carmel. Powinniśmy tam dotrzeć wcześnie. Jeśli jednak Luckman się nie pokaże...
      - Czy policja go szuka? Została powiadomiona?
      - Nie wiem. Nie wspominałeś o tym. Katz również.
      - Czy wspomniałem, skąd o tym wiem?
      - Nie.
      - To straszne - powiedział Pete. Odciął dwa grube plastry ciemnego chleba. Ręce mu drżały.
      - Dlaczego straszne?
      - Sam nie wiem. Ty tak nie uważasz?
      - Może ktoś powinien go załatwić. - Schilling wzruszył ramionami. - Dlaczego dzień po dniu ma nas prześladować pech? Czyż nie rozwiązałoby to problemów naszego kolektywu? Wprawdzie nadal grałaby wdowa po nim, ale z Dotty Luckman poradzilibyśmy sobie. Znam jej system, jest bardzo banalny. - Też ukroił sobie ciemnego chleba i zagryzł plastrem koszernej wołowiny.
      Zadzwonił wideofon.
      - Odbierz - poprosił Pete. Poczuł paniczny strach.
      - Się robi. - Schilling pośpieszył do salonu. - Halo - usłyszał Pete z oddali.
      - Otrzymałem pewną wiadomość. Chcę was wszystkich widzieć natychmiast w Carmel - mówił z ekranu Bill Calumine.
      - Dobra. Zaraz będziemy. - Schilling wrócił do kuchni.
      - Słyszałem - powiedział Pete.
      - Zostaw wiadomość dla twojej żony, Carol.
      - O czym?
      - O tym też nie wiesz? Żeby przyjechała do Carmel. Umówiliśmy się, pamiętasz, że ja będę rozgrywał, a ona będzie patrzeć mi przez ramię, co wyciągnąłem i jak rozgrywam kolejne rundy. Tego też nie pamiętasz?
      - Nie - odparł Pete.
      - Nie była zachwycona. - Schilling sięgnął do szafy po płaszcz i kapelusz. - Ale tobie wydało się to bardzo eleganckim rozwiązaniem. Chodź już, trzeba lecieć. Nie zapomnij kanapki.
      Wyszli z mieszkania. Na podeście zderzyli się z Carol Holt Garden. Wysiadała z windy. Miała zmęczoną twarz. Widząc ich, przystanęła.
      - Tak? - powitała ich apatycznie. - Domyślam się, że już wiecie.
      - Rozmawialiśmy z Billem Calumineem, jeśli o to ci chodzi - powiedział Schilling.
      - Mówię o Luckmanie - wyjaśniła. - Zawiadomiłam już policję. Jak chcecie zobaczyć, chodźcie na dół.
      Cała trójka zjechała windą na dół. Carol zaprowadziła ich do swojego samochodu zaparkowanego na skraju jezdni obok aut Schillinga i Petea.
      - Zorientowałam się w połowie drogi - powiedziała drewnianym głosem. Nie wyjmując rąk z kieszeni płaszcza, skinęła w stronę wozu. - Leciałam i nagle przyszło mi do głowy, że mogłam zostawić portmonetkę w dawnym mieszkaniu, tam, gdzie mieszkałam z poprzednim mężem. Byłam tam dzisiaj wziąć parę drobiazgów.
      Pete i Joe Schilling otwarli drzwiczki jej wozu.
      - Zapaliłam światła w kabinie - ciągnęła Carol - i wtedy zobaczyłam. - Ktoś musiał je włożyć, kiedy parkowałam pod starym mieszkaniem, choć istnieje niewielkie prawdopodobieństwo, że zrobił to wcześniej, kiedy byłam tu rano. Możecie sprawdzić - dodała - że on - one - leżą na podłodze, nie widać ich. Dotknęłam ich, szukając portmonetki. - Umilkła.
      W ostrym świetle kabiny Pete zobaczył zwłoki wtłoczone między przednie a tylne siedzenia. Zwłoki bez wątpienia należały do Luckmana. Śmierć nie zmieniła zbytnio jego okrągłej twarzy o pulchnych policzkach, zniknęła tylko jej czerstwość. W sztucznym świetle wydawała się szara i rozpulchniona.
      - Natychmiast powiadomiłam policję - dorzuciła Carol. - Niedługo tu będą.
      Nocne niebo nad ich głowami zaczęło rozbrzmiewać ledwie słyszalnym, odległym wyciem syren.
      
8
      
      - Panie i panowie - zwrócił się Bill Calumine do członków grupy Błękitnawy Lis - Jerome Luckman zginął z rąk mordercy. Wszyscy jesteśmy podejrzani. Tak to wygląda. Na razie nie mam wam wiele więcej do powiedzenia. Naturalnie, nie będziemy dzisiaj grać.
      - Nie wiem, kto to zrobił - zarechotał Silvanus Angst - ale niech przyjmie moje gratulacje. - Roześmiał się, oczekując, że pozostali mu zawtórują.
      - Cicho bądź - ucięła ostro Freya.
      - Dobrze mówię, to najlepsza wiadomość... - zaczął Angst, kraśniejąc.
      - To nie jest dobra wiadomość, że jesteśmy podejrzani - wybuchnął Bill Calumine. - Nie wiem, kto to zrobił ani czy zrobił to jeden z nas. Nie jestem nawet pewien, czy to dobrze dla nas - możemy napotkać ogromne komplikacje prawne przy próbie odzyskania obu aktów własności w Kalifornii, które utraciliśmy na jego rzecz. Sam nie wiem. Za wcześnie na ocenę. Wiem za to, że potrzebujemy porady prawnej.
      - Słusznie - poparł go Stuart Marks, a reszta zebranych potaknęła. - Powinniśmy zrzucić się na adwokata, i to dobrego.
      - Żeby nas bronił i doradził, jak odzyskać oba akty własności - dodał Jack Blau.
      - Głosowanie - zarządził Walt Remington.
      - Nie musimy głosować - zaoponował Bill Calumine z rozdrażnieniem. - To oczywiste, że potrzebujemy adwokata. Policja będzie tu lada chwila. Pozwólcie, że o coś zapytam. - Powiódł wzrokiem po zebranych. - Jeśli ktoś z was to zrobił - zaznaczam, że użyłem słowa jeśli - czy ta osoba chce się teraz przyznać?
      Zapadła cisza. Nikt nie drgnął.
      - To by było na tyle. - Bill Calumine uśmiechnął się nieznacznie. - Jeśli ktoś z nas zabił Luckmana, to nie zamierza się przyznawać.
      - Chciałbyś, żeby się przyznał? - spytał Jack Blau.
      - Niespecjalnie - odparł Calumine. Podszedł do wideofonu. - Jeśli nie macie nic przeciwko temu, zadzwonię do Billa Bartha, mojego adwokata w Los Angeles, i sprawdzę, czy będzie mógł do nas przylecieć. Zgoda? - Powiódł wzrokiem po zebranych.
      Nikt nie oponował.
      - W porządku. - Wystukał numer.
      - Bez względu na to, kim jest morderca i co nim kierowało, wkładając zwłoki do wozu Carol Holt Garden, postąpił podle i zasłużył na głębokie potępienie - powiedział szorstko Schilling.
      - Morderstwo jest wybaczalne, ale włożenie zwłok do wozu pani Garden, nie - zadrwiła Freya. - W dziwnych czasach żyjemy.
      - Wiesz, że mam rację - zwrócił się do niej Schilling.
      Freya wzruszyła ramionami.
      - Proszę połączyć mnie z panem Barthem w pilnej sprawie - powiedział do wideofonu Bill Calumine. Odwrócił się do Carol, która siedziała z Peteem i Joe Schillingiem na wielkiej sofie pośrodku pokoju. - Szczególnie leży mi na sercu pani obrona, pani Garden. Dlatego chcę wynająć doradcę. Zwłoki były w pani samochodzie.
      - Carol jest nie bardziej podejrzana niż każdy z nas - odparł Pete. Taką przynajmniej mam nadzieję, dodał w duchu. Czemu by miała być? W końcu kiedy tylko znalazła zwłoki, powiadomiła policję.
      - A więc przybyłem za późno - zwrócił się do niego Schilling, zapalając papierosa. - Nigdy nie będę miał szansy odegrać się na Szczęściarzu Luckmanie.
      - O ile tego właśnie nie zrobiłeś - mruknął Stuart Marks.
      - Co masz na myśli? - spytał Schilling, patrząc przeciągle na Marksa.
      - A ty, jak sądzisz, co mam na myśli? - odparł Marks. Na ekran wideofonu wypłynęła stanowcza, pociągła twarz adwokata z Los Angeles, Berta Bartha. Był już w trakcie udzielania grupie porady.
      - Przybędą jako tandem - wyjaśniał Billowi Calumine. - Jeden wug, jeden Ziemianin. W wypadku poważnych przestępstw jest to postępowanie rutynowe. Przylecę do was najszybciej, jak będę mógł, ale zajmie mi to co najmniej pół godziny. Bądźcie przygotowani na to, że obaj będą wysokiej klasy telepatami - to również należy do rutyny. Pamiętajcie jednak: w świetle prawa ziemskiego skaning telepatyczny nie ma rangi dowodu. Prawo jednoznacznie wypowiada się na ten temat.
      - To brzmi dla mnie jak pogwałcenie klauzuli konstytucji Stanów Zjednoczonych, która zabrania zmuszania obywatela, by świadczył przeciwko sobie - dorzucił Calumine.
      - To również - potaknął Barth. Teraz cała grupa milczała, wsłuchana w rozmowę Caluminea z adwokatem. - Policyjni telepaci zeskanują was i ustalą, czy jesteście winni, czy nie, ale w sądzie wymagane będą inne dowody. Jednak będą penetrować wasze umysły bezlitośnie, możecie być pewni.
      Efekt Rushmorea mieszkania zadźwięczał kurantem, po czym zaanonsował:
      - Dwie osoby są na zewnątrz i pragną wejść.
      - Policja? - spytał Stuart Marks.
      - Jeden Tytańczyk - odparł efekt - i jeden Ziemianin. Jesteście z policji? - zwrócił się do przybyłych. - Są z policji - poinformował grupę. - Mam ich wpuścić?
      - Wpuść ich na górę - zezwolił Bill Calumine, wymieniwszy spojrzenia ze swoim adwokatem.
      - Twoi ludzie muszą być przygotowani na następujące rzeczy - ciągnął Barth. - Zgodnie z prawem władze mogą rozwiązać waszą grupę aż do wyjaśnienia zbrodni. W zasadzie ma to przestrzec grupy Graczy przed ewentualnymi przyszłymi zbrodniami. Jednak naprawdę jest to zwykły chwyt, próba ukarania wszystkich zainteresowanych.
      - Rozwiązać grupę, o nie! - jęknęła Freya.
      - Jasne - rzucił ponuro Jack Blau. - Nie wiedziałaś o tym? To pierwsze, co przyszło mi na myśl, kiedy usłyszałem o śmierci Luckmana. Czułem, że nas rozwiążą. - Rozejrzał się po pokoju, jakby szukał winnego zbrodni.
      - Może nie rozwiążą - zaryzykował Walt Remington.
      Rozległo się stukanie w drzwi mieszkania. Policja.
      - Zostanę przy wideofonie, nie będę już próbował do was lecieć - oświadczył Bert Barth. - Myślę, że więcej wam będę mógł pomóc. - Z ekranu wideofonu spojrzał na drzwi.
      Otworzyła Freya. Na progu stał szczupły, wysoki Ziemianin w towarzystwie wuga.
      - Jestem Wade Hawthorne - przedstawił się Ziemianin. - Wyciągnął czarne, skórzane etui z podwójnym identyfikatorem: jego i wuga. Wug wypoczywał w charakterystycznej pozie, wyczerpany wspinaczką po schodach. Miał na ciele naszywkę z napisem E.B. Black.
      Calumine pośpiesznie podszedł do drzwi.
      - Proszę do środka. Bill Calumine, obrotowy grupy - przedstawił się. Otwarł szeroko drzwi i obaj oficerowie weszli do środka. Przodem szedł wug, E.B. Black.
      - Przede wszystkim chcemy porozmawiać z panią Carol Holt Garden. Denata znaleziono w jej samochodzie - dotarła do grupy myśl wuga.
      - Ja jestem Carol Garden. - Podniosła się z miejsca spokojna i zrównoważona. Para policjantów odwróciła się w jej stronę.
      - Czy wyraża pani zgodę na skaning telepatyczny? - spytał Wade Hawthorne.
      Poszukała wzrokiem ekranu.
      - Niech się pani zgodzi - doradził Bert Barth. - Bert Barth, Los Angeles, doradca prawny grupy - przedstawił się policjantom. - Doradziłem moim klientom, tu obecnej grupie Błękitnawy Lis, pełną współpracę z panami. Poddadzą się skaningowi telepatycznemu, jednak wiedzą - podobnie jak wy obaj - że uzyskane tą drogą informacje nie mają rangi dowodu prawnego.
      - Zgadza się - potaknął Hawthorne i podszedł do Carol.
      W ciszy wug sunął za nim powoli.
      - Potwierdza się poprzednia relacja pani Garden - oświadczył wug E.B. Black. - W trakcie lotu dostrzegła zwłoki i natychmiast powiadomiła nas. Nie ma żadnych poszlak, że pani Garden wiedziała wcześniej o obecności trupa w samochodzie. Wygląda na to, że do tamtej chwili nie miała do czynienia z Luckmanem. Zgadza się?
      - Zgadza - odparł powoli Hawthorne. - Ale... - Rozejrzał się po pokoju. - Mam coś, co dotyczy jej męża, pana Petea Gardena. Chciałbym teraz przebadać pana, panie Garden.
      Pete poderwał się z miejsca.
      - Czy mógłbym porozmawiać prywatnie z naszym adwokatem? - spytał z zaschniętym gardłem oficera Hawthornea.
      - Nie - odparł Hawthorne uprzejmym, obojętnym głosem.
      - Udzielił już państwu porady. Nie mam powodu, by wyrażać zgodę...
      - Wiem, że otrzymałem poradę, jednak chciałbym jeszcze wiedzieć, jakie byłyby konsekwencje, gdybym odmówił. - Przeszedł przez pokój do wideofonu. - A więc? - zapytał Bartha.
      - Stanie się pan głównym podejrzanym - przestrzegł Barth. - Jednak ma pan prawo odmówić. Odradzałbym, bo jeśli się pan nie zgodzi, nigdy nie przestaną węszyć wokół pana. Prędzej czy później i tak pana zeskanują.
      - Mam awersję do dłubania mi w mózgu - odparł Pete. Kiedy odkryją jego amnezję, będą pewni, że zabił Luckmana. I niewykluczone, że to zrobił. Taka była brutalna prawda.
      - Na co się pan decyduje? - ponaglił Hawthorne.
      - Domyślam się, że zaczął mnie pan już skanować - odparł Pete. Barth, naturalnie, miał rację; jeśli odmówi, zeskanują go tak czy owak, jeśli nie teraz, to kiedy indziej. - Róbcie swoje - rzucił. Czuł się chory i wykończony. Z rękami w kieszeniach stanął przed parą oficerów.
      Czas mijał. Ucichły rozmowy.
      - Trafiłem na temat rozmyślań pani Garden - wug wysłał myśl do swojego towarzysza. - Ty też?
      - Owszem - potaknął Hawthorne. - Nie ma pan rzeczywistych wspomnień z dzisiejszego dnia? - zwrócił się do Petea. - Zrekonstruował go pan na podstawie informacji wygłoszonych przez auto czy raczej - rzekomych informacji.
      - Możecie przesłuchać efekt Rushmorea w moim samochodzie.
      - Auto poinformowało pana, że odwiedzał pan dzisiaj Berkeley - powiedział Hawthorne przeciągle. - Ale pan nie wie, czy celem pańskiej wizyty było spotkanie z Luckmanem, a jeśli tak, to czy go pan widział czy nie. Nie mogę dociec, skąd ta blokada w pańskim umyśle. Sam ją pan sobie założył? A jeśli tak, to jak?
      - Nie umiem panu na to odpowiedzieć. Co pan z pewnością sam już wyczytał.
      - Każdy, kto nosi się z zamiarem popełnienia poważnego przestępstwa, musi brać pod uwagę, że do akcji wkroczą telepaci - skwitował cierpko Hawthorne. - W tej sytuacji nic wygodniejszego jak częściowa amnezja blokująca ten wycinek jego poczynań. Moim zdaniem, powinniśmy aresztować pana Gardena - zwrócił się do E.B. Blacka.
      - Być może - odparł wug. - Ale dla porządku musimy przesłuchać pozostałych. Jako organizacja Graczy otrzymujecie nakaz rozwiązania się. Od tej chwili wszelkie zgromadzenia z zamiarem blefowania są nielegalne. Zakaz obowiązywać będzie do chwili zidentyfikowania mordercy Jeromea Luckmana.
      Instynktownie zwrócili się do ekranu wideofonu.
      - Mają prawo. Uprzedzałem was. - Barth wyglądał na zrezygnowanego.
      - Składam protest w imieniu grupy - zwrócił się do policjantów Bill Calumine.
      Hawthorne wzruszył ramionami. Chyba niewiele sobie robił z protestu Caluminea.
      - Natknąłem się na pewną osobliwość - zwrócił się wug do swojego towarzysza. - Zeskanuj zbiorowo pozostałych.
      Hawthorne bez słowa skinął głową. Zaczął krążyć po pokoju, przystając przed każdym po kolei.
      - Owszem - potwierdził, zwracając się do wuga - pan Garden nie jest jedyną osobą, która nie może sobie przypomnieć, co dziś robiła. W sumie sześciu członków grupy wykazuje podobne zaniki pamięci. Pani Remington, pan Gaines, pan Angst, pani Angst, pani Calumine i pan Garden. Każdy z nich ma jakieś luki w pamięci.
      Pete Garden zaskoczony rozejrzał się po pokoju. Wyraz twarzy pozostałej piątki potwierdzał słowa policjanta. Byli w identycznej sytuacji jak on. I, podobnie jak on, sądzili zapewne, że ich sytuacja jest wyjątkowa. Dlatego nie wspominali o niej nikomu.
      - W zaistniałej sytuacji przewiduję trudności w identyfikacji mordercy pana Luckmana - stwierdził Hawthorne. - Jednak morderca niechybnie zostanie wykryty, najwyżej potrwa to dłużej. - Posłał grupie gniewne spojrzenie.
      
      
      W kuchni wynajmowanego przez Grupę mieszkania, Janice Remington z Freyą Gaines parzyła kawę. Pozostali, wraz z dwójką detektywów, nie ruszali się z salonu.
      - Jak zginął Luckman? - spytał Pete Hawthornea.
      - Wygląda na to, że od miotacza igłowego. Oczywiście zostanie poddany sekcji, wtedy będziemy mieli pewność.
      - Cóż to jest, u diabła, ten miotacz? - spytał Jack Blau.
      - Broń przyboczna, pozostałość z czasów wojny. Była konfiskowana, ale wielu członków Sił Zbrojnych nie oddało jej. Co jakiś czas przyłapujemy kogoś na użyciu tzw. igłowca. Strzela promieniem laserowym, wykazuje celność z dużych odległości, pod warunkiem, że nic nie stoi na drodze strzału.
      Wniesiono kawę, Hawthorne przyjął filiżankę i usiadł. Jego towarzysz, wug E.B. Black, podziękował.
      - Panie Hawthorne, kogo zamierza pan zatrzymać? - odezwała się z ekranu wideofonu miniaturowa podobizna radcy Berta Bartha. - Całą szóstkę z defektem pamięci? Chciałbym wiedzieć, bo wkrótce będę musiał się rozłączyć. Mam inne zobowiązania.
      - Możliwe, że zatrzymamy całą szóstkę i puścimy wolno pozostałych. - Hawthorne wyglądał na rozbawionego. - Czy ma pan coś przeciwko temu, panie Barth?
      - Nie mogą mnie aresztować bez oskarżenia - wtrąciła pani Angst.
      - Mogą panią zatrzymać, tak jak każdego, co najmniej na siedemdziesiąt dwie godziny - wyjaśnił Barth. - W celu obserwacji. Mogą wysunąć kilka bardzo ogólnych oskarżeń. Niech się pani lepiej nie stawia, pani Angst. Cokolwiek by mówić, zamordowano człowieka. Sprawa jest poważna.
      - Dzięki za pomoc - zwrócił się do Bartha Bill Calumine z ledwie wyczuwalną ironią. - Chciałbym prosić pana o jedną rzecz: czy mógłby pan przede wszystkim załatwić cofnięcie zakazu zbierania się w celu Gry?
      - Zobaczę, co się da zrobić - odparł Barth. - Potrzebuję trochę czasu. W zeszłym roku podobny przypadek zdarzył się w Chicago. Na mocy tego samego paragrafu rozwiązano grupę na parę tygodni i uczestnicy, naturalnie, wnieśli sprawę do sądu. Jeśli dobrze pamiętam, grupa wygrała, muszę jednak sprawdzić. - Barth rozłączył się.
      - Całe szczęście, że ktoś nas reprezentuje od strony prawnej - zauważyła Jean Blau. Wydawała się zalękniona. Trzymała się blisko męża.
      - Nadal podtrzymuję, że dobrze się stało - odezwał się Silvanus Angst. - Luckman by nas wykończył. - Uśmiechnął się złośliwie do policjantów. - Może ja go zabiłem. Jak panowie twierdzą - nie pamiętam. Szczerze mówiąc, byłbym zadowolony, gdyby to było moje dzieło. - Wyglądało na to, że nic sobie nie robi z policji. Pete poczuł zazdrość.
      - Panie Garden - odezwał się Hawthorne - właśnie przechwyciłem u pana bardzo interesującą myśl. Dzisiaj, z samego rana, został pan ostrzeżony przez kogoś - nie mogę odczytać przez kogo - że jest pan bliski popełnienia aktu przemocy związanego w jakiś sposób z Luckmanem. Mam rację? - Podniósł się i podszedł do Petea. - Czy byłby pan uprzejmy wyraźniej pomyśleć o tym? - zagadnął lekkim tonem.
      - To pogwałcenie moich praw - odparł Pete, żałując, że twarz adwokata zniknęła z ekranu wideofonu; gdy tylko Barth rozłączył się, policjanci zaostrzyli ton. Grupa była teraz wydana na ich pastwę.
      - Nie całkiem - wyjaśnił Hawthorne. - Podlegamy wielu przepisom. Fakt, że pracujemy w parach mieszanych rasowo, ma chronić prawa osób, wobec których prowadzimy dochodzenie. W gruncie rzeczy przez ten układ mamy związane ręce.
      - Czy obaj uważacie rozwiązanie naszej grupy za słuszne? Czy też jest to jego pomysł? - Bill Calumine głową wskazał E.B. Blacka.
      - Na przekór waszym przesądom rasowym w pełni popieram inicjatywę rozwiązania Błękitnawego Lisa - odparł Hawthorne.
      - Tracisz czas, próbując go skłócić z wugiem - zauważył Pete. Było oczywiste, że Hawthorne przywykł do tego rodzaju sytuacji. Możliwe, że stykał się z nimi wszędzie, gdzie pojawiał się z wugiem.
      - Coś mi się nie podoba w postawie Bertha Bartha - stwierdził półgłosem Joe Schilling, zbliżając się do Petea. - Za łatwo się poddaje. Bardziej by się nam przydał porządny, agresywny obrońca.
      - Możliwe - przyznał Pete. Też mu się tak wydawało.
      - Mam adwokata w Nowym Meksyku. Nazywa się Laird Sharp. Od lat spotykamy się na gruncie towarzyskim i zawodowym. Znam dobrze jego styl pracy i wiem, że diametralnie różni się od stylu Bartha. Ponieważ ewidentnie mają zamiar cię zapuszkować, wolałbym, żebyś wziął sobie jego jako obrońcę niż adwokata Caluminea. Jestem pewien, że on cię z tego wyciągnie.
      - Rzecz w tym, że w wielu sytuacjach nadal obowiązuje prawo wojskowe - odparł Pete. Konkordat między Terranami a Tytańczykami ma charakter militarny. Był złej myśli. - Jeśli policja chce nas posadzić, zapewne jej się to uda - powiedział do Schillinga. Coś pachniało tu bardzo brzydko. Coś, co dysponowało nieograniczoną władzą, już wystąpiło przeciwko sześciu członkom grupy, a mógł to być dopiero początek. Skoro to coś potrafiło ich pozbawić najświeższych wspomnień...
      - Zgadzam się z panem, panie Garden - odezwał się wug. E.B. Black. - Sytuacja jest wyjątkowa i niepokojąca. Z czymś podobnym nie spotkaliśmy się jeszcze nigdy. Chroniąc się przed skanowaniem, niektóre osobniki aplikują sobie elektrowstrząsy, usuwając komórki pamięci. Jednak w tym przypadku mamy do czynienia z czymś innym.
      - Skąd pan to może wiedzieć? - zaatakował Stuart Marks. - Może ta szóstka wspólnymi siłami wytrzasnęła skądś aparaturę do elektrowstrząsów; mogli ją sobie załatwić przez byle psychiatrę czy szpital psychiatryczny. Nie ma z tym żadnych problemów. - Spojrzał spode łba na Petea. - Zobacz, co zrobiłeś. Przez ciebie zamknięto naszą grupę! - powiedział wrogo.
      - Przeze mnie? - spytał Pete.
      - Przez waszą szóstkę. - Marks obrzucił ich szybkim spojrzeniem. - Bez wątpienia jeden albo kilku z was zabiło Luckmana. Powinniście się byli wcześniej zainteresować konsekwencjami prawnymi.
      - Nie zabiliśmy Luckmana - zauważyła pani Angst.
      - Skąd ta pewność? - zjeżył się Marks. - Nie możecie sobie tego w żaden sposób przypomnieć. Zgadza się? Więc nie próbujcie upiec dwóch pieczeni naraz: pamiętać, że nie zrobiliście tego, i nie pamiętać, żeście to zrobili.
      - Do diabła, Marks, co cię moralnie uprawnia do tego typu wypowiedzi? - włączył się lodowatym tonem Calumine. - Co to za oskarżanie kolegów z grupy? Nalegałbym, żeby nadal trzymać wspólny front i nie dopuścić do rozbicia w łonie grupy. Jeśli zaczniemy walczyć pomiędzy sobą i oskarżać się nawzajem, umożliwi to policji...
      - Co umożliwi to policji? - spytał łagodnie Hawthorne. - Wytropienie zabójcy? To jest naszym jedynym celem, dobrze wiecie.
      - Nadal nalegałbym, żeby trzymać się razem - Bill Calumine zwrócił się do grupy - bez względu na to, czy ktoś ma uszkodzoną pamięć czy nie. Nadal jesteśmy grupą i wysuwanie oskarżeń należy do policji, a nie do nas. Jeśli to się powtórzy, będę głosował za wykluczeniem cię z grupy - powiedział do Stuarta Marksa.
      - To nielegalne - odparł Marks. - Wiesz o tym. Nadal podtrzymuję to, co powiedziałem. Jedna lub więcej osób z tej szóstki zabiła Luckmana i nie widzę powodu, by ją ochraniać. Oznacza to likwidację naszej grupy. Wykrycie mordercy leży w naszym najlepiej pojętym interesie. Pozwoli nam powrócić do Gry.
      - Ktokolwiek zabił Luckmana, nie zrobił tego dla siebie, lecz dla nas wszystkich. Mógł to być akt jednostkowy i indywidualna decyzja, jednak skorzystaliśmy wszyscy. Ten ktoś działał w naszym wspólnym interesie. Uważam za moralnie odrażające, by członek naszej grupy asystował policji w próbach ujęcia go - drżąc z gniewu, stawił czoło Marksowi Walt Remington.
      - Nie lubiliśmy Luckmana i bardzo się go baliśmy - włączyła się Jean Blau - co nie znaczy, że wysłaliśmy do niego zabójcę, rzekomo w interesie grupy. Zgadzam się ze Stuartem. Powinniśmy współpracować z policją w próbach ustalenia, kto to zrobił.
      - Głosowanie - zarządził Silvanus Angst.
      - Tak jest - poparła go Carol. - Musimy określić naszą politykę. Czy będziemy trzymać wspólny front, czy też indywidualnie kapować na siebie nawzajem? Od razu powiem, za czym sama głosuję: uważam za wysoce naganne, by ktokolwiek z nas...
      - Nie ma pani wyboru, pani Garden - przerwał jej policjant Wade Hawthorne. - Musi pani współpracować z nami. Takie jest prawo. Wolno nam panią do tego zmusić.
      - Wątpię w to - wtrącił Bill Calumine.
      - Skontaktuję się z moim adwokatem w Nowym Meksyku - oświadczył Joe Schilling. Przeszedł przez pokój, włączył wideofon i zaczął wybierać numer.
      
      
      - Czy istnieje jakiś sposób odrestaurowania utraconych wspomnień? - spytała Freya Hawthornea.
      - Nie, jeśli korespondujące komórki mózgu zostały uszkodzone. A do tego doszło, moim zdaniem, w tym przypadku - odparł Hawthorne. - Jest mało prawdopodobne, by sześciu członków Błękitnawego Lisa jednocześnie na tle histerycznym doznało utraty pamięci. - Uśmiechnął się kpiąco.
      - Mój dzień został dosyć starannie zrekonstruowany przez efekt Rushmorea mojego wozu - powiedział Pete - i ani razu nie znalazłem się w pobliżu szpitala psychiatrycznego, w którym mógłbym otrzymać elektrowstrząsy.
      - Zatrzymał się pan przy collegeu stanowym w San Francisco - zauważył Hawthorne. - A ich wydział psychologiczny jest wyposażony w aparaturę do elektrowstrząsów. Mógł je pan tam pobrać.
      - Co z piątką pozostałych?
      - Obwód Rushmorea nie zrekonstruował ich dnia, tak jak w pańskim przypadku. Nawet u pana istnieje sporo luk; znaczna część pańskich dzisiejszych poczynań jest nadal niejasna.
      - Mam Sharpa na wizji - przerwał Joe Schilling. - Chcesz z nim rozmawiać, Pete? Pobieżnie naszkicowałem mu sytuację.
      - Chwileczkę, panie Garden - znienacka włączył się wug, E.B. Black. Naradził się telepatycznie z kolegą, po czym zwrócił się do Petea. - Pan Hawthorne i ja postanowiliśmy nie aresztować nikogo z braku bezpośrednich dowodów, że ktoś z was był zamieszany w zbrodnię. Jednak puścimy was pod warunkiem, że zgodzicie się przez cały czas nosić ze sobą paplę. Spytajcie waszego adwokata, pana Sharpa, czy powinniście przystać na takie warunki.
      - Cóż to jest, u diabła, ta papla? - zdziwił się Schilling.
      - Urządzenie naprowadzające - wyjaśnił Hawthorne. - Będzie nas nieustannie informować, gdzie się znajdujecie...
      - Czy ma właściwości telepatyczne? - chciał wiedzieć Pete.
      - Nie - odparł Hawthorne. - Choć byłoby mi to bardzo na rękę.
      - Słyszałem całą propozycję - odezwał się z ekranu młodzieńczy, przebojowy Laird Sharp - i nie wdając się w szczegóły, pragnę określić ją jako jawne naruszenie praw zainteresowanych.
      - Jak pan uważa - odparł Hawthorne. - Jednak w tej sytuacji będziemy musieli ich zapudłować.
      - Natychmiast ich wyciągnę - zapowiedział Sharp. Następnie zwrócił się do Petea: - Nie pozwólcie, żeby wam przyczepili jakiekolwiek urządzenia monitorujące, a gdybyście odkryli tego rodzaju sprzęt, natychmiast zerwijcie go z siebie. Zaraz do was przylecę. Jestem głęboko przekonany, że wasze prawa są jawnie gwałcone.
      - Decydujesz się na niego? - zapytał Petea Schilling.
      - Tak.
      - Ja... muszę przyznać panu rację. Chyba ma więcej biglu niż Barth - odezwał się Bill Calumine, po czym zwrócił się do grupy: - Składam wniosek, by tego Sharpa wynająć wspólnie.
      Ręce powędrowały w górę. Wniosek został przyjęty.
      - Wobec tego zobaczymy się wkrótce - powiedział Sharp i przerwał połączenie.
      - Porządny gość - skwitował Schilling, siadając z powrotem. Pete czuł się już trochę lepiej. Miłe uczucie mieć kogoś, kto będzie cię bronił.
      Grupa wydawała się mniej zaszokowana. Otrząsali się ze zbiorowego stuporu.
      - Składam wniosek - zapowiedziała Freya. - Proponuję, żebyśmy zdjęli ze stanowiska Billa Caluminea i wybrali na obrotowego kogoś innego, bardziej energicznego.
      - D-dlaczego? - wyjąkał zdumiony Bill Calumine.
      - Ponieważ usiłowałeś nam wcisnąć tego niezgułę, twojego adwokata - odparła. - Tego Berta Bartha, który zgodził się, żeby policja robiła z nami, co zechce.
      - To prawda, mimo to lepiej pozwolić mu dalej być obrotowym, niż napytać sobie nowych kłopotów - odezwała się Jean Blau.
      - Kłopotów, tak czy owak, nie unikniemy. Już jesteśmy w kłopocie - orzekł Pete. - Popieram wniosek Freyi - dodał po namyśle.
      Zaskoczona grupa zaczęła szeptem wymieniać uwagi.
      - Głosowanie - oznajmił głośno Silvanus Angst. - Zgadzam się z Peteem. Głosuję za usunięciem Caluminea - zarżał triumfalnie.
      - Jak mogłeś poprzeć taki wniosek? - spytał ochryple Bill Calumine, patrząc na Petea. - Naprawdę chcesz kogoś bardziej energicznego? Nie uwierzę.
      - Czemu nie? - spytał Pete.
      - Ponieważ - powiedział roztrzęsionym głosem Calumine, pąsowiejąc z gniewu - osobiście masz wiele do stracenia.
      - Co pan przez to rozumie? - spytał detektyw Hawthorne.
      - Pete zabił Jeromea Luckmana - wyjaśnił Calumine.
      - Skąd pan to wie? - zapytał Hawthorne, ściągając brwi.
      - Dziś rano dzwonił do mnie i powiedział, że to zrobi. Wcześnie rano. Gdybyście zeskanowali mnie staranniej, znaleźlibyście tę informację. Nie tkwi zbyt głęboko.
      Hawthorne umilkł na chwilę, jawnie skanując Caluminea, następnie zwrócił się do grupy.
      - Mówi prawdę - powiedział z namysłem. - Posiada w pamięci odpowiednie wspomnienie. Jednak nie miał go wcześniej, kiedy go skanowałem. - Spojrzał pytająco na swego towarzysza, E.B. Blacka.
      - Nie miał - przyznał wug. - Ja też go skanowałem. Ale teraz wyraźnie ma.
      Obaj popatrzyli na Petea.
      
9
      
      - Nie wierzę, Pete, że zabiłeś Luckmana - powiedział Schilling. - Nie wierzę też, że zadzwoniłeś do Billa Caluminea i powiedziałeś mu, że masz taki zamiar. Myślę, że ktoś lub coś manipuluje naszymi umysłami. Tej myśli nie było pierwotnie w umyśle Caluminea, skanowali go obaj. - Zamilkł.
      Znajdowali się w Sądzie Najwyższym w San Francisco. Oczekiwali na przesłuchanie. Minęła godzina.
      - Jak sądzisz, kiedy się tu pojawi Sharp? - spytał Pete.
      - W każdej chwili. - Schilling krążył w kółko. - Calumine z całą pewnością nie kłamie. Jest naprawdę przekonany, że do niego dzwoniłeś.
      Na końcu korytarza zapanował ruch - szybkim krokiem nadchodził Laird Sharp w grubym, błękitnym palcie, z teczką w ręku.
      - Rozmawiałem już z sędzią okręgowym. Wymogłem na nich zmianę oskarżenia z zabójstwa na posiadanie informacji o zabójstwie i świadome ukrywanie jej przed policją. Zwróciłem ich uwagę, że jest pan Posiadaczem, właścicielem terenów w Kalifornii. Można panu zaufać i wypuścić pana za kaucją. Zaraz przyjdzie tu odpowiedni urzędnik i uwolni pana.
      - Dziękuję - odparł Pete.
      - To moja robota - stwierdził Sharp. - W końcu płaci mi pan. Jak rozumiem, mieliście w grupie zmianę przywódcy. Kto jest teraz, po Caluminie, waszym obrotowym?
      - Moja ostatnia partnerka, Freya Garden Gaines - odparł Pete.
      - Ostatnia partnerka czy ostra panterka? - Sharp przyłożył dłoń do ucha, jakby fatalnie słyszał. - Wracając jednak do kwestii najistotniejszej, czy potrafi pan ustawić grupę tak, by złożyła się na moje wynagrodzenie? Czy jest pan sam jeden?
      - To nieistotne - powiedział Schilling. - W każdym wypadku pokryję koszta wynajęcia pana.
      - Pytam się - wyjaśnił Sharp - ponieważ moja pensja będzie się różnić w zależności od tego, czy jest to jedna osoba czy grupa. - Spojrzał na zegarek. - No dobrze, odwalimy to przesłuchanie i formalności kaucji, a potem pójdziemy gdzieś na filiżankę kawy pomówić o sytuacji.
      - Świetnie - skinął głową Schilling. - Mamy właściwego człowieka - zwrócił się do Petea. - Bez Lairda siedziałbyś tutaj z oskarżeniem wykluczającym wyjście za kaucją.
      - Wiem - odparł Pete z napięciem.
      
      
      - Pozwól, że cię spytam wprost - rzucił Laird Sharp przez stół do Petea. - Czy zabiłeś Jeromea Szczęściarza Luckmana?
      - Nie wiem - odparł Pete i wyjaśnił dlaczego.
      - Sześć osób, mówi pan? - jęknął Sharp. - Na litość boską, co się tutaj dzieje? A więc mógł go pan zabić. Pan czy jeden z tamtych, czy kilku, czy nawet wszyscy. - Obracał w palcach kostkę lodu. - Mam dla pana niedobrą wiadomość. Wdowa po Luckmanie, Dotty, wywiera wielkie naciski na policję, by sfinalizować sprawę. To znaczy, że będziecie w trybie przyspieszonym sądzeni o zabójstwo, i to przed sądem wojskowym... To ten przeklęty Konkordat. Nigdy się z niego nie wypłaczemy.
      - Rozumiem - powiedział Pete. Czuł się zmęczony.
      - Policja przekazała mi kopię raportu złożonego przez oficera śledczego - powiedział Sharp, sięgając do teczki. - Muszę jeszcze pociągnąć parę sznurków, ale oto on. - Wyjął z teczki opasły dokument. Odsunął filiżankę z kawą, by rozłożyć papiery na stole. - Już go przejrzałem. Ten cały E.B. Black znalazł w pańskiej pamięci spotkanie z niejaką Patricia McClain, która powiedziała panu, że jest pan bliski popełnienia aktu przemocy, który będzie miał coś wspólnego ze śmiercią Luckmana.
      - Niedokładnie - poprawił Pete. - Który będzie miał coś wspólnego z Luckmanem oraz śmiercią. To nie całkiem to samo.
      Prawnik spojrzał na niego spod oka.
      - Święta prawda, Garden. - Powrócił do dokumentu.
      - Panie radco - wtrącił się Schilling - oni nie mają prawdziwego haka na Petea. Z wyjątkiem podrobionego wspomnienia tego całego Caluminea...
      - Nie mają nic - skinął głową Sharp - poza amnezją, na którą jednak cierpi pięciu innych członków grupy. Rzecz w tym jednak, że będą niuchać, wychodząc z założenia, że jest pan winien. Spróbują znaleźć coś na pana. Przy takim nastawieniu mogą się doszukać Bóg wie czego. Twierdzi pan, że według pańskiego auta lądował pan dzisiaj w Berkeley... w pobliżu miejsca, gdzie zatrzymał się Luckman. Nie wie pan, po co, ani nie wie pan, czy się pan z nim spotykał. Rany boskie, Garden, mógł pan go świetnie zabić. Ale dla dobra pańskiej sprawy zakładamy, że pan tego nie zrobił. Czy jest ktoś konkretny, kogo pan podejrzewa, a jeśli tak, to kto by to był?
      - Nie ma takiej osoby - odparł Pete.
      - Tak się akurat składa - dodał Sharp - że słyszałem co nieco o adwokacie pana Caluminea, Bercie Barthu. To znakomity człowiek. Niesłusznie zdymisjonowaliście Caluminea z powodu Bartha. Barth ma skłonność do ostrożności, ale jak raz uderzy, nic go nie powstrzyma.
      Pete i Schilling spojrzeli po sobie.
      - Tak czy owak - podjął Sharp - kości zostały rzucone. Myślę, że najlepsze, co mógłby pan zrobić, panie Garden, to złapać swoją psioniczna przyjaciółkę Pat McClain i dowiedzieć się, co dziś robiła i co wyczytała w pańskich myślach, kiedy był pan z nią.
      - W porządku - zgodził się Pete.
      - Pójdziemy do niej zaraz? - spytał Sharp, wkładając dokument do teczki. Wstał. - Jest dopiero dziesiąta. Mamy szansę złapać ją, zanim pójdzie do łóżka.
      - Jest pewien problem. - Pete wstał również. - Ona ma męża, którego nigdy nie widziałem. Nie wiem, czy mnie pan rozumie.
      - Rozumiem - skinął głową Sharp. - Może będzie wolała przylecieć do nas, do San Francisco? - dodał po chwili zastanowienia. - Zadzwonię do niej. Gdyby nie chciała, co by pan proponował?
      - Nie twoje mieszkanie - powiedział Schilling. Jest tam Carol. - Spojrzał chmurnie na Petea. - Mam własne mieszkanie. Już tego nie pamiętasz, ale wyszukałeś je dla mnie w twojej aktualnej posiadłości, San Anselmo, jakieś dwie mile od twojego mieszkania. Jeśli chcesz, zadzwonię do Pat McClain - z pewnością mnie pamięta. Wraz z Alem, swoim mężem, kupowali u mnie płyty Jussi Bjoerling. Zaproponuję, żebyśmy spotkali się w moim mieszkaniu.
      - Świetnie - powiedział Pete.
      Joe Schilling poszedł na tyły restauracji skorzystać z wideofonu.
      - Miły gość - powiedział Sharp do Petea, kiedy zostali sami.
      - Owszem - potaknął Pete.
      - Sądzi pan, że to on zabił Luckmana?
      Pete zbaraniał. Zaprzeczył gwałtownie. Posłał swojemu obrońcy zdumione spojrzenie.
      - Proszę się nie niepokoić - powiedział łagodnie Sharp. - Byłem po prostu ciekaw. Pan jest moim klientem, panie Garden. Z tej perspektywy wszyscy są o wiele bardziej podejrzani od pana, nawet Joe Schilling, którego znam od osiemdziesięciu pięciu lat.
      - Jest pan gerem? - zdumiał się Pete. Sharp był tak energiczny, że Pete nie dawał mu więcej niż czterdzieści, pięćdziesiąt lat.
      - Owszem, należę, jak pan, do geriatrycznych. Mam sto piętnaście lat. - Zasępiony gniótł opakowanie zapałek. - Schilling mógł to zrobić, nienawidził Luckmana od lat. Sam pan wie, jak go Luckman załatwił.
      - Czemu miałby czekać aż do teraz?
      - Schilling przyleciał tu raz jeszcze zagrać z Luckmanem. Zgadza się? - Sharp posłał Peteowi znaczące spojrzenie. - Był pewien, że wygrałby z Luckmanem, gdyby tylko miał szansę, powtarzał to sobie każdego dnia, od kiedy Luckman go wykończył. Może Joe przyjechał tutaj, nastawiony na walkę z twoją grupą z Luckmanem, i nagle stracił pewność siebie... w ostatniej chwili, kiedy przyszło co do czego, odkrył, że nie potrafi dołożyć Luckmanowi, a w każdym razie, że się tego boi.
      - Rozumiem - stwierdził Pete.
      - Tak więc znalazł się w bardzo niewygodnej pozycji. Miał zagrać i zwyciężyć z Luckmanem - nie tylko we własnym imieniu, ale i swoich przyjaciół... a wiedział po prostu, że nie jest do tego zdolny. Nie pozostało mu więc nic innego, jak... - Urwał, gdyż Schilling wracał do stolika przez pustą prawie salę restauracyjną. W każdym razie jest to inspirująca teoria - dorzucił i zwrócił się do nadchodzącego Schillinga.
      - Jaka interesująca teoria? - spytał Joe, siadając.
      - Taka, że pewna niewiarygodnie potężna instytucja wkroczyła do akcji, manipulując umysłami członków Błękitnawego Lisa i przeobrażając w kolektywne narzędzie do swoich celów.
      - Brzmi to nieco patetycznie, ale generalnie mam podobne odczucia, o czym wspominałem Peteowi.
      - Co powiedziała Pat McClain? - spytał Pete.
      - Spotka się z nami tutaj. Możemy zamówić sobie po jeszcze jednej filiżance kawy, zajmie jej to co najmniej kwadrans. Była już w łóżku.
      Pół godziny później do restauracji wkroczyła Pat McClain, w lekkim trenczu, spodniach i pantoflach na płaskim obcasie. Podeszła do stolika.
      - Cześć, Pete - powitała Gardena. Była blada, źrenice miała nienaturalnie rozszerzone. - Witam pana, panie Schilling - zwróciła się do Joe. - I... - Siadając, zmierzyła bacznym spojrzeniem Sharpa. - Jak pan wie, jestem telepatką, panie Sharp. Tak, wyczytałam, że pan wie. Jest pan adwokatem Petea.
      Ciekawe, na ile - i czy w ogóle - telepatyczne zdolności Pat mogą mi w obecnej sytuacji pomóc, pomyślał Pete. Mam zaufanie do Sharpa, jednak w najmniejszym stopniu nie podzielam jego podejrzeń wobec Joe Schillinga.
      - Zrobię, co w mojej mocy, żeby ci pomóc, Pete - odparła, patrząc na niego Pat. - Mówiła cichym, lecz stanowczym głosem. Była opanowana, gdzieś ulotniła się panika sprzed paru godzin. - Nie pamiętasz nic z tego, co zaszło między nami dziś po południu?
      - Nie.
      - Cóż, szło nam zaskakująco dobrze jak na to, że jesteśmy w związkach małżeńskich z zupełnie innymi osobami.
      - Czy podczas waszego popołudniowego spotkania Pete miał jakieś myśli na temat Szczęściarza Luckmana? - spytał Sharp.
      - Owszem. Gorąco życzył mu śmierci.
      - A więc nie wiedział, że Luckman nie żyje? - wtrącił Joe.
      - To prawda? - spytał Sharp.
      Pat skinęła głową.
      - Potwornie się bał. Czuł, że... - zawahała się. - Czuł, że Luckman znów, jak przed laty, wygra z Joe. Próbował uciec, zdystansować się psychicznie wobec całej tej sytuacji.
      - Rozumiem, że w żaden sposób nie planował zabić Luckmana - podsumował Sharp.
      - Nie.
      - Gdyby się okazało, że Luckman zginął koło wpół do drugiej, to Pete byłby czysty? - spytał Schilling.
      - Raczej tak - odparł Sharp. - Czy zgodziłaby się pani zaświadczyć o tym w sądzie? - zwrócił się do Pat.
      - Tak - potwierdziła.
      - Mimo że jest pani mężatką?
      Po namyśle potaknęła znowu.
      - A czy dałaby się pani zeskanować policyjnym telepatom?
      - O Boże - wzdrygnęła się.
      - Czemu nie? - nalegał Sharp. - Mówi pani przecież prawdę, zgadza się?
      - T-tak. Ale... - Machnęła ręką. - To jeszcze nie wszystko. Są różne sprawy osobiste.
      - Co za ironia - skwitował cierpko Sharp. - Jako telepatka od urodzenia skanuje pani cudze intymne myśli, a teraz, kiedy ma się pani sama powierzyć innemu telepacie...
      - Pan nic nie rozumie! - przerwała Pat.
      - Ja rozumiem - powiedział Schilling. - Miała pani dziś z Peteem schadzkę. Macie romans, prawda? Ani pani mąż, ani żona Petea nie mogą się o tym dowiedzieć. To jest życie, sama pani wie. Jeśli pozwoli się pani zeskanować policyjnym telepatom, ma pani szansę uratować życie Petea. Czy to dla pani zbyt wygórowana cena? A może pani kłamie i boi się, że prawda wyjdzie na jaw?
      - Mówię prawdę - odparła gniewnie Pat, miotając błyskawice z oczu - ale nie mogę poddać się skanningowi policyjnych telepatów. I tyle. Przykro mi - zwróciła się do Petea. - Może kiedyś dowiesz się, czemu. Nie ma to nic wspólnego ani z tobą, ani z moim mężem. Zresztą, nie mamy nic do ukrywania - spotkaliśmy się, pospacerowaliśmy, zjedliśmy lunch i odleciałeś.
      - Joe - olśniło Sharpa - ta dziewczyna jest ewidentnie zamieszana w coś nielegalnego. Policyjny skanning by ją załatwił.
      Pat milczała, ale wyraz jej twarzy potwierdzał słowa adwokata.
      W co też takiego mogła być zamieszana, zachodził w głowę Pete. Dziwne... nigdy by jej o to nie podejrzewał. Pat McClain wydawała się zbyt samotna, zbyt zamknięta w sobie.
      - Pozory niekiedy mylą - powiedziała, przechwytując jego myśli.
      - Tak więc nie da się pani namówić do złożenia zeznań na korzyść Petea, choć ma pani dowody, że nie wiedział o śmierci Luckmana? - Wbił w nią skupione spojrzenie.
      - W telewizji mówili dzisiaj, że Luckman zginął prawdopodobnie dość późno, koło kolacji. Tak więc - wzruszyła ramionami - moje świadectwo i tak nie na wiele by się Peteowi przydało.
      - Słyszeliście tę wiadomość? - spytał Sharp. - Dziwna sprawa. Bo ja też o tym słyszałem, lecąc tutaj z Nowego Meksyku. Ale, jeśli wierzyć Natsowi Katzowi, pora śmierci Luckmana nie jest do końca pewna.
      Zapadła cisza.
      - Wielka szkoda - przemówił kwaśno Sharp - że nie możemy czytać w pani umyśle, pani McClain, tak jak pani może czytać w naszych. Moglibyśmy się dowiedzieć niejednego.
      - Nats Katz to błazen - obruszyła się Pat. - Zresztą nie jest spikerem w wiadomościach, tylko piosenkarzem i disc jockeyem. W jego tak zwanych małych newsach zdarzają się sześciogodzinne opóźnienia. - Pewną dłonią wyjęła papierosa i zapaliła. - Wyjdźcie na ulicę i kupcie byle dziennik, choćby popołudniowe wydanie Chronicie. Tam to powinno być.
      - To i tak bez znaczenia - przerwał Sharp. - Ponieważ tak czy owak nie ma pani zamiaru świadczyć na korzyść mojego klienta.
      - Wybacz - zwróciła się do Petea.
      - Jak nie chcesz zeznawać, to nie zeznawaj, do cholery! - Mimo to coś kazało mu wierzyć jej, że porę śmierci Luckmana szacowano na późniejszą.
      - W jakąż to nielegalną działalność mogła uwikłać się tak piękna kobieta jak pani? - zagadnął Sharp.
      Pat nie odpowiedziała.
      - Można by o tym napomknąć tu i ówdzie. - Sharp wycelował palec w Pat. - A wtedy władze zapragną zeskanować panią bez względu na to, czy odmówi pani zeznań czy nie.
      - Niech jej pan da spokój - odezwał się Pete.
      - Jak pan uważa - wzruszył ramionami bez przekonania Sharp.
      - Dzięki, Pete - powiedziała Pat. Paliła w milczeniu.
      - Mam do pani prośbę, pani McClain - podjął po przerwie Sharp. - W myślach pana Gardena zapewne dogrzebała się już pani do informacji, że pięciu innych członków Błękitnawego Lisa również wykazuje oznaki amnezji na temat dzisiejszych poczynań.
      - Owszem - potwierdziła Pat.
      - Bez wątpienia będą próbowali ustalić, podobnie jak Pete, co robili, a czego nie robili, indagując obwody Rushmorea i inne urządzenia tego typu. Czy zechciałaby nam pani pomóc, skanując wspomnianą piątkę jutro czy pojutrze, aby uzyskać informacje o tym, czego się dowiedzieli?
      - Po co? - zdumiał się Joe.
      - Nie wiem, po co - odparł Sharp. - I nie będę wiedział, póki mi nie dostarczy tych informacji. Ale - zawahał się, przygryzając z determinacją wargę - chciałbym wiedzieć, czy drogi tej szóstki przecięły się w jakimś punkcie w ciągu dnia? W odcinku czasu objętym obecnie amnezją.
      - Zdradź nam swoją hipotezę roboczą - zaproponował Joe.
      - Nie wykluczam, że cała szóstka działała w zmowie, jako części składowe wspólnego, dalekosiężnego planu. Plan mógł zostać ukuty w przeszłości i również wykasowany z pomocą elektrowstrząsów.
      - Ale przecież do ostatniej chwili nie wiedzieli, że Szczęściarz Luckman się tu zjawi - skrzywił się Joe Schilling.
      - Śmierć Luckmana mogła być tylko przejawem szerszej strategii - wyjaśnił Sharp. - Jego obecność tutaj mogła przeszkodzić w urzeczywistnieniu szerszego planu. Co pan na to? - Spojrzał z ukosa na Petea.
      - Powiedziałbym, że rzeczywistość jest chyba mniej zawiła, niż pan zakłada.
      - Możliwe. Ale z jakichś powodów konieczne było dziś obezwładnienie umysłów sześciu osób, kiedy na zdrowy rozum powinny wystarczyć dwie czy trzy osoby. Moim zdaniem, już dwie osoby, oprócz mordercy, wystarczająco komplikowałyby śledztwo. Jednak mogę się mylić. Ktoś, kto za tym stoi, może po prostu rozgrywać całość z zachowaniem maksymalnej ostrożności.
      - Mistrz Gry - rzucił Pete.
      - Słucham? - nie zrozumiał Sharp. - Ach, tak. Blef, czyli gra, w którą pani McClain nigdy nie zagra z powodu nadmiernych zdolności. Gra, która kosztowała Joe Schillinga status Posiadacza, a Luckmana życie. Czy to zabójstwo nie osładza trochę pani rozgoryczenia, pani McClain? Może nie jest pani aż tak wszystko jedno?
      - Skąd pan to wie? - zdumiała się Pat. - Co panu pozwala mówić o moim rozgoryczeniu? Dziś wieczór spotykamy się po raz pierwszy, prawda? Czyżby moje rozgoryczenie było aż tak powszechnie znane?
      - Wszystko jest w tej teczce. - Sharp poklepał skórzany bok teczki. - Policja wyciągnęła to z umysłu Petea. - Uśmiechnął się do Pat. - A teraz pozwoli pani, że ją o coś spytam, pani McClain. Czy jako osoba psioniczna kontaktuje się pani z bardzo wieloma psionikami?
      - Czasami.
      - Czy zna pani z własnych doświadczeń zakres możliwości psionicznych? Na przykład, wiemy wszyscy o istnieniu telepatów, przewidzów, psychokinetyków. Co jednak z rzadszymi uzdolnieniami? Czy istnieje, powiedzmy, podklasa zdolności Psi, która umożliwiałaby wymianę treści psychiki ludzkiej? Rodzaj mentalnej psychokinezy?
      - Na tyle, na ile się orientuję - nie.
      - Rozumie pani moje pytanie?
      - Owszem. - Skinęła głową. - Jednak przy całej mojej wiedzy, niewątpliwie ograniczonej, nie istnieją zdolności Psi, które odpowiadałyby za amnezję sześciu członków Błękitnawego Lisa ani za zmianę wspomnień Billa Caluminea o tym, co mu powiedział lub nie powiedział Pete.
      - Mówi pani, że pani wiedza jest ograniczona. - Sharp omiótł Pat badawczym spojrzeniem. - Teoretycznie jest więc możliwe istnienie takiego talentu czy też osobnika o takich zdolnościach psionicznych?
      - Czemuż jakiś psionik miałby chcieć zabijać Luckmana? - zdziwiła się Pat.
      - Czemu ktokolwiek miałby tego chcieć? - podjął Sharp. - A jednak ktoś to zrobił.
      - Tak, ale to był ktoś z Błękitnawego Lisa. Oni mieli powody.
      - Członkowie grupy Błękitnawy Lis absolutnie nie wyglądają na zdolnych do uszkodzenia pamięci sześciu osób i spreparowania wspomnień siódmej.
      - Czy takie zdolności w ogóle występują? - spytała Pat.
      - Owszem. W czasie wojny obie strony posługiwały się tego typu technikami. Ich tradycja sięga połowy dwudziestego wieku i sowieckich praktyk prania mózgu.
      - To straszne - zadrżała Pat. - Jeden z najgorszych okresów w naszej historii.
      W drzwiach restauracji pojawił się automatyczny gazeciarz z najświeższym wydaniem Chronicie.
      - Dodatek nadzwyczajny w sprawie morderstwa Luckmana! - krzyczał efekt Rushmorea. Byli jedynymi gośćmi w restauracji. Homotropiczny automat skierował się ku nim, nawołując beczącym głosem. - Nowe, zaskakujące fakty ujawnione w trakcie dochodzenia prowadzonego przez obwody własne Chronicie. Nie znajdziecie ich ani w Examiner, ani w News-Call-Bulletin. - Machnął im przed oczyma gazetą.
      Sharp wyjął monetę i wrzucił do otworu w automacie, który niezwłocznie wydał mu egzemplarz, po czym wytoczył się z restauracji na ulicę w poszukiwaniu kolejnych istot ludzkich.
      - Co piszą? - spytała Pat czytającego artykuł Sharpa.
      - Miała pani rację - potwierdził Sharp. - Przyjmuje się, że zgon nastąpił późnym popołudniem. Krótko przed tym, jak pani Garden znalazła ciało w samochodzie. Winien jestem pani przeprosiny.
      - Może Pat jest również przewidzem? - zasugerował Joe Schilling. - Kiedy wam o tym mówiła, gazeta jeszcze nie wyszła. Przewidziała wydanie, zanim się pojawiło. W branży dziennikarskiej mogłaby zrobić furorę.
      - Niezbyt śmieszne - skwitowała Pat. - Właśnie dlatego Psi stają się tak cyniczni, nikt nam nigdy nie ufa.
      - Chodźmy gdzieś, gdzie można dostać drinka - zaproponował Joe Schilling. - Gdzie tutaj, nad Zatoką, macie jakiś porządny bar? - spytał Petea. - Jako wytworny, cywilizowany i kosmopolityczny mężczyzna musisz się orientować.
      - Możemy pójść do Blind Lemon w Berkeley - zaproponował Pete. - Ma prawie dwieście lat. Czy może powinienem trzymać się z dala od Berkeley? - spytał Sharpa.
      - Nie ma powodów. Nie ma obaw, że zderzy się pan przy barze z Dotty Luckman. Nie narozrabiał pan tu chyba w Berkeley?
      - Nie.
      - Muszę już iść do domu. Do widzenia. - Pat McClain wstała od stolika.
      - Dzięki, że przyjechałaś - mruknął Pete, odprowadzając Pat do samochodu.
      Pośród nocy stała przy samochodzie, czubkiem pantofla depcząc na chodniku niedopałek.
      - Pete - powiedziała nagle - nawet jeśli zabiłeś Luckmana, albo pomogłeś go zabić, ja wciąż chciałabym cię lepiej poznać. Dziś po południu to był dopiero wstęp do znajomości. Bardzo cię lubię. - Posłała mu uśmiech. - Co za wariactwo. Wy, Gracze, wszystko bierzecie tak poważnie. Gotowi jesteście, przynajmniej niektórzy z was, zabić z tego powodu. Może dobrze, że musiałam się z tego wycofać. Może dobrze, że trzymam się od tego z dala. - Wspięła się na palce i ucałowała go. - Do zobaczenia. Zawideofonuję, kiedy będę mogła.
      Patrzył, jak jej samochód, mrugając czerwonymi światełkami, gwałtownie wzbija się w nocne niebo.
      W co też może być zamieszana, zachodził w głowę, wracając do restauracji. Nigdy mi nie powie. Może uda mi się coś wyciągnąć od dzieci. Z jakichś powodów bardzo mu na tej wiadomości zależało.
      - Nie ufasz jej - stwierdził Joe Schilling, gdy wrócił do stolika. - Co za pech. Mam wrażenie, że jest z gruntu uczciwą osobą, Bóg jeden wie jednak, w co się wplątała. Chyba słusznie jesteś podejrzliwy.
      - Nie jestem podejrzliwy, jestem zaniepokojony.
      - Psionicy różnią się od nas - zauważył Sharp. - Trudno to sprecyzować, nie mam na myśli ich zdolności. Ta dziewczyna... - Potrząsnął głową. - Byłem pewien, że kłamie. Mówi pan, że od kiedy jest pańską kochanką, panie Garden?
      - Nie jest - odparł Pete. Przynajmniej tak sądził. Wielka szkoda. Nie móc przypomnieć sobie czegoś takiego, nie mieć pewności w takiej sprawie.
      - Nie wiem, czy powinienem panu życzyć szczęścia, czy też nie - powiedział w zadumie Laird Sharp.
      - Niech mi pan życzy szczęścia. Zawsze je mogę wykorzystać w innej dziedzinie.
      - Nazwijmy to tak - podsumował Schilling z ironicznym uśmiechem.
      Po powrocie do mieszkania w San Rafael Pete Garden zastał Carol przy oknie, zapatrzoną niewidzącym wzrokiem przed siebie. Ledwie odpowiedziała na jego przywitanie; mówiła głosem odległym, stłumionym.
      - Sharp mnie uwolnił za kaucją - powiedział Pete. - Oskarżyli mnie o...
      - Wiem. - Skinęła głową, stojąc z założonymi rękami. - Byli tutaj. Dwaj detektywi, Hawthorne i Black. Mutt i Jeff, tylko nie mogę odgadnąć, który jest towarzyski, a który nieprzystępny. Obaj sprawiają wrażenie nieprzystępnych.
      - Czego chcieli?
      - Przeszukali mieszkanie. Mieli nakaz. Hawthorne powiedział mi o Pat.
      Pete milczał chwilę.
      - To niedobrze - powiedział wreszcie.
      - Ja uważam, że dobrze. Teraz oboje wiemy, na czym stoimy w naszym związku. Nie potrzebujesz mnie w Grze, masz Joe Schillinga. Tutaj też mnie nie potrzebujesz. Wracam do mojej grupy. Klamka zapadła. - Skinęła w stronę drzwi sypialni. Zauważył na łóżku dwie walizki. - Może mógłbyś mi pomóc znieść je do samochodu?
      - Wolałbym, żebyś została.
      - Na pośmiewisko?
      - Nikt się z ciebie nie śmieje.
      - Oczywiście, że tak. Cały Błękitnawy Lis śmieje się ze mnie albo będzie się śmiał. W dodatku będzie o nas w gazetach.
      - To możliwe. - Nie pomyślał o tym.
      - Gdybym nie znalazła ciała Luckmana, nie dowiedziałabym się o Pat. A gdybym się nie dowiedziała o Pat, próbowałabym, zapewne z powodzeniem, być dobrą żoną dla ciebie. Więc możesz obwiniać tego, kto zabił Luckmana, o rozbicie naszego małżeństwa.
      - Może właśnie po to to zrobili. Zabili Luckmana.
      - Wątpię. Nasze małżeństwo nie jest chyba aż tak ważne. Ile żon miałeś w sumie?
      - Osiemnaście.
      - Ja miałam piętnastu mężów. Razem - trzydzieści trzy kombinacje męsko-damskie. I całkowity brak tak zwanego szczęścia.
      - Kiedy ostatni raz zagryzłaś króliczka? Uśmiechnęła się słabo.
      - Żuję je bez przerwy. Ale o nas i tak się nie dowiemy. Za wcześnie.
      - Mogłabyś użyć tych nowych zachodnioniemieckich testów. Czytałem o nich. Wykrywają zapłodnienie nawet po godzinie.
      - Coś takiego! Nie mam ich, nie wiedziałam nawet o ich istnieniu.
      - Znam nocną aptekę w Berkeley. Polećmy tam i kupmy opakowanie nowych króliczków.
      - Po co?
      - Zawsze jest szansa, możliwość. A gdyby nam dopisało szczęście, zmieniłabyś decyzję.
      - Dobrze - zgodziła się. - Weź obie walizki do samochodu, polecimy do nocnej apteki. I, jeśli jestem w ciąży, wrócę do ciebie. A jeśli nie, pożegnamy się.
      - Zgoda. - Co mógł powiedzieć innego? Nie mógł jej przecież zmusić, żeby została.
      - Chciałbyś, żebym została? - spytała, kiedy znosił dwie ciężkie walizki na dół.
      - Tak.
      - Dlaczego?
      Nie umiał powiedzieć.
      - No bo...
      - Nieważne. - Wsiadła do swojego samochodu. - Leć za mną. Nie mam ochoty lecieć z tobą, Pete.
      Leciał więc nad San Rafael po smudze zostawianej przez jej tylne światła. Targała nim melancholia. Cholerne gliny. Robili, co mogli, żeby skłócić grupę, a potem wygarnąć ich po jednym. Nie miał jednak pretensji do pary policjantów, miał żal do siebie. Carol i tak dowiedziałaby się o wszystkim w ten czy inny sposób.
      Zbyt wiele wziąłem na siebie, skonstatował. Teraz wszystko wymyka mi się z rąk. Carol niewątpliwie oberwało się parę razy, od kiedy dołączyła do Błękitnawego Lisa. Najpierw pojawił się Luckman, potem ja sprowadziłem Schillinga, żeby zajął jej miejsce przy planszy, potem ciało Luckmana znalazło się w jej samochodzie, wreszcie to. Nic dziwnego, że chce wyjechać.
      Po co miałaby zostać? Próbował znaleźć jeden przyzwoity powód, dla którego miałaby zostać.
      Nie znalazł.
      Przelecieli nad Zatoką i zaczęli opadać na pusty parking apteki. Carol nieco go wyprzedziła. Czekała teraz, aż Pete wyjdzie z auta i podejdzie do niej.
      - Ładna noc - odezwała się. - Więc to tutaj mieszkałeś. Co za szkoda, że straciłeś Berkeley. Pomyśl tylko, Pete, gdybyś nie stracił Berkeley, nigdy bym cię nie poznała.
      - No - zgodził się. Po pochyłym podjeździe wchodzili do apteki. - I to, i wiele innych rzeczy nigdy by się nie zdarzyło.
      Powitał ich efekt Rushmorea apteki. Byli jedynymi klientami.
      - Dobry wieczór pani i panu. W czym mógłbym państwu pomóc? - Usłużny, mechaniczny głos płynął z setki głośników ukrytych w wielkim, oświetlonym pomieszczeniu. Cała konstrukcja skupiła się na ich dwójce.
      - Czy wiesz coś o nowych błyskawicznych króliczkach? - spytała Carol.
      - Tak, proszę pani - odparła skwapliwie apteka. - Najnowsza rewolucja w farmacji, z A.G. Chemie w Bonn. Zaraz podam. - Z otworu na końcu szklanego kontuaru wypadł pakiet; zatrzymał się tuż przed nimi. Pete podniósł go. - Cena nie uległa zmianie.
      Pete zapłacił aptece. Wyszli z Carol na ciemny, opustoszały parking.
      - To wszystko tylko dla nas - powiedziała Carol. - To ogromne miejsce z tysiącem świateł i gdaczącym obwodem Rushmorea. Apteka dla nieboszczyków. Apteka widmo.
      - Co ty gadasz? - obruszył się Pete. - To apteka jak najbardziej dla żywych. Sęk tylko w tym, że nie ma dosyć żywych.
      - Może mamy o jednego więcej - zażartowała Carol. Wyjęła pasek króliczka z pakietu, odwinęła z papierka, włożyła między równe, białe zęby i zagryzła. - Na jaki kolor ma się zmienić? - Próbowała obejrzeć test. - Taki jak dawniej?
      - Biały na minus, zielony na plus.
      W półmroku parkingu trudno było cokolwiek powiedzieć.
      Carol otwarła drzwi swojego samochodu. W świetle lampki pod kopułą obejrzała pasek testu.
      Pasek był zielony.
      Podniosła wzrok na Petea.
      - Jestem w ciąży. Mieliśmy szczęście - powiedziała ponuro. Jej oczy wypełniły się łzami, odwróciła wzrok. - Niech to diabli. - Głos jej się łamał. - Pierwszy raz w życiu i do tego z mężczyzną, który już... - Umilkła, oddychając ciężko. Martwe spojrzenie wbiła w nocne niebo za plecami Petea.
      - Powinniśmy to uczcić! - oświadczył.
      - Naprawdę? - Zajrzała mu w twarz.
      - Musimy włączyć radio i nadać wiadomość na cały świat!
      - No tak - zgodziła się. - Racja. Taki jest zwyczaj. Ale nam będą zazdrościć. O rany!
      Pete wsunął się do jej samochodu. Wcisnął klawisz nadajnika na alarm na wszystkich pasmach.
      - Hej tam, słyszycie nas? - wykrzyknął. - Mówi Pete Garden z Błękitnawego Lisa w Carmel w Kalifornii. Carol Holt Garden i ja jesteśmy raptem dzień z kawałkiem po ślubie. Dziś w nocy spróbowaliśmy zachodnioniemieckich króliczków nowego typu...
      - Obym się nigdy nie urodziła - powiedziała Carol.
      - Obyś się nigdy co? - Spojrzał na nią z niedowierzaniem. - Oszalałaś? To najważniejsze wydarzenie w naszym życiu! Zwiększyliśmy liczebność populacji! Wyrównaliśmy śmierć Luckmana, zrównoważyliśmy ją, rozumiesz? - Chwycił ją za rękę i ścisnął, aż jęknęła. - Niech pani powie coś do sitka, pani Garden.
      - Życzę wam wszystkim szczęścia, które nas dzisiaj spotkało.
      - Dobrze mówi! - wrzasnął do mikrofonu. - Wszystkim, każdemu z was, którzy nas teraz słuchacie!
      - Więc teraz zostaniemy razem - powiedziała cicho.
      - Tak. Jasne. Tak się przecież umówiliśmy.
      - A co z Patricia McClain?
      - Wszyscy mogą iść w diabły, z wyjątkiem ciebie - odparł. - Z wyjątkiem ciebie, mnie i dzidziusia. Uśmiechnęła się leciutko.
      - W porządku. Wracamy.
      - Myślisz, że możesz prowadzić? Zostawimy twój samochód tutaj i razem polecimy moim. Ja będę prowadził. - Szybko przełożył walizki Carol, po czym wziął ją pod rękę i zaprowadził do swojego wozu. - Siądź i zrelaksuj się. - Pomógł jej wsiąść i zapiął porządnie pas.
      - Pete - spytała - zdajesz sobie sprawę, co to znaczy z punktu widzenia Gry? - Pobladła. - Każdy akt własności w puli należy do nas. Ale na razie nie ma Gry! Nie ma żadnych aktów w żadnej puli z powodu zakazu policji. Ale coś się nam na pewno należy. Musimy przejrzeć Reguły Gry.
      - Uhm - odparł, słuchając jej jednym uchem. Skoncentrowany, kierował swój samochód w niebo.
      - Pete, może odzyskasz Berkeley?
      - Nie ma szans. Była już następna runda, ta, którą rozegraliśmy wczoraj wieczór.
      - Racja. - Skinęła głową. - Chyba będziemy musieli zwrócić się po interpretację do Komisji Reguł na Satelicie Jot.
      Szczerze mówiąc, w tej chwili Gra mało go obchodziła. Myśl o dziecku, synku albo córeczce... przysłaniała w jego umyśle całą resztę, nawet ostatnie wydarzenia, przyjazd Luckmana, jego śmierć i rozwiązanie grupy.
      Szczęście, po tylu latach. Miał sto pięćdziesiąt lat. Po niezliczonych próbach i porażkach niezliczonych kombinacji.
      Z Carol na sąsiednim siedzeniu leciał nad ciemną Zatoką do ich wspólnego apartamentu w San Rafael.
      Po przylocie, ledwie weszli po schodach na górę, Pete skierował się do apteczki w łazience.
      - Co robisz? - spytała Carol, wchodząc za nim.
      - Wybieram się na popijawę. Zamierzam schlać się jak nigdy - odparł. Z apteczki wydobył pięć tabletek snoozeksu i, po krótkim wahaniu, garść metamfetaminy. - To powinno wystarczyć - wyjaśnił Carol. - Do widzenia. - Połknął pastylki jednym haustem, po czym skierował się w stronę drzwi wyjściowych. - Tak nakazuje tradycja. - Przystanął na chwilę w drzwiach. - Kiedy człowiek się dowiaduje, że został ojcem. Czytałem o tym. - Zasalutował z powagą i zamknął za sobą drzwi.
      W chwilę później był już na dole, z powrotem w samochodzie. Wystartował w nocne niebo, w poszukiwaniu najbliższego baru.
      Bóg tylko wie, dokąd jadę i kiedy wrócę, pomyślał, kiedy samochód wystrzelił w niebo. Ja ani wiem, ani o to dbam.
      - Hej-ho! - wrzasnął w uniesieniu, kiedy samochód nabrał wysokości.
      Echo powtórzyło okrzyk, więc wrzasnął jeszcze raz.
      
10
      
      Wytrącona ze snu Freya Gaines próbowała po omacku znaleźć przycisk wideofonu. Jeszcze nieprzytomna wcisnęła klawisz.
      - ...lo - wymamrotała, zastanawiając się, która może być godzina. Odczytała świetliste cyferki budzika. Trzecia nad ranem. Rany boskie.
      Twarz Carol Holt Garden wypełniła ekran wideofonu.
      - Freya, widziałaś może Petea? - Mówiła drżącym, niespokojnym głosem. - Wyszedł i dotąd nie wrócił. Nie mogę zasnąć.
      - Nie widziałam. To chyba jasne, że nie mam pojęcia, co robi. Policja go wypuściła?
      - Wyszedł za kaucją. Czy... może wiesz, dokąd mógł się wybrać? Bary są już pozamykane. Czekałam do drugiej, sądząc, że wróci najpóźniej o wpół do trzeciej. Ale...
      - Sprawdź, czy go nie ma w Blind Lemon w Berkeley... - Zaczęła się rozłączać. Może nie żyje, pomyślała. Skoczył z któregoś z mostów albo rozbił samochód... nareszcie.
      - Pije z radości.
      - Bo co, na Boga?
      - Jestem w ciąży.
      - Rozumiem - powiedziała Freya, całkowicie rozbudzona. - Niesamowite. Tak od razu. Pewnie użyłaś jednego z nowych testów, które są od niedawna w sprzedaży?
      - Tak. Nagryzłam dzisiaj króliczka i zzieleniał, dlatego Pete wyszedł. Chciałabym, żeby już wrócił. Jest tak rozchwiany uczuciowo, raz jest w depresji i ma samobójcze myśli, zaraz potem...
      - Wolałabym, żebyś swoje problemy schowała dla siebie - ucięła Freya. - Gratulacje, Carol. Mam nadzieję, że to będzie dziecko. - Rozłączyła się. Jej wizerunek rozpłynął się w ciemnościach.
      Sukinsyn, myślała Freya, wściekła i rozgoryczona. Leżała na plecach, ze wzrokiem wbitym w sufit. Zaciskała pięści, by powstrzymać łzy. Chętnie bym go zabiła. Lepiej, żeby umarł, niż miał do tamtej wracać.
      A może tutaj przyjdzie? Usiadła porażona nagłą myślą. Co będzie, jeśli przyjdzie? Obok, w jej łóżku, chrapał Clem Gaines. Jeśli się tutaj zjawi, nie wpuszczę go, zdecydowała. Nie chcę go widzieć.
      Jednak w głębi duszy wiedziała, że Pete się nie pojawi. Nie potrzebował jej, wiedziała o tym. Była ostatnią osobą, której potrzebował.
      Zapaliła papierosa i usiadła na łóżku. Paliła, patrząc w zadumie przed siebie.
      
      
      - Panie Garden, od kiedy obserwuje pan u siebie niejasne odczucie, jakby świat wokół pana nie był do końca realny? - zapytał wug.
      - Odkąd sięgnę pamięcią - odparł Pete.
      - Pana typowa reakcja?
      - Depresja. Wziąłem tysiące tabletek amitryptyliny, zawsze tylko z przejściowym skutkiem.
      - Czy wie pan, kim jestem? - spytał wug.
      - Niech no pomyślę - odparł Pete, przeczesując pamięć. Doktor Phelps, przemknęło mu przez myśl. - Doktor Eugene Phelps - powiedział z nadzieją.
      - Prawie trafione, panie Garden. Doktor E.R. Philipson. A jak pan do mnie trafił? Może to sobie pan przypomina?
      - Jak mogłem do pana nie trafić? - Odpowiedź była oczywista. - Przecież jest pan tam, to znaczy tu.
      - Proszę pokazać język.
      - Po co?
      - Na dowód braku szacunku. Pete otwarł usta.
      - Aaa - wystękał, wyciągając język.
      - Nic już nie musi pan dodawać. Wszystko wiem. Ile razy próbował pan samobójstwa?
      - Cztery. Pierwszy raz, kiedy miałem dwadzieścia lat. Drugi - czterdzieści. Trzeci...
      - Nie musi pan wyliczać dalej. Jak bliski był pan powodzenia?
      - Bardzo bliski. O, tak. Zwłaszcza ostatnim razem.
      - Co pana powstrzymało?
      - Ktoś potężniejszy ode mnie.
      - To dopiero. - Wug zachichotał.
      - Mam na myśli moją żonę. Nazywała się Betty. Betty Jo. Poznaliśmy się w antykwariacie muzycznym Joe Schillinga. Betty Jo miała cycki jędrne i pełne jak melony. Może to zresztą była Mary Anne?
      - Nie nazywała się Mary Anne - powiedział doktor E.R. Philipson. - Mówi pan teraz o osiemnastoletniej córce Pat i Allena McClainów, a ona nigdy nie była pańską żoną. Opis jej piersi wykracza poza moje kompetencje. Podobnie jak piersi jej matki. Tak czy owak, ledwie ją pan zna. Wie pan o niej tylko tyle, że jest gorącą wielbicielką Natsa Katza, którego pan nie cierpi. Ona i pan nie macie ze sobą nic wspólnego.
      - Ty kłamliwy sukinsynu - wściekł się Pete.
      - O, nie. Ja nie kłamię. W przeciwieństwie do pana patrzę prawdzie prosto w oczy. Dlatego jest pan tutaj. Jest pan uwikłany w skomplikowany system podtrzymywania iluzji na gigantyczną skalę. Pan i połowa pańskich współGraczy. Chce pan się z tego wywikłać?
      - Nie - odparł Pete. - To znaczy, tak. Tak lub nie. Co to ma za znaczenie? - Czuł wzbierające nudności. - Mogę już iść? - spytał. - Chyba wydałem już wszystkie pieniądze.
      - Ma pan jeszcze czasu za dwadzieścia pięć dolarów - odparł wug doktor E.R. Philipson.
      - Chyba wolałbym mieć same dwadzieścia pięć dolarów.
      - Mam problemy z etyką zawodową, gdyż pan mi już je zapłacił.
      - To niech mi pan je odda.
      - Utknęliśmy w martwym punkcie - westchnął wug. - Myślę, że podejmę decyzję za nas obu. Czy jestem w stanie udzielić panu pomocy wartej dwadzieścia pięć dolarów? Pański problem atakuje pana podstępnie. Wkrótce pewnie zabije pana tak, jak zabił pana Luckmana. Niech pan szczególnie uważa na swoją ciężarną żonę. W chwili obecnej jest rozpaczliwie bezbronna.
      - Dobrze, dobrze.
      - W tej sytuacji, Garden, najlepiej elastycznie dostosować się do zmian. Szansę, że coś pan osiągnie, są naprawdę mizerne; jest pan zdany na siebie i pod wieloma względami prawidłowo ocenia pan sytuację. Fizycznie jest pan jednak bezbronny. Do kogo się pan może zwrócić? Do E.B. Blacka? Do pana Hawthornea? Niech pan spróbuje. Pomogą panu albo i nie. Teraz, wracając do brakującego wycinka czasu w pańskiej pamięci...
      - Właśnie - podjął Pete - brakującego wycinka czasu w mojej pamięci. Jak to wygląda?
      - Zrekonstruował go pan nieźle dzięki obwodom Rushmorea. Niech pan nie szuka dziury w całym.
      - Ale czy zabiłem Luckmana?
      - Ha, ha - odparł wug. - Myśli pan, że ja panu powiem? Pan chyba oszalał.
      - Możliwe - odparł Pete. - Może jestem naiwny. - Było mu coraz bardziej niedobrze, niedobrze nie do wytrzymania. - Gdzie jest męska toaleta? - spytał wuga. - Czy może powinienem spytać, gdzie jest toaleta ludzka? - Rozejrzał się, mrużąc oczy. Kolory się w ogóle nie zgadzały, a kiedy próbował iść, poczuł się nieważki, a w każdym razie o wiele lżejszy, zbyt lekki. Nie był na Ziemi. Nie oddziaływała na niego l G, lecz tylko jej ułamek.
      Jestem na Tytanie, pomyślał.
      - Drugie drzwi na lewo - powiedział doktor E.R. Philipson.
      - Dziękuję - odparł Pete, stąpając ostrożnie. Bał się, że uleci w powietrze i zacznie się odbijać od białych ścian. - Jeszcze jedna rzecz. - Przystanął. - Co z Carol? Rzucam Patricię. Nikt dla mnie nic nie znaczy oprócz matki mojego dziecka.
      - Nikt nic nie znaczy, chciał pan powiedzieć - zadrwił doktor E.R. Philipson. - To był żart, w dodatku kiepski. Miałem na myśli pański stan umysłu. Pozory aż nadto mylą, na jedwab pozuje nylon, jak to cudownie ujął terrański humorysta, W.S. Gilbert. Życzę panu powodzenia i radzę zwrócić się do E.B. Blacka. Można na nim polegać. Nie byłbym aż tak pewien Hawthornea. I proszę zamknąć drzwi toalety, żebym nie musiał tego słuchać - zawołał głośno za Peteem. - Trudno o coś obrzydliwszego niż rzygający Terranin.
      Pete zamknął drzwi. Gorączkowo rozmyślał o ucieczce. Musiał uciec. Przede wszystkim - jak się znalazłem na Tytanie?
      Ile czasu minęło? Dni, może tygodni.
      Muszę wracać do Carol. Chryste, pomyślał. Mogli ją tymczasem zabić, tak jak zabili Luckmana.
      Oni, to znaczy kto?
      Nie wiedział. Wyjaśniono mu to... czy rzeczywiście? Czy naprawdę otrzymał równowartość swoich stu pięćdziesięciu dolarów? Możliwe. Zachowanie wiadomości w pamięci nie należało do nich, lecz do niego.
      Okno, wysoko w łazience. Zdjął wielki, metalowy bęben z papierowym ręcznikiem i wspiął się tak, by dosięgnąć okna. Zamalowane na ślepo, nie miało klamek. Zaparł się mocno dłońmi, usiłując podsunąć do góry drewnianą framugę.
      Okno, skrzypiąc, podjechało do góry.
      Szczelina była dosyć duża. Podciągnął się i przecisnął... Ciemna, tytańska noc... poleciał w dół, zaczął spadać, słyszał, jak leci w dół, ze świstem, jak piórko czy raczej insekt o powierzchni niewspółmiernie wielkiej do masy. Huu-hej! - krzyknął, ale nie doszedł go żaden dźwięk, poza świstem lotu.
      Spadł na dwie nogi, zachwiał się i runął przed siebie, czując ból w nogach i stopach. Musiałem skręcić cholerną kostkę, stwierdził, podnosząc się z trudem do pionu. Zaułek, kocie łby, puszki piwa; pokuśtykał w stronę latarni. Po prawej świecił czerwony neon: U Davea. Bar. Najwyraźniej, zdjąwszy uprzednio palto, wydostał się z zaplecza, z toalety męskiej. Wsparty o mur czekał, aż ustąpi tępy ból w kostkach.
      - Wszystko w porządku, sir? - spytał obwód Rushmorea w patrolującym policjancie automatycznym.
      - Tak - odparł. - Dziękuję. Po prostu przystanąłem, żeby... no wiesz co. Natura ma swoje prawa. - Zachichotał. - Dzięki. - Policyjny Rushmore odjechał.
      Co to za miasto? Wilgotne powietrze przenikał swąd popiołu. Chicago? Saint Louis? Ciepłe, smrodliwe powietrze w niczym nie przypominało czystego powietrza San Francisco. Ruszył chwiejnie ulicą, oddalając się od baru U Davea. Ten wug we wnętrzu, który sępił drinki, kantował terrańskich klientów, robił ich naukowo w konia. Poszukał portfela w kieszeni spodni. Zniknął. Jezus Maria. Pomacał płaszcz; leżał obok. Odetchnął z ulgą.
      Te prochy, które wziąłem, źle łączą się z alkoholem, czy raczej za bardzo się łączą; w tym sęk. Ale nic mi nie jest, nie mam żadnych obrażeń, tyle że jestem w lekkim szoku i trochę mam pietra. No i nie wiem, gdzie jestem. Zgubiłem się i zgubiłem samochód. W dodatku każde z osobna.
      - Samochód - zawołał, licząc, że zostanie usłyszany przez obwody auta. Czy też jego efekt Rushmorea. Czasami reagował, czasem nie. Czynnik losowy.
      Światło, podwójny strumień światła. Samochód nadjechał skrajem jezdni; mijając Petea, zahamował gwałtownie.
      - Tu jestem, panie Garden.
      - Gadaj, gdzie my jesteśmy, na Boga? - Macał drzwi w poszukiwaniu klamki.
      - W Pocatello, Idaho.
      - Chryste!
      - To prawda, panie Garden. Klnę się na Boga.
      - Przyznasz, że jak na obwód Rushmorea jesteś cholernie wyszczekany. - Otworzył samochód i zajrzał do środka, mrużąc oczy w mdłym światełku kabiny. Patrzył z nadzieją i podejrzliwością.
      Ktoś siedział przy sterach.
      Postać we wnętrzu przemówiła:
      - Proszę wsiąść, panie Garden.
      - Po co?
      - Chcę pana zawieźć, gdzie tylko pan zechce.
      - Nie chcę nigdzie jechać. Chcę zostać tutaj - odparł.
      - Czemu pan na mnie tak dziwnie patrzy? Nie pamięta pan, że pan po mnie przyjechał? To był pański pomysł, żeby zaliczyć to miasto, czy raczej parę miast. - Uśmiechnęła się. Była kobietą.
      - Kim jesteś, u diabła? - spytał. - Nie znam cię.
      - Ależ z pewnością mnie pan zna. Spotkał mnie pan w antykwariacie płytowym Josepha Schillinga w Nowym Meksyku.
      - Mary Anne McClain. - Powoli opadł na siedzenie obok niej. - Co się tu działo?
      - Celebrował pan ciążę swojej żony, Carol - powiedziała spokojnie Mary Anne.
      - Ale skąd ty się tutaj wzięłaś?
      - Najpierw wylądował pan przy naszym mieszkaniu w Marin County. Nie było mnie, bo zbierałam materiały w bibliotece publicznej w San Francisco. Dowiedział się pan o tym od mojej mamy i przyleciał po mnie do San Francisco. Stamtąd polecieliśmy do Pocatello, bo uznał pan, że osiemnastolatkę obsłużą w barze w Idaho, inaczej niż w San Francisco, gdzie spotkała nas odmowa.
      - Miałem rację?
      - Nie. W związku z czym wybrał się pan samotnie do U Davea, a ja siedziałam tutaj w samochodzie i czekałam na pana. Aż przed chwilą wyszedł pan z tamtego zaułku i zaczął wrzeszczeć.
      - Rozumiem - odparł. Wcisnął się w fotel. - Czuję się chory. Chciałbym być w domu.
      - Zawiozę pana do domu, panie Garden - odparła Mary Anne McClain. Tymczasem samochód wzbił się w niebo. Pete zamknął oczy.
      - Jak się nadziałem na tego wuga? - spytał po chwili.
      - Jakiego wuga?
      - Tego w barze. Chyba. Doktor coś tam Philipson.
      - Skąd mam wiedzieć? Nie chcieli mnie wpuścić.
      - Dobra, ale czy był tam jakiś wug? Nie byłaś w środku?
      - Byłam. Na początku weszłam. Nie było tam żadnego wuga. Ale, naturalnie, zaraz musiałam wyjść. Kazali mi opuścić lokal.
      - Jestem skończonym łajdakiem. Siedziałem sobie, popijając w barze, a ty czekałaś tutaj w samochodzie.
      - Nie ma sprawy. Ucięłam sobie miłą pogawędkę z obwodem Rushmorea. Wiele się o panu dowiedziałam. Prawda, samochodzie?
      - Prawda, panno McClain.
      - Lubi mnie. Efekty Rushmorea zawsze mnie lubią. - Zaśmiała się. - Potrafię rzucać na nie urok.
      - Najwyraźniej. Która godzina?
      - Koło czwartej.
      - Rano? - Nie mógł uwierzyć. Jak to możliwe, że bar był wciąż otwarty? - Bary już nie działają o tej porze, w żadnym stanie.
      - Może źle zobaczyłam na zegarze.
      - Nie, dobrze widzisz. Ale coś jest nie tak. Coś jest cholernie nie tak.
      - Ha, ha - powiedziała Mary Anne.
      Spojrzał na nią. Przy sterownicy siedział bezkształtny, oślizły wug.
      - Samochodzie - spytał przytomnie - co siedzi za sterownicą? Gadaj.
      - Mary Anne McClain, panie Garden - odparł samochód.
      Jednak siedział tam wug. Pete widział go.
      - Jesteś pewien?
      - Absolutnie.
      - Jak już mówiłem, potrafię rzucać urok na obwody Rushmorea.
      - Dokąd lecimy?
      - Do domu. Do twojej żony, Carol.
      - A potem dokąd?
      - A potem lecę do mojego domu spać.
      - Czym jesteś?
      - Jak myślisz? Masz przecież oczy. Wygadaj się przed kimś: powiedz detektywowi, panu Hawthorneowi albo, lepiej, powiedz detektywowi E.B. Blackowi. E.B. Black będzie miał z tego niezłą podjarę.
      Pete zamknął oczy.
      Kiedy otworzył je znowu, za sterownicą siedziała z powrotem Mary Anne McClain.
      - Miałeś rację - powiedział do samochodu. Czy rzeczywiście?, pomyślał. Boże, chciałbym już być w domu, żałuję, że z niego w ogóle wyszedłem. Boję się. Joe Schilling, on by mi mógł pomóc. - Zawieź mnie do mieszkania Joe Schillinga, Mary Anne, czy jak cię tam zwą - powiedział na głos.
      - O tej porze, nad ranem? Zwariował pan?
      - Jest moim najlepszym przyjacielem. Na całym świecie.
      - Zanim dotrzemy, będzie piąta rano.
      - Ucieszy się, jak mnie zobaczy. Kiedy się dowie.
      - O czym się dowie?
      - No wiesz - powiedział ostrożnie. - O Carol. O dziecku.
      - Racja - potaknęła Mary Anne. - Jak powiedziała Freya: mam nadzieję, że to będzie dziecko.
      - Freya tak powiedziała? Do kogo?
      - Do Carol.
      - Skąd wiesz?
      - Dzwoniłeś do Carol z samochodu, zanim dotarliśmy do U Davea. Chciałeś się upewnić, że dobrze się czuje. Była bardzo zdenerwowana, a ty spytałeś ją czemu, na to ona, że dzwoniła do Freyi, bo szukała ciebie, a Freya tak do niej powiedziała.
      - Niech szlag trafi tę Freyę.
      - Domyślam się, co czujesz. Wygląda na to, że jest twardym, schizoidalnym typem. Przerabialiśmy to na psychologii.
      - Lubisz szkołę?
      - Uwielbiam!
      - Myślisz, że mogłabyś się zainteresować starym stupięćdziesięcioletnim facetem?
      - Nie jest pan szczególnie sędziwy, panie Garden. Po prostu jest pan sfrustrowany. Zawiozę pana do domu, zaraz poczuje się pan lepiej. - Posłała mu przelotny uśmiech.
      - Nie jestem impotentem. Czego dowodem ciąża Carol. Ju-huu!
      - Trzykrotne hurra - dorzuciła Mary Anne. - Pomyśleć tylko: jeszcze jeden Terranin na świecie. Czy to nie cudowne?
      - Zazwyczaj nie mówimy o sobie: Terranie. Zazwyczaj mówimy: ludzie. Pomyliłaś się.
      - Aha - skinęła głową Mary Anne. - Pomyłka zarejestrowana.
      - Czy twoja matka też w tym uczestniczy? Czy dlatego nie chciała dać się policji zeskanować?
      - No.
      - Ilu was jest?
      - O, tysiące - odparła Mary Anne, czy raczej wug. Na przekór oczom wiedział, że to wug. Tysiące tysięcy. Na całej planecie.
      - Ale nie każdy w tym jest. Bo dalej musicie ukrywać się przed władzami. Myślę, że powiem Hawthorneowi.
      Mary Anne zaśmiała się.
      Drżącą ręką sięgnął do schowka.
      - Mary Anne usunęła pistolet - poinformował samochód. - Bała się, że jeśli policja was zatrzyma i znajdzie broń, wsadzą pana znów do więzienia.
      - Dokładnie - potwierdziła Mary Anne.
      - To wyście zabili Luckmana. Dlaczego?
      - Nie pamiętam. Przepraszam. - Wzruszyła ramionami.
      - Kto następny?
      - Ta rzecz.
      - Jaka rzecz?
      - Ta rzecz, która rozwija się w brzuchu Carol - odparła z błyszczącymi oczami. - Kiepska nowina, panie Garden. To nie jest dziecko.
      Zamknął oczy.
      Kiedy się ocknął, zbliżali się do Zatoki.
      - Prawie w domu - odezwała się Mary Anne.
      - I zwyczajnie pozwolisz mi wysiąść? - spytał.
      - Czemu nie?
      - Nie wiem. - Zaszył się w róg samochodu jak raniony zwierz. Mary Anne nie odzywała się już więcej i on też się nie odzywał. Co za upiorna noc, pomyślał. A miało być cudownie - moje pierwsze szczęście. Tymczasem...
      A teraz nie mógł nawet poważnie rozmyślać o samobójstwie, bo sytuacja jeszcze się pogorszyła, była tak zła, że nawet samobójstwo przestało być rozwiązaniem. Moje problemy dotyczą percepcji, pomyślał. Dotyczą zrozumienia i akceptacji. Przede wszystkim nie wolno mi zapominać, że nie wszyscy są w tym. Detektyw E.B. Black nie jest w tym i doktor Philipson, on czy też ono, też w tym nie jest. Coś, gdzieś, kiedyś udzieli mi pomocy.
      - Święta racja - włączyła się Mary Anne.
      - Jesteś telepatką? - spytał.
      - Jak jasna cholera.
      - Ale twoja matka mówiła, że nie jesteś.
      - Moja matka okłamała pana.
      - Czy tym wszystkim steruje Nats Katz?
      - Tak - odparła.
      - Tak myślałem. - Wcisnął się znów w oparcie, hamując nudności.
      - Jesteśmy na miejscu - zakomunikowała Mary Anne. Samochód zanurkował w dół, muskając chodnik bezludnej ulicy w San Rafael. - Zanim wysiądziesz, daj mi całusa - poprosiła. Zatrzymała samochód przy krawężniku. Podniósł wzrok i zobaczył swój dom. W oknie sypialni paliło się światło. Carol jeszcze nie spała, czekała na niego, chyba że zasnęła przy zapalonych światłach.
      - Całusa - powtórzył. - Naprawdę?
      - Najprawdziwszą prawdę - powiedziała Mary Anne, nachylając się wyczekująco.
      - Nie mogę - powiedział.
      - Czemu?
      - Z powodu tego kim... z powodu tego czym jesteś.
      - Co za nonsens. Co się z panem dzieje, Pete? Coś się panu przyśniło.
      - Naprawdę?
      - Naprawdę. - Spojrzała na niego z pretensją. - Dziś w nocy narkotyzował się pan i upił, i był pan niezwykle podniecony z powodu Carol. Do tego bał się pan policji. Przez ostatnie dwie godziny halucynował pan jak szalony. Najpierw pan myślał, że psychiatra, doktor Philipson, jest wugiem, a potem doszedł pan do wniosku, że ja jestem wugiem. - Zwróciła się do samochodu: - Czy jestem wugiem?
      - Nie, Mary Anne - odparł obwód Rushmorea po raz drugi.
      - Widzi pan?
      - Mimo to, nie mogę tego zrobić. Proszę, pozwól mi wysiąść. - Namacał klamkę, otwarł drzwi, na drżących nogach wyszedł na chodnik.
      - Dobranoc. - Mary Anne spojrzała mu w oczy.
      - Dobranoc. - Ruszył w stronę drzwi swojego domu.
      - Zapaskudziłeś mnie - rzucił za nim samochód.
      - To straszne - zgodził się. Otworzył drzwi budynku prywatnym kluczem i wszedł do środka. Drzwi zatrzasnęły się za nim.
      Kiedy wszedł na górę, zastał Carol w przedpokoju w kusej, żółtej, przezroczystej koszuli nocnej.
      - Usłyszałam podjeżdżający samochód. Chwała Bogu, wróciłeś. Tak się o ciebie martwiłam. - Rumieniąc się wstydliwie, zasłoniła twarz rękami. - Powinnam być w szlafroku.
      - Dzięki, że na mnie czekałaś. - Przeszedł obok niej, wszedł do łazienki i umył twarz i dłonie zimną wodą.
      - Zrobić ci coś do jedzenia albo picia? Jest już tak późno.
      - Kawa w zupełności mi wystarczy.
      W kuchni przygotowała dzbanek kawy dla obojga.
      - Bądź tak dobra, wydzwoń mi informację w Pocatello, w autokorporacji wideofonowej, i dowiedz się, czy w spisie figuruje doktor E.R. Philipson.
      - Dobrze. - Carol wcisnęła klawisz wideofonu. Przez chwilę rozmawiała z serią obwodów homeostatycznych, potem odłożyła słuchawkę. - Jest.
      - Byłem u niego - powiedział Pete. - Kosztował mnie sto pięćdziesiąt dolarów. Mają wysokie stawki. Czy z tego, co mówił wideofon, można sądzić, że Philipson jest Terraninem?
      - Nic nie mówili. Mam jego numer. - Pchnęła notatnik w stronę Petea.
      - Zadzwonię i go spytam. - Z powrotem włączył wideofon.
      - O wpół do szóstej nad ranem?
      - Tak - odparł, wybierając numer. Czekał długo. Zdawało się, że nikt nie odbierze po tamtej stronie. - Spacerek z psem, si-bą, si-bą - zaśpiewał Pete. - Ma łapska zielone, wąsiska czerwone. - Psychiatrzy spodziewają się czegoś takiego - wyjaśnił Carol. Trzasnęło i na ekran wideofonu wypłynęła pomarszczona, ludzka twarz. - Doktor Philipson? - spytał Pete.
      - Tak jest. - Doktor kręcił niepewnie głową, wreszcie zlokalizował Petea. - Ach, to pan.
      - Pamięta mnie pan? - spytał Pete.
      - Naturalnie. Przysłał pana Joe Schilling. Dziś w nocy spędził pan u mnie godzinę.
      Joe Schilling, nic o tym nie wiedziałem, pomyślał Pete.
      - Nie jest pan wugiem, prawda?
      - Dzwoni pan do mnie w tej sprawie?
      - Tak - odparł Pete. - To bardzo ważne.
      - Nie jestem wugiem. - Doktor Philipson rozłączył się. Pete zgasił wideofon.
      - Chyba pójdę do łóżka - powiedział do Carol. - Jestem skonany. Dobrze się czujesz?
      - Dobrze. Jestem trochę zmęczona.
      - Połóżmy się razem - zaproponował.
      Uśmiechnęła się.
      - Dobry pomysł. Nie ukrywam, że cieszę się z twojego powrotu. Zawsze pijesz do wpół do szóstej rano?
      - Nie - odparł. I nigdy więcej nie będę, dodał w myślach. Przysiadł na brzegu łóżka i zaczął się rozbierać. W lewym bucie wyczuł coś, wciśnięte pod śródstopie opakowanie zapałek. Zsunął but i obejrzał folder w świetle lampki nocnej. Obok Carol już zdążyła się położyć i wyraźnie szykowała się do snu.
      Na zapałkach ktoś napisał ołówkiem, jego własnym pismem:
      
      
      OSACZA NAS ZEWSZĄD
      WRÓG BÓG WUG
      
      
      To było moje odkrycie dzisiejszej nocy, przypomniał sobie, moje najwyższe olśnienie, bałem się, że je zapomnę. Ciekawe, kiedy to pisałem? W barze? W drodze do domu? Chyba raczej kiedy na to wpadłem, w trakcie rozmowy z doktorem Philipsonem.
      - Carol, wiem, kto zabił Luckmana - powiedział.
      - Kto? - spytała, wciąż jeszcze przytomnie.
      - My wszyscy. Cała nasza szóstka z amnezją. Janice Remington, Silvanus Angst i jego żona, Clem Gaines, żona Billa Caluminea i ja. Zrobiliśmy to sterowani przez wugów. - Wyciągnął zapałki w jej stronę. - Przeczytaj, co tu napisałem. Na wypadek, gdybym zapomniał, na wypadek, gdyby mi znowu ktoś majstrował przy mózgu.
      Usiadła, wzięła zapałki do rąk i obejrzała uważnie.
      - Osacza nas zewsząd wug. Wybacz, ale śmiać mi się chce.
      Spojrzał na nią surowo.
      - To dlatego dzwoniłeś do psychiatry w Idaho, żeby sprawdzić, co robiłeś. Teraz rozumiem. Ale on nie jest wugiem. Widziałeś go na ekranie i słyszałeś.
      - Nno, tak - zgodził się.
      - Kto jeszcze jest wugiem? Czy może, kiedy zacząłeś to pisać...
      - Mary Anne McClain. Jest z nich wszystkich najgorsza.
      - Ach, rozumiem. - Carol skinęła głową. - To z nią byłeś w nocy. Właśnie zastanawiałam się. Wiedziałam, że nie byłeś sam. Byłeś z samicą.
      Pete włączył wideofon przy łóżku.
      - Zadzwonię do Hawthornea i Blacka, tych dwóch gliniarzy. Oni nie są w tym. Nie dziwię się, że Pat McClain nie chciała się dać zeskanować policji - dorzucił, wybierając numer.
      - Pete, nie rób tego teraz. - Sięgnęła ręką i wyłączyła aparat.
      - Kiedy mogą mnie dopaść. W każdej chwili.
      Uśmiechnęła się przymilnie.
      - Jutro. Proszę cię.
      - Może mógłbym chociaż zadzwonić do Joe Schillinga?
      - Jak chcesz. Po prostu uważam, że nie powinieneś rozmawiać z policją w takim stanie. Masz z nimi i tak dosyć kłopotów.
      Zadzwonił na informację po nowy numer Joe Schillinga w Marin County.
      Czerstwa, brodata twarz Schillinga wypłynęła na ekran. Był całkiem trzeźwy.
      - Tak? Co się dzieje? Pete, Carol dzwoniła do mnie i przekazała cudowną nowinę o waszym szczęściu. Mój Boże, to niesamowite!
      - Czy wysyłałeś mnie do doktora Philipsona w Pocatello? - spytał Pete.
      - Do kogo?
      Pete powtórzył nazwisko. Na twarzy Schillinga odbiło się osłupienie.
      - W porządku - skwitował Pete. - Przepraszam, że cię budziłem. Ani przez chwilę w to nie wierzyłem.
      - Chwileczkę - wtrącił Schilling. - Posłuchaj, dwa lata temu, kiedy byłeś u mnie w sklepie w Nowym Meksyku, rozmawialiśmy... o czym to było? Coś na temat efektów ubocznych chlorowodorku metamfetaminy. Brałeś to wtedy, a ja cię ostrzegałem. W Scientific American pojawił się artykuł pewnego psychiatry z Idaho, myślę, że to był ten Philipson, o którego ci chodzi. Twierdził, że metamfetamina potrafi przyśpieszyć epizody psychotyczne.
      - Coś sobie przypominam.
      - W odpowiedzi na artykuł wysnułeś teorię, że przyjmując również trifluoperazynę, dwuchlorowodorku czegoś tam, całkowicie kompensujesz efekty uboczne metamfetaminy.
      - Nieźle się dzisiaj nafaszerowałem metamfetaminą. W tym tabletkami po 7,5 miligrama.
      - Piłeś też?
      - Tak.
      - Aj, gewałt. Pamiętasz, co pisał w artykule Philipson na temat mieszania metamfetaminy z alkoholem?
      - Słabo.
      - Wzmacniają się nawzajem. Czy miałeś dzisiaj w nocy epizod psychotyczny?
      - Bynajmniej. Miałem moment absolutnej prawdy. Zaczekaj, przeczytam ci to. Oddaj zapałki - zwrócił się do Carol. Przeczytał na głos tekst. - To było moje objawienie, Joe. Moje doświadczenie. Osacza nas zewsząd wug.
      - Ten doktor Philipson z Idaho - podjął Schilling po chwili milczenia. - Byłeś u niego? Dlatego pytasz?
      - Zapłaciłem mu dzisiaj w nocy sto pięćdziesiąt dolarów i uważam, że mi się to zwróciło.
      - Mam dla ciebie radę, która cię zaskoczy - po chwili milczenia powiedział Schilling. - Zadzwoń do tego detektywa, Hawthornea.
      - Miałem zamiar to zrobić, ale Carol mi nie pozwoliła.
      - Daj mi Carol.
      - Jestem tutaj, Joe. - Carol usiadła na łóżku, twarzą do ekranu. - Jeśli sądzisz, że Pete powinien zadzwonić do Hawthornea...
      - Carol, znam twojego męża od lat. Ma epizody depresji samobójczej. Regularnie. Mówiąc bez ogródek, moja droga, ma depresję maniakalną; sporadycznie przechodzi psychozy afektywne. Dziś w nocy, pod wpływem wiadomości o dziecku, popadł w fazę maniakalną i trudno go o to winić. Wiem, jak to jest - człowiek czuje się jak nowo narodzony. Jest bardzo ważny powód, dla którego powinien zadzwonić do Hawthornea. Otóż miał on więcej do czynienia z wugami niż ktokolwiek ze znanych nam osób. Moja rozmowa z Peteem nie ma sensu - nie mam bladego pojęcia o wugach, może osaczają nas zewsząd, trudno powiedzieć. Nie zamierzam spierać się na ten temat z Peteem, zwłaszcza o piątej trzydzieści rano. Tobie też radzę tego zaniechać.
      - Dobrze - obiecała Carol.
      - Pete, rozmawiając z Hawthorneem, pamiętaj o jednym - poprosił Schilling. - Wszystko, co powiesz, może posłużyć oskarżycielowi jako argument przeciwko tobie. Powiedzmy sobie bez ogródek: Hawthorne nie jest przyjacielem. Więc bądź ostrożny. Zrozumiałeś?
      - Tak - odparł Pete. - Czy twoim zdaniem zrobiła to mieszanka metamfetaminy z alkoholem?
      - Powiedz mi jedną rzecz. Co powiedział doktor Philipson? - spytał Schilling, ignorując pytanie.
      - Mówił wiele różnych rzeczy. Na przykład mówił, że według niego, ta sytuacja zabije mnie tak, jak zabiła Luckmana. I żebym się szczególnie opiekował Carol. I jeszcze mówił... - Urwał. - Nie mam na to wszystko większego wpływu...
      - Czy wydawał się przychylny?
      - Tak - odparł Pete. - Chociaż był wugiem. - Rozłączył się, odczekał chwilę, następnie wystukał numer pogotowia policyjnego. Jeden z tych przychylnych, myślał. Jeden z tych, którzy, być może, są po naszej stronie.
      Minęło dwadzieścia minut, zanim policyjny dyspozytor namierzył Hawthornea. Przez ten czas Pete pił kawę, trzeźwiejąc z każdą chwilą.
      - Hawthorne? - zaczął mówić, kiedy wreszcie obraz wyostrzył się. - Przepraszam, że zawracam panu głowę o tej porze. Mogę panu powiedzieć, kto zabił Luckmana.
      - Wiemy, kto zabił Luckmana, panie Garden - odparł Hawthorne. - Mamy zeznania. Właśnie wracam z naszej kwatery głównej w Carmel.
      Twarz miał sflaczałą, zmęczoną.
      - Kto? - chciał wiedzieć Pete. - Kto z grupy?
      - To nie był nikt z Błękitnawego Lisa. Przenieśliśmy dochodzenie na Wschodnie Wybrzeże, skąd przybył Luckman. Przyznał się najwyższy rangą podwładny Luckmana, niejaki Sid Mosk. Jak dotąd, nie udało się nam ustalić motywu. Zajmujemy się tą sprawą.
      Pete pstryknął wyłącznik wideofonu. Siedział w ciszy.
      Co teraz? - zastanawiał się. Co ma robić?
      - Chodź do łóżka. - Carol położyła się i naciągnęła kołdrę. Pete Garden zgasił lampę i położył się.
      
      
      I to był błąd.
      
11
      
      Obudził się i zobaczył obok łóżka dwie stojące sylwetki - mężczyzny i kobiety.
      - Bądź cicho - powiedziała przyciszonym głosem Pat McClain, wskazując Carol. Towarzysz Pat trzymał miotacz igłowy, którym celował nieruchomo w Petea. Pete nigdy go przedtem w życiu nie widział.
      - Jeśli będziesz się stawiał, zabijemy ją - powiedział mężczyzna. Celował teraz miotaczem w Carol. - Zrozumiałeś?
      Zegar na stoliku nocnym wskazywał dziewiątą trzydzieści; z okien sypialni sączyło się mdłe, przenikliwe światło poranka.
      - W porządku - powiedział Pete. - Zrozumiałem.
      - Wstawaj. Ubieraj się - poleciła Patricia McClain.
      - Gdzie? - spytał Pete, wysuwając się z łóżka. - Tu, na waszych oczach?
      Patricia porozumiała się wzrokiem ze swoim towarzyszem.
      - W kuchni. - Ruszyli za Peteem z sypialni do kuchni. Patricia zamknęła drzwi. - Zostaniesz z nim. kiedy się będzie ubierał - poleciła mężczyźnie. - Ja będę pilnować żony. - Wydobyła drugi miotacz i wróciła na palcach do sypialni. - Nie narobi kłopotu, jeśli Carol będzie w niebezpieczeństwie. Wyławiam to w jego umyśle. Jest tam bardzo wyraźnie wypisane.
      Pete ubierał się pod celownikiem.
      - A więc twoja żona ma szczęście - odezwał się osobnik. - Gratulacje.
      Pete obrzucił go spojrzeniem.
      - Jesteś mężem Pat?
      - Zgadza się - odparł mężczyzna - Allen McClain, miło mi wreszcie pana poznać, panie Garden. - Posłał Peteowi znaczący śmieszek. - Pat tyle mi opowiadała o panu.
      Cała trójka obecnie wędrowała korytarzem budynku w stronę windy.
      - Czy wasza córka dotarła wczoraj bez przeszkód do domu? - spytał Pete.
      - Owszem - odparła Patricia. - Jednak o bardzo późnej porze. To, co zeskanowałam w jej umyśle, było co najmniej bardzo interesujące. Szczęśliwie nie zasnęła natychmiast; leżała, rozmyślając. Dzięki temu wiem wszystko.
      - Carol nie zbudzi się jeszcze przez godzinę - odezwał się Allen McClain. - Nie ma więc obaw, że doniesie o zaginięciu. Przynajmniej do jedenastej.
      - Skąd wiecie, że się nie obudzi?
      Allen nie odpowiedział.
      - Jest pan przewidzem?
      Brak odpowiedzi był równoznaczny z potwierdzeniem.
      Allen McClain zwrócił się do żony.
      - A on... - ruchem głowy wskazał Petea - ten tu pan Garden nie będzie próbował ucieczki. Tak przynajmniej wskazuje większość rzeczywistości równoległych. Pięć na sześć przyszłości. To chyba niezła statystyka. - Nacisnął guzik windy.
      - Wczoraj troszczyłaś się o moje bezpieczeństwo - powiedział Pete do Pat - a teraz to? - Wskazał na dwa miotacze igłowe. - Skąd ta zmiana?
      - Stąd, że tymczasem spotkałeś się z moją córką. Wbrew moim życzeniom. Mówiłam ci, że jest za młoda dla ciebie. Ostrzegałam cię przed nią.
      - Ale przecież już wtedy wyczytałaś w moich myślach, że Mary Anne wydaje mi się diabelnie pociągająca.
      Nadjechała winda. Drzwi rozsunęły się.
      W windzie stał detektyw Wade Hawthorne. Wytrzeszczył oczy. Sięgnął do wewnętrznej kieszeni palta.
      - Dobrze być przewidzem. Nic człowieka nigdy nie zaskoczy - powiedział Allen McClain i palnął z miotacza igłowego Hawthorneowi w głowę. Hawthorne poleciał na tylną ścianę windy, potem osunął się bezwładnie i padł, rozrzuciwszy ręce i nogi, na podłogę windy.
      - Wchodź - zakomenderowała Patricia McClain. Pete wsiadł do windy w towarzystwie McClainów. Z ciałem Hawthornea zjechali na parter.
      - Porwali mnie i zabili detektywa. Wezwij pomoc - zwrócił się Pete do obwodów Rushmorea windy.
      - Skasuj ostatnie polecenie - powiedziała Patricia McClain do windy. - Nie potrzebujemy żadnej pomocy. Dziękujemy.
      - W porządku, panienko - powiedział posłusznie efekt Rushmorea.
      Drzwi windy otwarły się. McClainowie wyszli za Peteem przez hall na chodnik.
      - Czy wiesz, czemu Hawthorne wjeżdżał windą na twoje piętro? - Patricia McClain zwróciła się do Petea. - Powiem ci. Żeby cię zaaresztować.
      - Nieprawda - zaprzeczył. - Wczoraj w nocy powiedział mi przez wideofon, że dorwali mordercę Luckmana, gościa stamtąd, ze Wschodniego Wybrzeża.
      McClainowie porozumieli się wzrokiem.
      - Zabiliście niewinnego człowieka - dorzucił Pete.
      - Nie mówisz chyba o Hawthornie - parsknęła Patricia. - Ładne mi niewiniątko. Szkoda, że nie dorwaliśmy przy okazji tego całego E.B. Blacka, ale się nie napatoczył. Co się odwlecze, to nie uciecze.
      - Cholerna Mary Anne - zaklął Allen McClain, kiedy doszli do zaparkowanego przy krawężniku samochodu. Nie był to wóz Petea, lecz samochód, którym przybyli McClainowie. - Ktoś powinien jej skręcić kark. - Wystartował i samochód wzbił się w poranną mgłę. - Młodość jest niepojęta. Kiedy masz osiemnaście lat, myślisz, że zjadłeś wszystkie rozumy, wydaje ci się, że wiesz wszystko. A potem kończysz sto pięćdziesiąt lat i wiesz, że nic nie wiesz.
      - Nawet nie wiesz, że nie wiesz - wtrąciła Patricia. - Masz najwyżej niejasne przeczucie. - Usiadła na tylnym siedzeniu za Peteem, nadal celując w niego z miotacza.
      - Chciałbym z wami zawrzeć pewien układ - powiedział Pete. - Chcę mieć pewność, że nic się nie stanie dziecku ani Carol. Jeśli czegoś potrzebujecie ode mnie...
      - Już ten układ zawarłeś. Nic się nie stanie dziecku ani Carol. Nie musisz się martwić o nich. Tak czy owak nie mieliśmy najmniejszego zamiaru robić im krzywdy.
      - To prawda - skinął głową Allen. - Byłoby to, można powiedzieć, wbrew naszym przekonaniom. - Uśmiechnął się do Petea. - Jak to jest mieć szczęście?
      - Pan powinien to wiedzieć - odparł Pete. - Ma pan więcej dzieci niż jakikolwiek mężczyzna w Kalifornii.
      - Tak - zgodził się Allen McClain - ale już minęło ponad osiemnaście lat od tego pierwszego razu. To bardzo długo. Czy to prawda, że wczoraj wieczór zaprawił się pan z tej okazji? Mary Anne mówiła, że całkiem pan odjechał.
      Pete milczał. Patrzył na ziemię w dole, usiłując odgadnąć kierunek lotu. Lecieli chyba w głąb lądu, ku gorącym dolinom środkowej Kalifornii i dalej, ku górom Sierra, całkowicie opuszczonym, górom, w których nikt nie mieszkał.
      - Powiedz nam parę słów o doktorze Philipsonie - poprosiła Patricia. - Wyłapuję jakieś niewyraźne myśli. Dzwoniłeś do niego dziś w nocy po powrocie do domu?
      - Tak.
      - Pete zadzwonił do niego i spytał, czy on - czy doktor Philipson - jest wugiem - powiedziała Patricia do męża.
      - Co on na to? - McClain wyszczerzył zęby w uśmiechu.
      - Powiedział, że nie jest wugiem - odparła Patricia. - A potem Pete zadzwonił do Joe Schillinga, żeby przekazać mu nowinę, no wiesz, tę, że oni zewsząd nas osaczaj ą. a Joe Schilling poradził mu, by zadzwonił do Hawthornea. Co też uczynił. I dlatego Hawthorne pojawił się rano.
      - Powiem panu, do kogo powinien pan był zadzwonić zamiast do Hawthornea - McClain zwrócił się do Petea. - Do pańskiego adwokata, Lairda Sharpa.
      - Teraz za późno - powiedziała Patricia. - Ale zapewne natkniemy się gdzieś w drodze na Sharpa. Będziesz sobie mógł z nim wtedy pogadać, Pete. Opowiesz mu swoją historię, tę, że jesteśmy wysepką ludzkości w morzu obcoziemców. - Roześmiała się, a mąż jej zawtórował.
      - Chyba go nastraszyliśmy - powiedział McClain.
      - Nie - zaprzeczyła Patricia. - Skanuję go. Nie boi się, przynajmniej nie tak jak w nocy. Niezły koszmar ta jazda z Mary Anne, prawda? - zwróciła się do Petea. - Założę się, że nie zapomnisz jej do końca życia. - Do męża natomiast powiedziała: - Bez przerwy przeskakiwały mu konwencje. To widział Mary Anne jako dziewczynę, atrakcyjną osiemnastoletnią Terrankę, to znów, gdy spojrzał na nią kątem oka...
      - Zamknij się - rzucił wściekle Pete.
      - A pojawiała się - ciągnęła Patricia - amorficzna góra cytoplazmy tkająca, mówiąc obrazowo, zasłonę ułudy. Biedny Pete Garden. Ubyło troszkę romantyzmu, co, Pete? Najpierw nie mogłeś znaleźć baru, który obsłużyłby Mary Anne, a potem...
      - Przestań - wtrącił się mąż. - Dość już tego, naprawdę, on to wszystko już przerabiał. Ta twoja rywalizacja z Mary Anne nie służy żadnej z was. Nie powinnaś rywalizować z własną córką.
      - Już dobrze. - Pat w milczeniu zapaliła papierosa.
      Pod nimi powoli przesuwały się szczyty Sierry. Pete obserwował, jak znikają jeden za drugim.
      - Lepiej zadzwoń do niego - powiedziała Patricia do Allena.
      - Słusznie. - Allen włączył nadajnik. - Tu Prom Czarnego Konia - zwrócił się do mikrofonu. - Wzywam Szmaragdowego Baranka. Odezwij się, Szmaragdowy Baranku. Odezwij się, Szmaragdowy Baranku. Odezwij się, Dave.
      - Tu Dave Mutreaux - odezwało się radio. - Jestem w Dig Inn Motel w Sparks. Czekam na was.
      - W porządku, Dave, zaraz tam będziemy. Jeszcze pięć minut. - Allen McClain wyłączył radiostację. - Wszystko dopięte - poinformował Patricię. - Potrafię to przewidzieć. Nie będzie żadnej fuszerki.
      - Znakomicie - pochwaliła Patricia.
      - A propos - zwrócił się McClain do Petea - na miejscu będzie Mary Anne. Przyleciała bezpośrednio, własnym samochodem. I jeszcze parę osób, z których zna pan jedną. Myślę, że to będzie dla pana ciekawe. Wszyscy są psionikami. Nawiasem mówiąc, Mary Anne, w przeciwieństwie do matki, nie jest telepatką, choć próbowała to panu wmówić. To było z jej strony nieodpowiedzialne. Wcisnęła panu wiele bzdur. Na przykład to, że...
      - Dość - przerwała Patricia stanowczo.
      McClain wzruszył ramionami.
      - I tak się dowie za pół godziny, przewiduję to.
      - Po prostu mnie to drażni i tyle. Wolę z tym poczekać do Dig Inn. Nawiasem mówiąc, lepiej byś zrobił, gdybyś jej posłuchał i pocałował ją na dobranoc, tak, jak cię prosiła - zwróciła się do Petea.
      - Dlaczego? - spytał Pete.
      - Bo byś się wtedy dowiedział, czym ona jest. Poza tym - dorzuciła - ile człowiek ma w życiu okazji, by pocałować diabelnie atrakcyjną dziewczynę? - W jej głosie, jak zawsze, pobrzmiewało rozgoryczenie.
      - Dłubiesz sobie w bebechach bez powodu - powiedział Allen McClain. - Jesteś żałosna, Pat.
      - To samo będę robić z Jessicą, kiedy podrośnie - odparła Pat.
      - Wiem - pokiwał głową McClain. - Potrafię to przewidzieć nawet bez moich zdolności. - Sposępniał.
      
      
      Samochód wylądował na kawałku piasku obok motelu Dig Inn. Trzymając Petea na muszce miotacza, McClainowie przeprowadzili go pośpiesznie do parterowego budynku w meksykańskim stylu z wypalanej na słońcu cegły.
      Z motelu śpieszył do nich długonogi, elegancki mężczyzna w sile wieku. Wyciągał długą rękę.
      - Cześć, McClain. Cześć, Pat. - Spojrzał na Petea. - Pan Garden, niegdysiejszy właściciel Berkeley w Kalifornii. Wyobraź sobie, Garden, że byłem cholernie blisko przyjazdu do Carmel, by zagrać w twojej grupie, ale, przykro powiedzieć, odstraszyliście mnie tym waszym encefalogramem - zarechotał. - Jestem Dave Mutreaux, były pracownik Jeromea Luckmana. - Wyciągnął dłoń do Petea, który jej nie przyjął. - No tak - wycedził Mutreaux - nie orientuje się pan w sytuacji. A mnie się troszkę w głowie mąci od tego, co się działo i co się będzie wkrótce działo. Pierwsze oznaki starości. - Wąskim chodnikiem poprowadził ich do otwartych drzwi hotelowej recepcji. - Mary Anne przyleciała parę minut temu. Poszła popływać w basenie.
      Pat podeszła do basenu i z rękami w kieszeniach przyglądała się córce.
      - Gdybyście mogli czytać w moich myślach - rzuciła w powietrze - znaleźlibyście tam zazdrość. - Odwróciła się od basenu. - Wiesz, Pete, kiedy cię spotkałam, trochę mi odeszło. Jesteś jednym z najbardziej niewinnych ludzi, jakich zdarzyło mi się spotkać. Pomogłeś mi się wyzbyć mojego, jak to mówi Jung - i Joe Schilling - cienia. Nawiasem mówiąc, jak się ma Joe? Miło mi było poznać go wczoraj wieczorem. Jak zniósł pobudkę o piątej trzydzieści?
      - Pogratulował mi mojego szczęścia - odparł zwięźle Pete.
      - Racja - rozpromienił się Mutreaux i klepnął Petea dobrotliwie po plecach. - Wszystkiego najlepszego z powodu ciąży.
      - To było okropne, co twoja eksżona powiedziała Carol, to, że ma nadzieję, że to jest dziecko - wtrąciła Pat. - A mojej córeczce oczywiście przypadło to do gustu. Myślę, że tę skłonność do okrucieństwa odziedziczyła po mnie. Ale nie miej zbytniego żalu do Mary Anne z powodu tego, co mówiła zeszłej nocy, Pete, bo większość twoich doświadczeń nie była winą Mary. To był twój umysł. Halucynował. Joe Schilling słusznie powiedział, że wszystkiemu winne są amfetaminy. Miałeś autentyczny epizod psychotyczny.
      - Naprawdę?
      Spojrzała mu prosto w oczy.
      - Naprawdę.
      - Wątpię w to - powiedział Pete.
      - Chodźmy do środka - zarządził Allen McClain. - Mary Anne, wychodź z basenu - zawołał przez złożone dłonie.
      Chlapiąc, podpłynęła do brzegu basenu.
      - Idź do diabła.
      McClain przyklęknął.
      - Mamy ważne sprawy. Wracaj do motelu! Jesteś jeszcze moim dzieckiem.
      Nad taflą basenu, w powietrzu, uformowała się kula lśniącej wody. Śmignęła w stronę McClaina i pękła mu nad głową, ochlapując go; odskoczył z przekleństwem.
      - Myślałam, że jesteś lepszym przewidzem - zawołała Mary Anne ze śmiechem. - Myślałam, że nie dasz się wziąć przez zaskoczenie. - Chwyciła drabinkę i z wężową gracją wspięła się na brzeg.
      Przedpołudniowe słońce Nevady połyskiwało na jej gładkim, wilgotnym ciele, kiedy w biegu podniosła biały ręcznik kąpielowy frotté.
      - Sie masz, Pete Garden - pozdrowiła go, biegnąc obok. - Miło cię widzieć, kiedy nie masz mdłości. Byłeś naprawdę zgniłozielony, jak zwiędły mech. - Jej białe zęby zalśniły, kiedy ponownie wybuchnęła śmiechem.
      Allen McClain podszedł do Petea, ocierając krople wody z twarzy i włosów.
      - Jest jedenasta - powiedział. - Chciałbym, żeby pan zadzwonił do Carol i powiedział, że nic panu nie jest. Jednak, kiedy zaglądam w przyszłość, widzę, że pan tego nie zrobi, czy też, prawdopodobnie nie zrobi.
      - Dobrze pan widzi - odparł Pete.
      - Cóż, nie wiem, co ona zrobi. - McClain wzruszył ramionami. - Może zadzwoni na policję, a może nie. Czas pokaże. - Powędrowali do budynku motelu. McClain nadal otrząsał się z wody. - Interesującą cechą uzdolnień Psi jest to, że niektóre neutralizują się nawzajem. Na przykład psychokinezy mojej córki, którą tak zręcznie zademonstrowała, nie jestem w stanie przewidzieć. W grę wchodzi tutaj synchroniczność Pauliego, bezprzyczynowa zasada łącząca, która kogoś takiego jak ja całkowicie zbija z tropu.
      - Czy Sid Mosk naprawdę przyznał się do zabicia Luckmana? - spytała Patricia Davea Mutreaux.
      - Tak - odparł Mutreaux. - Rothman nacisnął na niego, żeby odciążył trochę Błękitnawego Lisa. Czuliśmy, że kalifornijskie gliny trochę za ostro tam niuchają.
      - Ale lada chwila zorientują się, że zeznania są fałszywe - przypomniała Patricia. - Ten wug, E.G. Black, telepatycznie dobierze mu się do myśli.
      - Wtedy nie będzie to miało znaczenia, mam nadzieję - odparł Mutreaux.
      We wnętrzu motelu warczała klimatyzacja. Pokój był ciemny i chłodny i Pete zobaczył porozsadzanych gdzieniegdzie osobników rozmawiających półgłosem. Przez chwilę wyglądało, jakby w środku dnia natknął się na grupę Graczy, co oczywiście było niemożliwe. Nie miał złudzeń. To nie byli Posiadacze.
      Usiadł, czujnie zastanawiając się, o czym rozmawiają. Niektórzy siedzieli w kompletnym milczeniu, patrząc w dal, jakby rozmyślali o czymś. Prawdopodobnie byli telepatami i kontaktowali się z sobą nawzajem. Na oko stanowili większość. Reszta - mógł się tylko domyślać. Przewidzę, jak McClain, psychokinetycy, jak młoda Mary Anne. I ten jakiś Rothman. Czy Rothman tu był? Miał przeczucie, głębokie i irracjonalne, że Rothman jest na miejscu i trzyma rękę na pulsie.
      Z bocznego pokoju wychynęła Mary Anne, już w koszulce trykotowej, niebieskich płóciennych szortach, w sandałkach i bez stanika; piersi miała spiczaste, drobne. Usiadła obok Petea. energicznie wycierając włosy ręcznikiem.
      - Co za banda kretynów - zwróciła się cicho do Petea. - Też to widzisz, no nie? Oni, moja matka i tato, kazali mi tu przylecieć. - Zmarszczyła brwi. - Kto to? - Kolejny mężczyzna wszedł do pokoju i rozglądał się dookoła. - Nie znam go. Zapewne z Wschodniego Wybrzeża, jak ten Mutreaux.
      - Jednak nie jesteś wugiem - skonstatował Pete.
      - Nie, nie jestem. Nigdy nie twierdziłam, że jestem. Spytałeś mnie, czym jestem, a ja odpowiedziałam: możesz zobaczyć, i faktycznie, mogłeś. To prawda. Widzisz, Peterze Garden, byłeś mimowiednym telepatą. Pod wpływem prochów i picia byłeś w psychozie i wyłapywałeś moje peryferyjne myśli, wszystkie moje niepokoje. Wszystko, co zwykło się nazywać podświadomością. Czy moja matka nie ostrzegała cię przed tym? Powinna była o tym wiedzieć.
      - Rozumiem - odparł Pete. Owszem, ostrzegała go.
      - A przedtem wyłapywałeś podświadome lęki tego psychiatry. Wszyscy boimy się wugów. To naturalne. Są naszymi wrogami. Walczyliśmy z nimi i nie odnieśliśmy zwycięstwa, i teraz są tutaj. Rozumiesz? - Ostrym łokciem dźgnęła go w żebra. - Nie rób takiej durnej miny. Słuchasz czy nie?
      - Słucham - odparł.
      - Ale gapisz się jak sroka w gnat. Wczoraj w nocy wiedziałam, że halucynujesz jak szalony paranoiczną fabułę, w której wrogie obce istoty konspirują przeciwko nam. Miałeś zaburzenia percepcji, ale w gruncie rzeczy miałeś rację. Faktycznie przeżywałam tamte lęki, myślałam tamte myśli. Psychotycy żyją w takim świecie przez cały czas. Tak czy owak, twój epizod telepatyczny był niefortunny, bo zdarzył się w mojej obecności, a ja wiem o tym. - Gestem dłoni wskazała grupkę zebranych w motelowym pokoju. - Rozumiesz? Odtąd byłeś niebezpieczny. W dodatku musiałeś od razu zadzwonić na policję. Dopadliśmy cię w ostatniej chwili.
      Czy wierzył jej? Badał jej szczupłą twarz w kształcie serca i nie umiał powiedzieć. Może i miał wtedy zdolności telepatyczne, ale z całą pewnością już go opuściły.
      - Rozumiesz - mówiła cicho, z przejęciem - każdy posiada potencjał Psi. W ciężkiej chorobie i w głębokiej regresji psychicznej... - Urwała. - Tak czy owak, Peterze Garden, byłeś w psychozie, pijany, nafaszerowany amfetaminą i halucynowałeś, jednak zasadniczo postrzegałeś rzeczywistość, jaka nas otacza, sytuację, którą zebrani tutaj znają i której usiłują przeciwdziałać. Kapujesz? - Uśmiechnęła się do niego z błyskiem w oku. - Teraz już wiesz.
      Nie rozumiał; nie chciał rozumieć.
      Sparaliżowany, odsunął się od niej.
      - Nie chcesz wiedzieć - zauważyła domyślnie Mary Anne.
      - Nie chcę - przyznał.
      - Ale wiesz - powiedziała. - Już wiesz. Za późno, żeby nie wiedzieć - dodała swoim bezlitosnym głosem. - Ale tym razem nie jesteś ani chory, ani pijany, ani nie halucynujesz. Nie masz zaburzeń percepcji. Musisz więc patrzyć prawdzie w oczy. Biedny Peterze Garden. Czy byłeś szczęśliwszy zeszłej nocy?
      - Nie - odparł.
      - Nie zamierzasz się zabić z tego powodu, prawda? Bo to by się na nic nie zdało. Rozumiesz, Pete, jesteśmy organizacją. I musisz do nas dołączyć, chociaż jesteś Psi-ujemny, nie masz zdolności Psi. Tak czy owak, musimy cię przyjąć albo zabić. Naturalnie nikt nie ma ochoty cię zabijać. Co by się stało z Carol? Chciałbyś ją zostawić na pastwę Freyi?
      - Nie - odparł. - Nie, jeśli mógłbym temu zapobiec.
      - Patrz, efekt Rushmorea twojego samochodu mówił ci, że nie jestem wugiem. Nie rozumiem, czemu go nie posłuchałeś. One się nigdy nie mylą. - Westchnęła. - W każdym razie nie wtedy, kiedy działają prawidłowo. O ile nikt przy nich nie majstrował. W ten sposób możesz zawsze odróżnić wuga - wystarczy spytać Rushmorea. Kapujesz? - Znów uśmiechnęła się do niego krzepiąco. - Tak więc sprawy nie mają się aż tak źle. To jeszcze nie jest koniec świata ani nic w tym stylu. Mamy po prostu mały problem z rozpoznaniem, kim są nasi przyjaciele. Oni mają ten sam problem, chwilami są nieco skołowani.
      - Kto zabił Luckmana? - spytał Pete. - Czy to ty zrobiłaś?
      - Skądże. Nigdy byśmy nie zabijali kogoś, kto miał tyle szczęścia, tyle progenitury, możesz mi wierzyć. - Spojrzała na niego z potępieniem.
      - Ale dziś w nocy - zaczął ostrożnie - pytałem cię, czy to wasi ludzie zrobili. A ty powiedziałaś... - Urwał, próbując myśleć jasno, próbując uporządkować chaos wydarzeń. - Już wiem. co powiedziałaś. Nie pamiętam, powiedziałaś. I jeszcze mówiłaś, że nasze dziecko będzie następne. Nazwałaś je rzeczą, powiedziałaś, że nie jest dzieckiem.
      Spojrzała na niego szeroko otwartymi oczyma.
      - Nie - wyszeptała wstrząśnięta, pobladła. - Nie powiedziałam nic takiego. Jestem pewna.
      - Słyszałem, jak mówiłaś - upierał się. - Pamiętam, jak to powiedziałaś. Mało co pamiętam, ale słowo honoru, co do tego stwierdzenia nie mam wątpliwości.
      - To znaczy, że mnie dostali - odparła. Jej słowa były ledwie słyszalne; musiał się nachylić, żeby je dosłyszeć. Nadal wpatrywała się w niego szeroko otwartymi oczami.
      
      
      - Pete, jesteś tutaj? - spytała Carol Holt Garden, otwierając drzwi zalanej słońcem kuchni. Zajrzała do środka.
      Nie było go tutaj. Kuchnia - jasna, ciepła, słoneczna - była pusta.
      Podeszła do okna i spojrzała na ulicę w dole. Jej wóz i wóz Petea stały przy chodniku. To znaczy, że nie odleciał swoim samochodem.
      Zaciągając pasek szlafroka, wybiegła z mieszkania i korytarzem pobiegła do windy. Spytam windy, zdecydowała. Winda będzie wiedziała, czy wyszedł, a jeśli wyszedł, to czy ktoś był z nim, a jeśli tak, to kto. Wcisnęła guzik i czekała.
      Nadjechała winda, drzwi rozsunęły się.
      Na podłodze windy leżał mężczyzna, martwy. Był to Hawthorne.
      Krzyknęła.
      - Ta pani powiedziała, że nie potrzeba pomocy - powiedział przepraszająco obwód Rushmorea windy.
      - Jaka pani? - spytała Carol z wysiłkiem.
      - Pani z ciemnymi włosami. - Nie było dalszych szczegółów.
      - Czy pan Garden był z nimi?
      - Przyjechali bez niego, ale wracali z nim z jego mieszkania, pani Garden. Ten pan, ale nie pan Garden, zabił tego kogoś tutaj. Wtedy pan Garden powiedział: Porwali mnie i zabili detektywa. Wezwij pomoc.
      - Co zrobiłaś?
      - Pani z ciemnymi włosami powiedziała: Skasuj ostatnie polecenie. Nie potrzebujemy żadnej pomocy. Dziękujemy. Więc nie zrobiłam nic - odparła winda. Milczała chwilę. - Czy źle zrobiłam?
      - Bardzo źle - szepnęła Carol. - Powinnaś była wezwać pomoc, tak jak prosił.
      - Co mogłabym teraz zrobić? - spytała winda.
      - Zadzwoń do Departamentu Policji w San Francisco i poproś, żeby kogoś tutaj przysłali. Powiedz im, co się zdarzyło. Mężczyzna z kobietą porwali pana Gardena, a ty nie zrobiłaś nic - dodała.
      - Przepraszam, pani Garden - pokajała się winda.
      Carol, jak we śnie, zawróciła do mieszkania. W kuchni chwiejnie usiadła przy stole. Te durne obwody Rushmorea mogą doprowadzić do szału. Wydają się inteligentne, a jest dokładnie na odwrót. Wystarczy coś niecodziennego, coś nieoczekiwanego. A ja - co zrobiłam? Niewiele więcej. Spałam, kiedy przyszli po Petea, mężczyzna i kobieta. To mi wygląda na Pat McClain, myślała. Z ciemnymi włosami. Ale jak to sprawdzić?
      Zadzwonił wideofon.
      Nie miała siły odebrać.
      
      
      Przycinając rudą brodę, Joe Schilling siedział przy wideofonie i czekał, aż ktoś odbierze. Dziwna rzecz, pomyślał. Może jeszcze śpią. Jest dopiero wpół do jedenastej. Ale...
      Pośpiesznie skończył strzyżenie i nałożył płaszcz. Zbiegł po schodach w dół do Maxa, swojego samochodu.
      - Zawieź mnie do mieszkania Gardenów - polecił, gdy znalazł się w środku.
      - Mogę cię zawieźć najwyżej do twojego mieszkania - odparł samochód.
      - Dostaniesz stamtąd firanki, jeżeli zrobisz, co ci każę.
      Samochód opornie zapalił silnik i ruszył ulicą, wybierając wariant twardy, czyli po bruku. Schilling niecierpliwie obserwował uciekające budynki i pojazdy konserwacyjne. Wreszcie dotarli do San Rafael.
      - Zadowolony? - spytał Max, hamując w niezdarnych podskokach przed blokiem Gardenów.
      Wysiadając, zauważył zaparkowane samochody Petea i Carol. A także dwa policyjne wozy.
      Wjechał windą na piętro Gardenów i popędził korytarzem. Drzwi do mieszkania były otwarte.
      W środku powitał go wug.
      - Panie Schilling. - W jego emisji telepatycznej wyczuwało się pytającą nutę.
      - Gdzie Pete i Carol? - spytał. Wtedy dopiero dostrzegł, obok wuga, Carol Garden. Blada jak wosk siedziała przy kuchennym stole. - Wszystko w porządku z Peteem? - spytał ją, przeciskając się obok wuga.
      - Jestem E.B. Black - oznajmił wug. - Zapewne pamięta mnie pan, panie Schilling. Niech się pan uspokoi. Z pańskich myśli wnioskuję całkowitą niewinność w tej sprawie, nie będę więc trudzić pana przesłuchaniem.
      Carol podniosła głowę.
      - Wade Hawthorne, detektyw, został zamordowany, a Pete zniknął - powiedziała do Schillinga drewnianym głosem. - Przyszli po niego mężczyzna z kobietą, jeśli wierzyć windzie. Zabili Hawthornea. Myślę, że to była Pat McClain, policja sprawdziła jej mieszkanie. Zniknął też ich samochód.
      - Ale... czy wiesz, po co mieliby brać Petea?
      - Nie, nie wiem, po co mieliby brać Petea. Tak naprawdę, nie wiem nawet, kim oni są.
      Wug E.B. Black wyciągnął nibynóżkę w stronę Joe Schillinga, trzymał w niej niewielki przedmiot.
      - Pan Garden napisał tę interesującą notkę - powiedział wug. - Osacza nas zewsząd wug. Tak jednak nie jest, o czym świadczy zniknięcie pana Gardena. Dziś w nocy pan Garden zadzwonił do mojego byłego kolegi, pana Hawthornea, i powiedział mu, że wie, kto zabił pana Luckmana. W tym czasie sądziliśmy, że znamy zabójcę, więc wiadomość nas nie zainteresowała. Teraz już wiemy, że byliśmy w błędzie. Pan Garden, niestety, nie powiedział, kto zabił pana Luckmana, gdyż mój były kolega odmówił wysłuchania go. - Wug umilkł na chwilę. - Można rzec, że pan Hawthorne słono zapłacił za swoją głupotę.
      - E.B. Black uważa, że ten, kto zabił Luckmana, uprowadził Petea i nadział się na Hawthornea w windzie w drodze powrotnej - powiedziała Carol.
      - Ale Black nie wie, kto to jest - przypomniał jej Schilling.
      - Zgadza się - potwierdził E.B. Black. - Jednak wiele się dowiedziałem od pani Garden. Na przykład, dowiedziałem się, z kim pan Garden widział się dziś w nocy. Po pierwsze, z psychiatrą w Pocatello w Idaho. Po drugie, z Mary Anne McClain, jednak nie udało się nam jej zlokalizować. Pan Garden był pijany i półprzytomny. Powiedział pani Garden, że zabójstwo pana Luckmana zostało popełnione przez sześciu członków Błękitnawego Lisa, całą szóstkę z amnezją. W tym jego samego. Czy chciałby pan coś dodać, panie Schilling?
      - Nie - mruknął Schilling.
      - Mamy nadzieję, że odnajdziemy pana Gardena wśród żywych - powiedział E.B. Black bez większego przekonania.
      
12
      
      Patricia McClain przechwyciła przerażone myśli córki.
      - Rothman, jesteśmy infiltrowani - zareagowała natychmiast. - Tak sądzi Mary Anne.
      - Czy słusznie? - spytał ze swojego miejsca Rothman, przywódca organizacji, twardy starzec o nieugiętym spojrzeniu.
      Zajrzawszy w myśli Petea Gardena, Patricia zobaczyła jego wspomnienia z wizyty u doktora E.R. Philipsona, poczucie dziwnej lekkości i nie istniejącą prawie grawitację w korytarzu.
      - Tak - powiedziała Patricia - Mary ma rację. On był na Tytanie. Co się wydarzy? - zwróciła się do obu przewidzów, Davea Mutreaux i swojego męża, Allena.
      - Zmienna - mruknął Allen szary na twarzy. - Zaciemnia obraz.
      - Pani córka, ona coś zrobi. Nie możemy ustalić co - powiedział ochrypłym głosem Mutreaux.
      - Muszę stąd wyjść - zwróciła się do wszystkich Mary Anne. Wstała. Trwoga wzbudzała w jej myślach chaos. - Jestem sterowana przez wugi. Ten doktor Philipson, Pete miał rację. Pytał mnie, co widziałam w barze, a ja myślałam, że halucynuje. Tymczasem on wcale nie przechwytywał moich lęków. Widział prawdę. - Dysząc ciężko, ruszyła w stronę drzwi motelu. - Muszę stąd odejść. Jestem niebezpieczna dla organizacji.
      - Miotacz - ponagliła Patricia męża, gdy Mary Anne zbliżyła się do drzwi. - Daj niski poziom, żeby jej nie zranić.
      - Pchnę ją tylko. - Allen wycelował miotacz w plecy córki. Mary Anne odwróciła się znienacka. Dostrzegła broń.
      Miotacz igłowy wyskoczył z dłoni McClaina, stanął na sztorc i zawrócił w powietrzu, roztrzaskując się o ścianę.
      - Telekineza - ocenił Allen. - Nie możemy jej powstrzymać. - Teraz z kolei zadygotała broń w dłoniach Patricii, by po chwili walki wyrwać się na wolność. - Rothman - zwrócił się do najwyższego rangą pośród zebranych. - Każ jej przestać.
      - Zostaw mój umysł w spokoju - powiedziała do Rothmana Mary Anne.
      Pete Garden zerwał się z miejsca i rzucił na Mary Anne. To również nie uszło jej uwagi.
      - Nie! - krzyknęła za nią Patricia. - Nie rób tego!
      Rothman ze ściągniętym czołem i przymkniętymi oczami skoncentrował się na Mary Anne. Jednak Pete Garden poleciał nagle do przodu jak lalka, bez kości, zatańczył w powietrzu, dyndając kończynami, po czym zaczął lecieć w stronę ściany pokoju motelowego. Patricia wrzasnęła na Mary Anne. Bezwładna postać zawahała się na moment, wreszcie pofrunęła w stronę ściany i przeniknęła ją na wylot. Po ich stronie została jedynie ręka z dłonią wyciągniętą w karykaturalnym geście.
      - Na litość boską, Mary Anne - krzyknęła Patricia. - Cofnij go!
      Mary Anne przystanęła w drzwiach i odwróciła się spanikowana na widok tego, co zrobiła z Peteem. Zobaczyła wyraz twarzy matki i Allena, przerażenie zebranych. Rothman, koncentrując wszystkie swoje moce na niej, starał się ją ubłagać. To też odnotowała. Nagle...
      - Bogu dzięki. - Allen McClain rozluźnił się. Pete Garden wyturlał się ze ściany i znieruchomiał na podłodze zwinięty w kłębek. Nie miał żadnych obrażeń. Poderwał się i stanął, drżąc, przed Mary Anne.
      - Przepraszam - powiedziała Mary Anne z westchnieniem.
      - Mary Anne, wierz mi, przeważają opcje na naszą korzyść. Nawet jeśli dobrali się do nas. Sprawdzimy wszystkich w organizacji, co do jednego. Czy możemy zacząć od ciebie? Spróbuj sprawdzić dla mnie, jak głęboko w nią wniknęli - zwrócił się do Patricii.
      - Próbuję - odparła Patricia. - Ale najwięcej można znaleźć w umyśle Petea Gardena.
      - On zamierza odejść - powiedzieli, prawie jednocześnie, Allen i Dave Mutreaux. - Z nią, z Mary Anne - dodał Mutreaux. - Ona jest nieprzewidywalna, ale on raczej tak zrobi.
      Rothman wstał z miejsca i podszedł do Petea.
      - Rozumie pan sytuację: toczymy rozpaczliwą walkę z Tytańczykami i krok po kroku ustępujemy im pola. Proszę wpłynąć na Mary Anne McClain, by została tutaj, pomagając odzyskać to, co utraciliśmy. Jeśli się nam nie uda, skończymy marnie.
      - Nie mam na nią wpływu - powiedział Pete, drżący i blady. Ledwie poruszał wargami.
      - Nikt nie ma - stwierdziła Patricia. Allen potaknął.
      - Ty uparta, samowolna k... - powiedział Rothman do Mary Anne. - Nikt ci nigdy nie przemówi do rozumu?!
      - Chodź, Pete - powiedziała Mary Anne. - Musimy odjechać daleko stąd, z mojego powodu i twojego też. Dobrali się do ciebie tak samo jak do mnie. - Rozpacz i zmęczenie ściągnęły jej rysy.
      - Może oni mają rację, Mary Anne, może nie powinniśmy jechać - zwrócił się do niej Pete. - Czy to nie stworzy rozłamu w waszej organizacji?
      - Oni wcale mnie tu nie chcą - odparła. - Jestem słaba, sam widziałeś. Nie potrafię oprzeć się wugom. Przeklęte wugi, nienawidzę ich. - W oczach Mary Anne zalśniły łzy bezsilności.
      - Garden, przewiduję jedną rzecz - odezwał się Dave Mutreaux. - Jeśli wyjedziesz stąd, obojętnie, sam czy z Mary Anne McClain, twój samochód zostanie zatrzymany przez policję. Widzę, jak zbliża się do pana detektyw-wug nazwiskiem... - Mutreaux zawahał się.
      - E.B. Black - uzupełnił drugi przewidz, Allen McClain.
      - Partner Wadea Hawthornea, związany ze służbami porządkowymi Zachodniego Wybrzeża. Jeden z najlepszych agentów - wyjaśnił Mutreaux, a Rothman potaknął.
      - Zastanówmy się dobrze - zaproponował Rothman. - W którym momencie władze wugów infiltrowały naszą organizację? Zeszłej nocy? Wcześniej? Gdyby udało nam się ustalić ten fakt, mielibyśmy jakiś punkt zaczepienia. Nie sądzę, żeby wniknęły bardzo głęboko - nie dobrali się do mnie ani do żadnego z naszych telepatów, choć jest ich czterech w tym pokoju, a piąty w drodze. Również nasi przewidzę są czyści, tak się przynajmniej wydaje.
      - Próbuje mnie pan wysondować i sterować mną, Rothman - powiedziała Mary Anne. Powoli jednak zaczęła wracać na swoje miejsce. - Wyczuwam obecność pana umysłu. - Uśmiechnęła się leciutko. - Działa kojąco.
      - Jestem tarczą przeciwko wugom, panie Garden - zwrócił się Rothman do Petea - i nieprędko się do mnie dobiorą. - Jego pobrużdżona twarz nie zdradzała uczuć. - Dokonaliśmy dziś przerażającego odkrycia, ale nasza organizacja potrafi sobie z nim poradzić. Co z panem, Garden? Będzie pan potrzebował naszej pomocy. Jako jednostka jest pan w odmiennej sytuacji.
      Pete skinął głową ponuro.
      - Musimy zabić E.B. Blacka - oświadczyła Patricia.
      - Zgadzam się - poparł ją Mutreaux.
      - Byłbym tutaj ostrożny - powiedział Rothman. - Nigdy dotąd nie zabiliśmy wuga. Już zabicie Hawthornea nie było ani dobre, ani bezpieczne, niemniej jednak niezbędne. Kiedy zlikwidujemy wuga - obojętne jakiego wuga - zdradzimy się nie tylko z naszym istnieniem, ale i celem, który nam przyświeca. Czyż nie jest tak? - Rozejrzał się po zebranych, oczekując poparcia.
      - Przecież oni ewidentnie już wiedzą o naszym istnieniu - zdumiał się McClain. - W jaki sposób mogliby nas infiltrować, nie wiedząc o naszym istnieniu?
      Z rogu sali odezwała się telepatka Merle Smith; dotąd nie zabierała głosu.
      - Rothman, zeskanowałam każdego z obecnych w motelu i nie znalazłam nic, co sugerowałoby, że ktokolwiek poza Mary Anne McClain i P-ujemnym Gardenem, którego kazała tu doprowadzić, został infiltrowany. Istnieje jednak obszar specyficznego bezwładu w umyśle Davida Mutreaux, który powinien zostać poddany inspekcji. Chciałabym o to w tej chwili poprosić obecnych tu telepatów.
      Patricia natychmiast skoncentrowała się na Davie Mutreaux.
      Przekonała się, że Merle miała rację - w umyśle Mutreaux tkwiła pewna anomalia, którą odebrała jako zagrożenie dla interesów organizacji.
      - Mutreaux - powiedziała - czy mógłby pan pomyśleć o... - Nie bardzo wiedziała, jak to określić. Przez sto lat skaningu nigdy nie spotkała się z czymś podobnym. Zaskoczona, wyminęła powierzchniowe myśli Mutreaux i zaczęła sondować głębsze pokłady psychiki, aż po automatyzmy i zrepresjonowane treści, wyparte z ego, ze świadomej jaźni.
      Penetrowała teraz obszar niejasnych popędów, mglistych, nierealnych pragnień, niepokojów, wątpliwości przemieszanych z regresywnymi przekonaniami i fantazjami libido. Nie był to obszar sympatyczny, każdy go jednak miał, zdążyła się już z tym oswoić. To te wypady we wrogie obszary cudzych umysłów były źródłem jej życiowych nieszczęść. Wszelkie doznania i spostrzeżenia, które wyparł w sobie Dave Mutreaux, istniały tutaj, w głębi, nienaruszone, żyjąc jakimś na wpół życiem, zasilanym energią parapsychiczną przewidza.
      Trudno go było czynić za to odpowiedzialnym, jednak była w nich swoista i złowieszcza autonomia. Opozycja wobec wszystkiego, w co wierzył świadomie i z rozmysłem. Opozycja wobec wszelkich życiowych celów.
      Wiele można się było dowiedzieć o psychice Mutreaux na podstawie tego, co zdecydował lub był zmuszony usunąć ze świadomości.
      - Obszar, o którym mowa, po prostu nie chce się otworzyć na skaning - powiedziała Patricia. - Masz nad tym kontrolę, Dave?
      - Nie wiem, o czym mowa - odparł Mutreaux niepewnie, a na jego twarzy odmalowało się zaskoczenie. - Wszystko jest we mnie dostępne, o tyle, o ile wiem. Na pewno niczego z premedytacją nie blokuję.
      Teraz zaczęła odbierać obszar prekognicji w umyśle Mutreaux, a wkroczywszy tam, sama przejściowo stała się przewidzem; posiadanie jego zdolności w połączeniu z własnymi było niesamowitym doznaniem.
      Zobaczyła z wielką wyrazistością plątaninę sekwencji wariantów czasowych, wzajemnie wykluczających się i tak uszeregowanych, by można było je obserwować jednocześnie. Nie było żadnej dynamiki w tej scenerii, a raczej malarska statyczność. Patricia ujrzała stop-klatki samej siebie, w rozmaitych akcjach. Od niektórych musiała odwrócić wzrok - były to odrażające sekwencje, w których ulegała najbardziej wynaturzonym podszeptom i...
      Moja rodzona córka, myślała ponuro. A więc istnieje możliwość, choć mało prawdopodobna, że jej to zrobię. Większość sekwencji pokazywała zbliżenie z Mary Anne i zabliźnienie raczej niż pogłębienie rozłamu w organizacji. A jednak - mogło się to wydarzyć.
      W dodatku, ujrzała w ułamku chwili scenę, w której telepaci organizacji jak jastrzębie rzucają się na Mutreaux. Mutreaux nie mógł o tym nie wiedzieć; scena ta niewątpliwie istniała w jego świadomości. Dlaczego jednak miało do niej dojść? Czym mógłby sprowokować podobną sytuację? Co też mógł odkryć?
      Myśli Mutreaux rozproszyły się jak na zawołanie.
      - Robisz uniki - powiedziała Patricia, wymieniając spojrzenie z Merle i pozostałymi telepatami. - To jest przybycie Dona - poinformowała ich. Don był oczekiwanym telepatą, aktualnie w drodze z Detroit, mógł się pojawić w każdej chwili. - W obszarze prekognicji u Mutreaux istnieje sekwencja, w której Don. po przyjeździe tutaj, włamuje się do zablokowanego obszaru i zaczyna go badać. A następnie... - Urwała, ale trójka telepatów zdążyła już odebrać jej myśli.
      A następnie likwiduje Mutreaux, pomyślała.
      Czemu jednak? Nie znajdowała nic, co sugerowałoby manipulacje wugów w Davie czy wokół Davea. Nie, to było coś zupełnie innego, ale co - nie umiała powiedzieć.
      Czy istniała pewność, że Don to zrobi? Nie, tylko prawdopodobieństwo. Jak się musiał czuć Mutreaux, wiedząc o tym, wiedząc, że grozi mu śmierć. Co robi przewidz w takiej sytuacji?
      To samo, co każdy, stwierdziła, skanując umysł Mutreaux. Przewidz szykował się do ucieczki.
      Mutreaux wstał z miejsca.
      - Obawiam się, że muszę wracać do Nowego Jorku - oświadczył lekko schrypniętym głosem. Na zewnątrz, odwrotnie niż wewnątrz, utrzymywał pozory spokoju. - Żałuję, że nie mogę zostać - zwrócił się do Rothmana.
      - Don jest naszym najlepszym telepatą - powiedział spokojnie Rothman. - Muszę cię prosić, żebyś zaczekał do jego przyjazdu. Naszą jedyną obroną przed infiltracją organizacji jest istnienie czworga telepatów, którzy mogą dogrzebać się do informacji o tym, co się dzieje. Musi pan więc usiąść, panie Mutreaux.
      Mutreaux opadł na krzesło.
      
      
      Pete Garden z przymkniętymi oczami przysłuchiwał się rozmowie Patricii McClain z Mutreaux i Rothmanem. Tajna organizacja, złożona z osobników Psi, broni nas przed tytańską cywilizacją, jej dominacją nad nami czy czymś w tym stylu, rozważał mętnie. Wciąż jeszcze nie pozbierał się po wczorajszej nocy i po porannym przebudzeniu - ani po szokującej, bezsensownej śmierci Hawthornea.
      Czy nic się nie stało Carol?
      Boże, pomyślał, gdybym tylko mógł się stąd wydostać. Rozpamiętywał chwilę, kiedy Mary Anne, dzięki zdolnościom psychokinetycznym, przetransformowała go w ulotną cząstkę, którą cisnęła o materialne mury pokoju, a potem nagle pozwoliła mu wrócić. Nie wiadomo dlaczego rozmyśliła się w ostatniej chwili.
      Bał się tych ludzi. Ich zdolności.
      Otworzył oczy.
      W motelowym pokoju, szczebiocząc wysokimi głosikami, siedziało dziewięciu wugów. I, nie licząc jego samego, jedna istota ludzka - Dave Mutreaux.
      On i Dave Mutreaux sami przeciw tamtym. Byli bez szans. Nie poruszył się, tylko wpatrywał w całą dziewiątkę.
      - Rothman! - odezwał się jeden z wugów podekscytowany. Mówił głosem Patricii McClain. - Odebrałem niesamowitą myśl od Petea Gardena.
      - Ja również - potwierdził inny wug. - Garden postrzega nas jako... - Zawahał się. - Widzi nas, z wyjątkiem Mutreaux, jako wugi.
      Zapadła cisza.
      - To by sugerowało, Garden, pełną infiltrację grupy? - spytał wug o głosie Rothmana. - Mam rację? Z jedynym wyjątkiem Davida Mutreaux?
      Pete nie odpowiedział.
      - Czy można przy zdrowych zmysłach uwierzyć w coś takiego? - ciągnął wug, który używał nazwiska Rothman. - Jeśli wierzyć zmysłom Gardena, przegraliśmy. Podejdźmy racjonalnie do sprawy, może nie wszystko stracone. Co pan mówi, Mutreaux? Jeśli Garden ma rację, byłby pan pośród nas jedynym autentycznym Terraninem.
      - Nic z tego nie pojmuję - powiedział Mutreaux. - Jego spytajcie, nie mnie. - Wskazał wzrokiem Petea.
      - Proszę cię, powiedz - zażądała Patricia błagalnym tonem. - Pete, zaklinam cię na wszystkie świętości...
      - Myślę, że wiecie już, co w umyśle Mutreaux wymykało się skaningowi waszych telepatów. On jest ludzką istotą, a wy nie. To cała różnica. A kiedy dotrze tutaj ostatni z waszych telepatów...
      - Załatwimy Mutreaux - powoli, z namysłem dokończył wug Rothman.
      
13
      
      - Połącz mnie z adwokatem, Lairdem Sharpem - zwrócił się Joe Schilling do informacyjnego obwodu homeostatycznego w wideofonie. - Jest gdzieś na Zachodnim Wybrzeżu, wiem tylko tyle.
      Tymczasem minęło południe. Pete Garden nie wrócił do domu i Joe wiedział, że nie wróci. Dzwonienie do pozostałych członków Błękitnawego Lisa nie miało sensu - było jasne, że Petea nie ma u żadnego z nich. Jego porywacz był kimś spoza grupy.
      A jeśli Carol dobrze obstawiała, jeśli porwanie było dziełem Ala i Pat McClainów, pozostawało pytanie dlaczego. Do tego zabicie Hawthornea - błąd, z którejkolwiek strony by na to spojrzeć. W oczach Joe nic nie usprawiedliwiało tego postępku.
      - Jak się czujesz? - zapytał Carol, wchodząc do sypialni. Siedziała przy oknie w bawełnianej sukience drukowanej w wesoły wzorek, niespokojnie spoglądając na ulicę w dole.
      - W porządku, Joe.
      Detektyw E.B. Black chwilowo się ulotnił, więc Joe Schilling zamknął drzwi sypialni.
      - Wiem o McClainach coś, czego policja nie powinna wiedzieć - powiedział Carol.
      Przeniosła na niego uważne spojrzenie.
      - Jest zamieszana w jakąś nielegalną działalność, a przynajmniej, przez jakiś czas, była. To by pasowało do zabójstwa Hawthornea. Zaryzykuję. Myślę, że ma to jakiś związek z jej uzdolnieniem psionicznym. I jej męża również. Niewiele wiem, ale jakoś by to wyjaśniało, że popełnili morderstwo, w dodatku na detektywie policyjnym. Sama widzisz, co ściągnęli sobie na głowę. Poszukuje ich każdy wydział policji w tym kraju. Muszą być zdesperowani. - Chyba że są fanatykami, dodał w myślach. - Mordercy policjantów to dla policji wróg numer jeden - mruknął. - To było głupie posunięcie. - Głupie i fanatyczne, pomyślał. Niedobra kombinacja.
      Zabrzęczał wideofon.
      - Pański człowiek na linii, panie Schilling - odezwało się urządzenie. - Adwokat Laird Sharp.
      Schilling niezwłocznie włączył ekran.
      - Laird - powitał obrońcę. - Dobrze, że dzwonisz.
      - Co się stało? - spytał Sharp.
      - Zniknął twój klient, Pete Garden. - Zwięźle wyjaśnił, co zaszło, - A ja podświadomie nie ufam policji - powiedział Schilling. - Nie wiem czemu, ale wydaje mi się, że się nie wysilają. Może to przez tego wuga, E.B. Blacka. - Zorientował się, że doszła u niego do głosu instynktowna niechęć do obcych.
      - Hmm, a jakby tak wyskoczyć do Pocatello? - zastanawiał się Sharp. - Jak się nazywa ten psychiatra?
      - Philipson. Sława międzynarodowa. Co spodziewasz się tam znaleźć?
      - Sam nie wiem. Moje informacje pochodzą z trzeciej ręki, ale coś mi każe tam lecieć. Przylecę po ciebie do San Rafael. Siedź na tyłku przez dziesięć minut. Jestem w San Francisco.
      - Dobra. - Schilling rozłączył się,
      - Dokąd idziesz? - spytała Carol, kiedy ruszył do drzwi mieszkania. - Powiedziałeś adwokatowi Petea, że się z nim spotkasz tutaj.
      - Idę po broń. - Zamknął za sobą drzwi i pośpiesznie ruszył korytarzem. Wystarczy jeden egzemplarz, uświadomił sobie. Bo, na ile znał Lairda Sharpa, tamten nigdy nie rozstawał się z bronią.
      
      
      - Pete mówił wczoraj przez wideofon dziwne rzeczy - powiedział Schilling do Sharpa. Lecieli jego samochodem na północny wschód. - Po pierwsze, że ta sytuacja zabije go, tak jak zabiła Luckmana. Że musi dbać szczególnie o bezpieczeństwo Carol. I że... - Spojrzał na Sharpa. - Doktor Philipson jest wugiem.
      - I co z tego? Po Ziemi chodzi pełno wugów.
      - Ale ja wiem coś o Philipsonie - powiedział Schilling. - Czytałem jego artykuły i czytałem o jego technikach terapeutycznych. Nigdzie nie było wzmianki o tym, żeby był Tytańczykiem. Coś tu jest nie tak. Nie sądzę, żeby Pete widział doktora Philipsona. Myślę, że widział kogoś lub coś innego. Człowiek o sławie Philipsona nie jest osiągalny w środku nocy, jak lekarz dyżurny. I skąd Pete wziął sto pięćdziesiąt dolarów, które jakoby zapłacił Philipsonowi? Znam Petea. Nigdy nie nosi pieniędzy przy sobie. Wszyscy Posiadacze są tacy, kombinują w kategoriach aktów własności, a nie gotówki. Pieniądze są dla nas, P-ujemnych.
      - Czy on faktycznie powiedział, że zapłacił psychiatrze? Może po prostu wystawił mu na tę kwotę rachunek?
      - Pete mówił, że zapłacił mu, i to zeszłej nocy. I powiedział, że te pieniądze mu się zwróciły. - Joe Schilling popadł w ponurą zadumę. - W stanie, w jakim był Pete, pijany i podkręcony prochami, do tego - z powodu ciąży Carol - w fazie maniakalnej, mógł nie wiedzieć, kto przed nim siedzi, Philipson czy nie. Zresztą cały epizod mógł być tylko jego halucynacją. Łącznie z tym, że był kiedykolwiek w Pocatello. - Wyjął fajkę i mieszek z tytoniem. - Ta historia brzmi dość podejrzanie. Jest możliwość, że Peteowi całkiem odbiło. Tutaj pies może być pogrzebany.
      - Co palisz aktualnie? - spytał Sharp. - Nadal biały tytoń z Kentucky, dolne liście?
      - Już nie. Nazwa tej mieszanki brzmi Pies Który Dużo Szczeka. Słabo gryzie.
      Sharp uśmiechnął się nieznacznie.
      Pod nimi, na obrzeżach Pocatello, leżała klinika doktora Philipsona - śnieżnobiały kwadrat pośród trawników i drzew, z rozarium na tyłach. Sharp wylądował na żwirowej alei, którą podjechał do parkingu położonego z boku wielkiego, centralnego budynku. Obiekt, cichy i starannie utrzymany, wyglądał na opuszczony. Jedyny samochód na parkingu należał do doktora Philipsona.
      Co za spokój, pomyślał Schilling, jednak pobyt tutaj musiał być niezmiernie drogi. Rozarium wabiło go i ruszył krętą ścieżką w stronę ogrodu, wdychając powietrze i ciężką, gęstą woń róż i odżywek organicznych. Obroty homeostatycznego, supersprawnego zraszacza trawników zmusiły Schillinga do zejścia ze ścieżki na gęstą, sprężystą trawę. Sam pobyt tutaj by mnie uzdrowił, pomyślał. Zapach i dotyk tej sielankowej posiadłości. Przed nim, uwiązany do pala, zarzucał łbem szary osioł.
      - Spójrz - powiedział do Lairda Sharpa, który szedł za nim. - Dwa gatunki najpiękniejszych róż hodowlanych. Pokój i Gwiazda Holandii. W dwudziestym wieku, w kręgach hodowców, dawano im po dziewięć punktów - wyjaśnił. - Dziewięć to była bardzo wysoka nota. A potem, jak wiadomo, wyhodowano kolejną sławę, Gwiezdnego Wędrowca. - Wskazał krzew o olbrzymich białopomarańczowych pąkach. - A także Nasz Kraj. - Jaśniejsze cętki pokrywały płatki o czerwieni tak ciemnej, że wydawała się czarna.
      Nachylali się właśnie nad Naszym Krajem, gdy drzwi kliniki otwarły się z impetem i ze środka, z powitalnym uśmiechem na twarzy, wyszedł łysy, sympatyczny, starszawy pan.
      - Czym mogę służyć? - spytał z żartobliwym błyskiem w oku.
      - Szukamy doktora Philipsona - powiedział Sharp.
      - To ja - odparł starszy pan. - Zdaje się, że trzeba będzie opryskać rozarium; widzę na paru krzakach grefi. - Kantem dłoni otrzepał liść. - Grefi, roztocz, przemycony z Marsa.
      - Gdzie możemy z panem porozmawiać? - spytał Joe Schilling.
      - Tutaj - odparł doktor Philipson.
      - Czy zeszłej nocy złożył panu wizytę niejaki Peter Garden? - spytał Schilling.
      - Z całą pewnością. - Doktor Philipson uśmiechnął się cierpko. - Jeszcze później komunikował się ze mną przez wideofon.
      - Pete Garden został uprowadzony - wyjaśnił Schilling. - Porywacze po drodze zabili policjanta, więc sprawa musi być poważna.
      Z twarzy doktora Philipsona zniknął uśmiech.
      - Ach, tak. - Spojrzał na Schillinga, potem na Lairda Sharpa. - Coś mi się nie podobało w tej wizycie. Najpierw ginie Jerome Luckman, teraz to. Wejdźcie. - Położył dłoń na klamce w drzwiach kliniki, ale nagle się rozmyślił. - Może lepiej usiądźmy w samochodzie, żeby nikt nie mógł nas podsłuchać. - Poprowadził ich z powrotem na parking. - Istnieje parę spraw, które chciałbym omówić z wami.
      Wszyscy trzej w napięciu usiedli w samochodzie doktora Philipsona.
      - Co was łączy z Peteem Gardenem? - spytał psychiatra.
      Schilling wyjaśnił mu pokrótce.
      - Liczcie się z tym, że możecie nie zobaczyć Gardena pośród żywych - zawyrokował Philipson. - Niezmiernie ciężko mi to mówić, ale prawie na pewno tak to wygląda. Próbowałem go ostrzec.
      - Wiem - odparł Schilling. - Mówił mi.
      - Za mało znałem Petea Gardena - powiedział psychiatra.
      - Widziałem go pierwszy raz w życiu i nie udało mi się wyciągnąć z niego historii jego przypadku, zbyt był pijany, chory i przerażony zeszłej nocy. Zadzwonił do mnie do domu; byłem już w łóżku. Spotkałem się z nim w barze w śródmieściu Pocatello. Nie pamiętam już, jak się nazywał. To był bar. przy którym wylądował. Była z nim atrakcyjna, młoda dziewczyna, która jednak nie weszła do środka. Garden miał ostre halucynacje i wymagał poważnej interwencji psychiatrycznej. Nie muszę chyba mówić, że raczej nie mogłem mu jej zapewnić w barze, w samym środku nocy.
      - Jego lęki dotyczyły wugów - wyjaśnił Schilling. - Czuł, że jesteśmy przez nich osaczeni.
      - Tak, wiem o tym. Wczoraj w nocy, w mojej obecności, dał wyraz tym lękom wiele razy i na wiele różnych sposobów. Byłem głęboko poruszony. W którymś momencie mozolnie naskrobał do siebie samego wiadomość na zapałkach i schował je pieczołowicie do buta. Wugi chcą nas wykończyć, czy coś w tym rodzaju. - Spojrzał z ukosa na Schillinga i Lairda Sharpa. - Co wiecie na temat aktualnych problemów wewnętrznych Tytana?
      - Nie mam o nich bladego pojęcia - odparł zaskoczony Schilling.
      - Tytańska cywilizacja przeżywa ostry rozłam na dwie frakcje. Wiem o tym z bardzo prostego powodu - mam u siebie w klinice paru Tytańczyków, którzy pełnią wysokie funkcje tu, na Ziemi. Leczą się u mnie. Może stosuję trochę nieortodoksyjne metody, ale uważam, że odnoszę w terapii sukcesy.
      - Dlatego chciał pan rozmawiać tutaj, w samochodzie? - spytał Sharp czujnie.
      - Tak - odparł Philipson. - Tu jesteśmy poza zasięgiem ich zdolności telepatycznych. Cała czwórka, w kategoriach politycznych, reprezentuje skrzydło umiarkowane, dominujące, notabene, siły w tytańskiej polityce ostatnich dziesięcioleci. Istnieje jednak partia wojskowa, frakcja ekstremistyczna. Ich wpływy rosną, nikt jednak, nie wykluczając samych Tytańczyków, nie wie dokładnie, do jakich rozmiarów urośli tymczasem. Tak czy owak, ich zamiary wobec Terry są wrogie. Mam pewną teorię. Nie mogę jej dowieść, wzmiankuję jednak o niej w paru artykułach. - Urwał. - Sądzę - zaznaczam, że tylko sądzę - że Tytańczycy za podpuszczeniem partii wojennej manipulują naszym przyrostem naturalnym. Jakimiś technikami, nie pytajcie jakimi, obniżają go.
      Zapadła cisza, długa i pełna napięcia.
      - Co się tyczy Luckmana - rzekł doktor Philipson - sądzę, że został wprost, lub nie wprost, zabity przez Tytańczyków, jednak nie z powodów, o których myślicie. To prawda, że
      zjechał do Kalifornii po tym, jak dał solidnie wszystkim w kość na Wschodnim Wybrzeżu. To prawda, że zapewne uzyskałby przewagę gospodarczą w Kalifornii, podobnie jak w Nowym Jorku. Ale nie dlatego zginął z rąk Tytańczyków. Zginął, bo próbowali go dostać od miesięcy, a może i od lat. Kiedy opuścił twierdzę swojej organizacji i udał się do Carmel, gdzie nie miał przewidzów ani psioników, którzy by go strzegli...
      - Po co by mieli go zabijać? - spytał cicho Sharp.
      - Z powodu jego szczęścia - odparł doktor. - Jego płodności. Zdolności do posiadania dzieci. To właśnie zagrażało Tytańczykom, nie jego sukces w Grze, ten obchodzi ich tyle, co nic.
      - Rozumiem - powiedział Sharp. - I każda istota ludzka obdarzona szczęściem zostanie starta z powierzchni Ziemi, jeśli frakcja wojenna dojdzie do władzy. A teraz słuchajcie uważnie. Są ludzie, którzy o tym wiedzą albo przynajmniej coś takiego podejrzewają. Istnieje organizacja kierowana przez płodnych McClainów z Kalifornii. Może słyszeliście o nich? Patricia i Allen McClain. Mają trójkę dzieci. Z tego powodu ich życie jest w dużym niebezpieczeństwie. Pete Garden też wykazał się płodnością, automatycznie narażając życie własne i ciężarnej żony, przed czym go zresztą ostrzegałem. Ostrzegałem go też, że znalazł się w sytuacji, nad którą nie panuje. Jestem o tym głęboko przekonany. Poza tym - ciągnął Philipson pewnym głosem - sądzę, że organizacja skupiona wokół McClainów jest bezskuteczna, jeśli nie wręcz szkodliwa. Do tej chwili zapewne została infiltrowana przez władze Tytana, tu, na Ziemi, co nie jest wcale trudne. Ich zdolności telepatyczne pracują na nich. Na dłuższą metę utrzymanie czegoś takiego, jak istnienie podziemnej organizacji patriotycznej w sekrecie, graniczy z niemożliwością.
      - Czy jest pan w kontakcie ze skrzydłem umiarkowanym? Tu, w klinice, dzięki pacjentom wugom? - spytał Schilling.
      - Do pewnego stopnia - odparł doktor Philipson z wahaniem. - W ogólnym zarysie omawiałem z nimi tę sytuację, temat wypłynął podczas terapii.
      - Chyba mamy to, czego szukaliśmy - zwrócił się Schilling do Sharpa. - Wiemy, gdzie jest Pete, kto go porwał i kto zabił Hawthornea. To organizacja McClainów, bez względu na to, jak się nazywa i gdzie się skupia.
      - Pańska opowieść, doktorze, wydaje się niezmiernie interesująca - rzekł Sharp z najwyższą ostrożnością. - Jest jednak pewna równie interesująca kwestia, której dotąd nie poruszyliśmy.
      - Tak? - zaciekawił się Philipson.
      - Pete Garden sądził, że jest pan wugiem - rzekł Sharp.
      - Wiem o tym. Do pewnego stopnia jestem to w stanie wyjaśnić. Na podświadomym, instynktownym poziomie, Garden wyczuwał swoje zagrożenie. Jednak jego postrzeganie było zaburzone, stanowiło melanż bezwiednej telepatii, projekcji, jego własnych niepokojów plus...
      - Czy jest pan wugiem? - przerwał Sharp.
      - Jasne, że nie - odparł szorstko Philipson.
      - Czy doktor Philipson jest wugiem? - spytał Laird Sharp efektu Rushmorea samochodu, w którym siedzieli.
      - Doktor Philipson jest wugiem, zgadza się - odparło auto.
      A był to samochód doktora Philipsona.
      
      
      - I co pan na to, doktorze? - Joe Schilling wymierzył swój stary, lecz sprawny kaliber .32 w doktora Philipsona. - Jestem ciekaw pańskiego komentarza.
      - Niewątpliwie obwód podał fałszywą informację - oświadczył doktor Philipson. - Przyznam jednak, że nie powiedziałem wam o wszystkim. Organizacja psioników wokół McClainów, jestem jej członkiem.
      - Ma pan zdolności Psi?
      - Zgadza się. - Philipson kiwnął głową. - Członkiem jest również dziewczyna, która towarzyszyła wczoraj Gardenowi, Mary Anne McClain. Odbyliśmy krótką naradę, jaką politykę zastosować wobec Gardena. To ona zaaranżowała nasze spotkanie z Gardenem, o tej porze w nocy zwykle...
      - Jaki talent psioniczny pan posiada? - przerwał mu Sharp. On również celował w doktora, miał małą dwudziestkę dwójkę.
      Doktor Philipson spojrzał na niego, potem przeniósł wzrok na Schillinga.
      - Niecodzienny - powiedział. - Zdziwicie się, kiedy wam powiem. W zasadzie przypomina psychokinetyczne uzdolnienia Mary Anne, jest jednak bardziej wyspecjalizowany. Jestem jednym z terminali dwukierunkowego tajnego tunelu między Terrą a Tytanem. Tytańczycy przybywają tutaj, czasem niektórzy Terranie zostają przetransmitowani na Tytana. Ta procedura stanowi krok naprzód w stosunku do standardowych lotów kosmicznych, ponieważ pozwala zachować jednoczesność - wyjaśnił z uśmiechem. - Chcecie zobaczyć? - Nachylił się w stronę Sharpa i Schillinga.
      - Rany boskie - powiedział Sharp. - Zabij go.
      - Widzicie? - Głos Philipsona docierał do nich, ale doktora nie było już widać. Na konkretne obrazy świata wokół nich opadała zasłona unicestwienia, wytrawiając je, aż do zaniku, a miejsce dobrze znanych, realnych kształtów, wypełniła świetlista kaskada niby-piłeczek golfowych. To jest, pomyślał Joe Schilling, załamanie u podstaw samego aktu percepcji. Na przekór sobie, mimo całej determinacji, odczuwał lęk.
      - Zastrzelę go - dotarł do niego głos Lairda Sharpa. W kilku krótkich błyskach zagrzmiał rewolwer. - Rąbnąłem go? Joe, czy ja go... - Głos Sharpa zanikł. Została tylko cisza.
      - Boję się, Sharp. Co to jest? - Nic nie rozumiał. Sięgnął ręką, macając na oślep w strumieniu pulsujących wokół subatomowych cząstek. Czy to była prastruktura samego Wszechświata? Świat poza czasem i przestrzenią, poza kategoriami poznania?
      Widział teraz wielką równinę, na której spoczywały bez ruchu, w równych odstępach, wugi. Czy, może, poruszały się nieprawdopodobnie wolno. W całej scenerii wyczuwało się jakieś napięcie. Choć wugi wytężały się, kategoria czasu pozostawała niewzruszona, więc trwały w miejscu. Czy na wieczność?, zastanawiał się Joe Schilling. Prawdziwe morze wugów. Nie widział krańców równiny, nie mógł sobie nawet wyobrazić, gdzie się kończy.
      To jest Tytan, odezwał się głos w jego głowie.
      Joe Schilling lewitował właśnie w nieważkości. Cholera, pomyślał, wszystko nie tak. Nie powinienem ani tu być, ani tego robić.
      - Ratunku - powiedział na głos. - Zabierzcie mnie stąd. Sharp, jesteś tam gdzieś? Co się z nami dzieje?
      Nikt nie odpowiadał.
      Opadał coraz szybciej. Nie wyczuł żadnego oporu w zwykłym sensie tego słowa, a jednak wyraźnie poczuł, że wylądował.
      Wokół niego materializowała się wklęsłość pomieszczenia, spowijając go w nieokreślony, mglisty sposób, a naprzeciwko, po drugiej stronie stołu, siedziały wugi. Doliczył się dwudziestu i dał sobie spokój; wszędzie w polu widzenia siedziały wugi. milczące i nieruchome, mimo to - oddające się jakiejś czynności. Były nią tak głęboko pochłonięte, że w pierwszej chwili nie mógł odgadnąć, co robią. A potem, w jednej sekundzie, pojął.
      Grają, poinformowały go mentalnie wugi.
      Plansza była tak wielka, że zamarł. Jej boki, jej tył i przód ginęły, zanikały w prastrukturze rzeczywistości, w której uczestniczył. Mimo to przed jego nosem leżały karty, wyraźne, z ostrym konturem. Wugi czekały. Teraz on miał ciągnąć kartę.
      Była jego kolej.
      Chwała Bogu, pomyślał Schilling, że chociaż umiem grać, znam reguły. Dla nich nie miałoby znaczenia, gdybym nie umiał - ta Gra trwa zbyt długo, by miało to jakiekolwiek znaczenie. Od kiedy? Nie wiedział. Być może same wugi tego nie wiedziały albo wiedziały, ale zapomniały.
      Wyciągnął kartę z dwunastką.
      A teraz, pomyślał, nadszedł etap, który jest ukoronowaniem Gry. Moment, w którym blefuję lub nie blefuję, w którym przesuwam pionek o dwanaście lub nie dwanaście. Ale oni czytają w moich myślach, uświadomił sobie. Jak mogę z nimi Grać w tej sytuacji? To nie fair!
      A mimo to będzie musiał zagrać.
      W takiej właśnie jesteśmy sytuacji, pomyślał. I nie możemy się z tego wyplątać, żaden z nas. I nawet wielkim Graczom, jak Jerome Luckman, zdarza się polec. Polec w drodze do zwycięstwa.
      Czekaliśmy na ciebie od dawna, przesłał mu mentalnie wug. Proszę, nie każ nam dłużej czekać.
      Co robić? Jaka była stawka? Jaką posiadłość wystawił do Gry? Rozejrzał się, ale nigdzie nie dostrzegł żadnej puli ani skrzyni.
      Gra blefowa, w którą telepaci grają o nie istniejące stawki, pojął Joe. Co za parodia. Jak mam się z tego wymotać? Czy istnieje droga ucieczki? Nawet tego nie wiedział.
      Tak, idealny platoński wzorzec Gry, odciśnięty dla Terran, by mogli grać, tyle zrozumiał. Ale rozumienie nie na wiele się zdało, ponieważ nadal nie mógł się z wzorca wyswobodzić. Ujął pionek i zaczął przesuwać go, pole po polu. Dwanaście pól do przodu. Odczytał tekst. Gorączka złota na twoich terenach! Wygrywasz $ 50 000 000 w dywidendach z dwóch kopalń!
      Po co blefować?, pomyślał Joe Schilling. Co za pole, nigdy jeszcze nie był na takim polu. Nie istniało na żadnej z ziemskich plansz.
      Postawił pionek na polu. Rozparł się na siedzeniu.
      Czy ktoś go sprawdzi? Zarzuci mu blef?
      Czekał. Ginący za horyzontem, nieruchomy szereg wugów nie zdradzał żadnych oznak życia. No! - ponaglił ich w myślach. Jestem gotów. Na co czekacie?
      To jest blef, zawyrokował głos.
      Nie umiał powiedzieć, który z wugów postanowił go sprawdzić; zdawały się przemawiać unisono. Czyżby w tak przełomowej chwili zawiodły ich zdolności telepatyczne? A może świadomie zawieszały swój talent na czas gry?
      - Mylisz się - odparł, odwracając kartę. - Proszę bardzo. - Opuścił wzrok.
      Dwunastka zniknęła.
      Pojawiła się jedenastka.
      Słabo pan blefuję, panie Schilling, pomyślała rzesza wugów. Tak pan zwykle gra?
      - Jestem w stresie - powiedział Schilling. - Mylnie odczytałem kartę. - Był wściekły, do tego nieźle przestraszony. - Tutaj odchodzi jakiś przekręt - zawyrokował. - Tak czy siak, co jest stawką w tej Grze?
      - W tej Rozgrywce - Detroit - odparły wugi.
      - Nie widzę aktu własności - powiedział Schilling, rozglądając się po całym stole.
      Spójrz jeszcze raz, poleciły wugi.
      Na środku stołu zobaczył szklaną kulę, taką, jakich niektórzy używają jako przycisków na biurko. W szklanym wnętrzu połyskiwało coś złożonego z wielu ożywionych części. Nachylił się, by zobaczyć z bliska. Miasto, miniaturowe. Budynki, ulice, fabryki, domy...
      To było Detroit.
      Będzie nasze, powiadomiły go wugi.
      Schilling wziął pionek i przestawił o jedno pole do tyłu.
      - Tak naprawdę stoję tutaj - wyjaśnił.
      Gra eksplodowała.
      - Oszukiwałem - powiedział Schilling. - Nie da się już grać. Prawda? Rozwaliłem Grę!
      Coś walnęło go w głowę i upadł, runął w szarą otchłań nieświadomości.
      
14
      
      Ocknął się na pustyni, czując na powrót kojące przyciąganie grawitacji Terry. Oślepiające Słońce lało się patoką płynnego złota. Schilling musiał zmrużyć oczy i zrobić daszek z dłoni, żeby zobaczyć cokolwiek.
      - Niech się pan nie zatrzymuje - odezwał się głos.
      Otwarł oczy i spostrzegł, że obok niego, po piaszczystych wybojach, wędruje doktor Philipson. Dziarski staruszek uśmiechał się.
      - Proszę iść - mówił Philipson miłym tonem - bo inaczej umrzemy, a pan nie ma na to ochoty.
      - Czy mógłby pan wyrażać się jaśniej? - poprosił Schilling. Jednak nie zaprzestawał marszu. Doktor Philipson sadząc wielkimi susami bez wysiłku, dotrzymywał mu kroku,
      - Nie da się ukryć, że rozbiłeś Grę - zachichotał psychiatra. - Nie przyszło im na myśl, że mógłbyś oszukiwać.
      - Oni oszukali pierwsi. Zmienili wartość karty!
      - Dla nich to jest dozwolone, to jeden z podstawowych ruchów w Grze. Ulubioną zabawą Tytańskich Graczy jest oddziaływanie na kartę za pomocą zdolności pozazmysłowych. Jest to rodzaj pojedynku między obiema stronami; ten, kto wyciągnął kartę, stara się utrzymać jej wartość niezmienną, rozumie pan? Przegrał pan, dopuszczając do zmiany wartości karty, ale przesuwając pionek w zgodzie z nią, pokrzyżował pan ich zamiary.
      - Co się stało ze stawką?
      - Detroit? - zaśmiał się doktor Philipson. - Nadal jest stawką, nikt go nie zdobył. Widzi pan, ich Gracze przestrzegają zasad. Może pan nie wierzyć, ale tak jest. Są to wprawdzie tylko ich zasady, ale zawsze zasady. Nie wiem teraz, co zrobią: Czekali na rozgrywkę z panem od bardzo dawna, jednak czuję, że po tym, co się zdarzyło, nie będą chcieli próbować ponownie. Byli bardzo rozstrojeni parapsychicznie. Długo potrwa, nim wrócą do formy.
      - Jaka to frakcja? Ekstremiści?
      - Ależ skąd. Gracze mają niezwykle umiarkowane poglądy polityczne.
      - A pan?
      - Przyznaję, że jestem ekstremistą. Dlatego jestem tutaj, na Ziemi. - W oślepiającym słońcu południa jego miotacz połyskiwał, wznosząc się i opadając w rytm kroków doktora. - Jesteśmy już na miejscu, panie Schilling. Jeszcze jeden pagórek i zobaczy pan. Budynek jest niski, nie rzuca się w oczy.
      - Czy wszystkie wugi na Ziemi są ekstremistami?
      - Nie.
      - A E.B. Black, detektyw?
      Doktor Philipson nie odpowiedział.
      - Nie z pańskiej frakcji - odgadł Schilling.
      Nie było odpowiedzi, Philipson nie zamierzał odpowiadać.
      - Powinienem był uwierzyć, kiedy nie było jeszcze za późno - powiedział Schilling.
      - Możliwe - zgodził się Philipson.
      Przed Schillingiem wyrósł budynek w meksykańskim stylu, z dachem z kafelków i jasnymi murami z palonej cegły, otoczony czarnym ogrodzeniem z kutego żelaza. Motel Dig Inn, głosił wygasły neon.
      - Jest tutaj Laird Sharp? - spytał Schilling.
      - Sharp jest na Tytanie. - Możliwe, że go tu ściągnę, ale z pewnością nie w tej chwili. Bystrzak z tego Sharpa. - Philipson skrzywił się nieznacznie. - Muszę przyznać, że mało mnie obchodzi. - Białą, lnianą chusteczką otarł czerwone, spocone czoło. Zwolnił trochę, gdy znaleźli się na prowadzącym do motelu chodniku. - A co się tyczy pańskich oszustw, też mnie ani ziębią, ani grzeją. - Nie wiadomo dlaczego wydawał się teraz napięty i rozdrażniony.
      Drzwi motelowej recepcji były otwarte i doktor Philipson wszedł do środka, usiłując przeniknąć wzrokiem ciemności.
      - Rothman? - zawołał niepewnym, pytającym głosem.
      Wyłoniła się kobieca sylwetka. Była to Patricia McClain.
      - Przepraszam za spóźnienie - zaczął Philipson - ale ten facet ze swoim towarzyszem pojawili się przy...
      - Straciła panowanie. Allen nie umiał sobie z nią poradzić. Odsuńcie się. - Wymijając Philipsona i Schillinga, Patricia McClain ruszyła biegiem w stronę parkingu, gdzie stał jej samochód. Nagle znikła. Doktor Philipson odchrząknął, zaklął i pośpiesznie, jak po rozżarzonych węglach, wycofał się z motelu.
      Wysoko, na tle słońca w zenicie, Schilling zobaczył punkcik, który z wielką prędkością oddalał się od powierzchni Ziemi; wznosił się, niknąc w nieskończoności, aż Schilling stracił go z oczu. Głowa go rozbolała od wytężania wzroku pod słońce. Odwrócił się do Philipsona.
      - Mój Boże, czy to znaczy... - zaczął.
      - Niech pan spojrzy... - przerwał doktor Philipson. - Machnął miotaczem w stronę recepcji, więc Schilling zajrzał do środka. W pierwszej chwili nic nie zobaczył, ale stopniowo jego wzrok przyzwyczaił się do ciemności.
      Na podłodze leżały poskręcane ciała mężczyzn i kobiet, splątane niczym macki potwora. Wyglądały, jakby jakaś siła cisnęła je w powietrze, a potem upuściła niedbale, zgniatając szczątki w niewiarygodny galimatias. Mary Anne McClain siedziała na podłodze w narożniku, skulona, z twarzą ukrytą w dłoniach. Pete Garden i nieznany Schillingowi, elegancko ubrany mężczyzna w średnim wieku, stali obok siebie w milczeniu, a ich twarze nie zdradzały nic.
      - Rothman - powiedział Philipson zdławionym głosem, patrząc na jedno ze zmasakrowanych ciał. - Kiedy? - spytał Petea Gardena.
      - Właśnie skończyła - wychrypiał Garden.
      - Ma pan szczęście - zwrócił się do Philipsona elegancki mężczyzna w średnim wieku. - Gdyby pan tu był, zabiłaby pana również. Upiekło się panu, nie stawił się pan w porę.
      Doktor Philipson drżącą dłonią uniósł miotacz i wycelował chwiejnie w Mary Anne.
      - Nie warto. Próbowali tego. W ostatniej chwili - ostrzegł Pete.
      - Mutreaux - spytał Philipson - dlaczego ona pana...
      - Jest Terraninem - wyjaśnił Garden. - Jedynym pośród was. Dlatego go nie tknęła.
      - Najlepsze, co możemy wszyscy zrobić - odezwał się elegancki Mutreaux - to nic nie robić. Starajmy się jak najmniej poruszać, tak jest najbezpieczniej. - Nie odrywał wzroku od skulonej sylwetki Mary Anne. - Nie oszczędziła nawet własnego ojca - dodał. - Ale Patricia stąd wyszła. Nie wiem, co się z nią działo.
      - Dziewczyna załatwiła ją również - odparł Philipson. - Widzieliśmy to. Nie wiedzieliśmy jeszcze, co jest grane. - Odrzucił broń, potoczyła się po podłodze, aż uderzyła w ścianę. Twarz miał szarą. - Czy ona wie, co zrobiła?
      - Wie - odparł Garden. - Orientuje się, jak groźny jest jej talent, i nie chce go użyć ponownie. Nie potrafili nad nią zapanować. Chwilami uzyskiwali kontrolę, ale wyślizgiwała im się z rąk. Obserwowałem tę walkę - zwrócił się do Joe Schillinga. - Toczyła się w tym pokoju przez ostatnie parę godzin, nawet po przybyciu ostatniego członka organizacji. - Wskazał na rozgniecione, poskręcane ciało jasnowłosego mężczyzny w okularach. - Mówili o nim Don. Myśleli, że odwróci bieg wypadków, ale Mutreaux wspomógł ją swoimi uzdolnieniami. Wszystko wydarzyło się w ułamku chwili: w jednej sekundzie siedzieli na krzesłach, a w następnej kręcili młyńca jak lalki z gałganków. Prawdę mówiąc, nie był to miły widok - dodał, wzruszając ramionami.
      - Straszliwa strata - oznajmił doktor Philipson. Patrzył z nienawiścią na Mary Anne. - Telekineza - dodał. - Nie ma na to mocnych. Wiedzieliśmy o tym, ale ze względu na Patricię i Allena akceptowaliśmy ją taką, jaka jest. No cóż, będziemy musieli zacząć raz jeszcze, od nowa. Osobiście, naturalnie, nie mam powodów, żeby się jej obawiać. W każdej chwili mogę wrócić na Tytana, do mojego rodzimego węzła. Najprawdopodobniej jej talent nie sięga aż tak daleko, a jeśli sięga, nie ma na to rady. Zaryzykuję, nie mam wyjścia.
      - Myślę, że może pana zatrzymać tutaj, jeśli zechce - stwierdził Mutreaux. - Mary Anne - powiedział ostrym tonem. W rogu pokoju Mary Anne uniosła głowę. Na jej policzkach Schilling dostrzegł ślady łez. - Czy masz coś przeciwko temu, żeby ostatni z nich wrócił na Tytana?
      - Nie wiem - odparła apatycznie.
      - Przetrzymują tam Sharpa - powiedział Schilling.
      - Rozumiem - odrzekł Mutreaux. - No tak, to robi różnicę. Nie pozwól Philipsonowi odejść - zwrócił się do Mary Anne.
      - Dobrze - szepnęła, skinąwszy głową.
      Philipson wzruszył ramionami.
      - Słuszne podejście. Cóż, nie mam nic przeciwko temu. Sharp może wrócić tutaj, a ja na Tytana. - Mówił spokojnie, jednak Schilling zauważył, że pod wpływem napięcia i szoku oczy mu pociemniały.
      - Od razu to załatwmy - zaproponował Mutreaux.
      - Świetnie - zgodził się Philipson. - Nie marzę o tym, żeby przebywać w zasięgu tej dziewczyny, ślepy by zauważył. I nie powiem, żebym zazdrościł panu i pańskim ludziom tego, że wasz los zależy od brutalnej, chaotycznej siły. Kieruje nią duch odwetu i w każdej chwili z premedytacją może zostać użyta przeciwko wam. Sharp już powrócił z Tytana - dodał. - Jest w mojej klinice w Idaho.
      - Czy można to jakoś sprawdzić? - spytał Schillinga Mutreaux.
      - Zadzwoń do swojego samochodu - poradził Philipson. - W tej chwili powinien w nim siedzieć lub być w pobliżu.
      Joe Schilling wyszedł na zewnątrz i wypatrzył zaparkowany samochód.
      - Do kogo należysz? - spytał, otwierając drzwiczki.
      - Do pana i pani McClainów - oznajmił efekt Rushmorea.
      - Chciałbym użyć twojego wideofonu. - Joe Schilling wsiadł do rozgrzanego od słońca wnętrza samochodu i wystukał numer własnego wozu w klinice doktora Philipsona, na obrzeżach Pocatello w stanie Idaho.
      - Co, u diabła, chcesz wiedzieć? - po długim oczekiwaniu odezwał się głos Maxa, jego samochodu.
      - Jest tam Laird Sharp? - spytał Joe.
      - Co to ma za znaczenie?
      - Posłuchaj - zaczął, ale twarz Sharpa wpłynęła nagle na niewielki ekran wideofonu. - Cały i zdrowy? - spytał go Schilling.
      Sharp krótko skinął głową.
      - Widziałeś tytańskich Graczy, Joe? Ilu ich było? Nie mogłem się ich doliczyć.
      - Nie dość, że ich widziałem, to jeszcze ich wykiwałem. W związku z czym natychmiast odesłali mnie tutaj. Bierz Maxa - pamiętasz, mój samochód - i leć z powrotem do San Francisco. Tam się spotkamy. Max, do cholery, masz współpracować z Lairdem Sharpem - zwrócił się do starego, zgorzkniałego wozu.
      - Się robi - odparł poirytowany Max. - Już współpracuję.
      Joe Schilling wrócił do pokoju w motelu.
      - Przewidziałem, co pan nam powie o mecenasie Sharpie - powiedział Mutreaux. - Daliśmy Philipsonowi odejść.
      Schilling rozejrzał się dookoła. Faktycznie, po doktorze E.R. Philipsonie nie było śladu.
      - To jeszcze nie koniec - odezwał się Pete. - Philipson wrócił na Tytana. Hawthorne nie żyje.
      - Jednak ich organizacja runęła - stwierdził Mutreaux. - Jedyne niedobitki to ja i Mary Anne. Nie wierzyłem własnym oczom, że wykończyła Rothmana. Dyrygował całą organizacją. - Pochylił się i dotknął ciała Rothmana.
      - Co powinniśmy teraz zrobić? - zwrócił się Joe Schilling do Petea. - Nie możemy ich chyba ścigać aż na Tytanie? - Nie miał ochoty znów stawać w szranki z tytańskimi Graczami. Niemniej jednak...
      - Lepiej wezwijmy tutaj E.B. Blacka - zaproponował Pete. - Nic lepszego nie przychodzi mi teraz do głowy. Inaczej będziemy skończeni.
      - Możemy zaufać Blackowi? - spytał Mutreaux.
      - Doktor Philipson sugerował, że tak - powiedział Schilling. Zawahał się. - Jestem za tym, żeby zaryzykować.
      - Ja też - poparł go Pete, a Mutreaux, po namyśle, krótko skinął głową. - A ty, Mary? - Pete zwrócił się do dziewczyny, która zastygła zwinięta w kłębek boleści.
      - Nie wiem - powiedziała w końcu. - Nie wiem już, komu wierzyć i komu zaufać. Nie ufam nawet samej sobie.
      - Trzeba to zrobić - powiedział Schilling do Petea. - Tak przynajmniej uważam. On czy ono poszukuje ciebie, jest teraz z Carol. Jeśli nie jest uczciwy... - Schilling urwał, krzywiąc się ponuro.
      - To ma Carol - dokończył za niego Pete grobowym głosem.
      - Tak - skinął głową Schilling.
      - Zadzwońmy do niego. Stąd.
      Wyszli razem na parking, do samochodu McClainów. Joe Schilling zamówił rozmowę z apartamentem w San Rafael. Jeśli popełniamy błąd, myślał Schilling, to zapewne oznacza to śmierć Carol i ich dziecka. Ciekawe, co to jest? - pomyślał. Chłopczyk czy dziewczynka? Teraz mają te testy. Można poznać już po trzech tygodniach. Pete, naturalnie, ucieszy się jednym i drugim. Uśmiechnął się pod nosem.
      - Mam go - powiedział z napięciem Pete. Na ekranie stabilizował się wizerunek wuga. Joe Schilling stwierdził, że wug - przynajmniej w jego oczach - nie różni się niczym od reszty wugów. Tak właśnie wygląda doktor Philipson, uświadomił sobie. Takim widział go Pete. Ale myślał, że halucynuje.
      - Gdzie pan jest, panie Garden? - dotarło do nich z głośnika pytanie wuga. - Widzę, że jest pan w towarzystwie pana Schillinga. Czego sobie panowie życzą od wydziału policji Zachodniego Wybrzeża? Jesteśmy skłonni wysłać do was statek kiedy i dokąd zechcecie.
      - Wracamy - powiedział Pete. - Nie potrzebujemy statku. Jak się czuje Carol?
      - Pani Garden jest bardzo niespokojna, ale jej stan fizyczny nie pozostawia nic do życzenia.
      - Mamy tutaj dziewięciu martwych wugów - poinformował Joe Schilling.
      - Z Wa Pei Nan? Frakcji ekstremistycznej? - natychmiast chciał wiedzieć E.B. Black.
      - Tak - potwierdził Schilling. - Jeden wrócił na Tytana, niejaki doktor E.R. Philipson z Pocatello w Idaho. Wie pan, ten słynny psychiatra. Powinniście natychmiast wkroczyć na teren kliniki. Niewykluczone, że ukrywa się tam jeszcze paru wugów.
      - Zajmiemy się tym wkrótce - obiecał E.B. Black. - Czy wśród zabitych są mordercy mojego kolegi, Wadea Hawthornea?
      - Owszem - potaknął Schilling.
      - To ulga - skwitował E.B. Black. - Podajcie nam swoje namiary, to wyślemy kogoś, kto podejmie wszelkie stosowne dla tej sytuacji kroki.
      Pete udzielił mu niezbędnych informacji.
      - To by było tyle - powiedział Schilling, kiedy ekran zgasł. Nie wiedział, co ma o tym wszystkim sądzić. Czy postąpili słusznie? Wkrótce się przekonamy, pomyślał. Bez słowa wrócili do motelu.
      - Nawet jeśli nas wsadzą - powiedział Pete, przystając na progu pokoju - nadal będę uważał, że postąpiliśmy najsłuszniej. Nie można wszystkiego przewidzieć. To wszystko jest takie... - machnął dłonią - niejasne i pokrętne, ci ludzie i te rzeczy stopieni w jedno. Może jeszcze nie otrząsnąłem się po wczorajszej nocy. 
      - Pete - odezwał się Schilling - widziałem tytańskich Graczy. Też mam dosyć.
      - Co powinniśmy robić?
      - Przywrócić Błękitnawego Lisa do życia.
      - A potem?
      - Zagrać.
      - Przeciwko komu?
      - Przeciw tytańskim Graczom - odparł Joe Schilling. - Musimy. Nie zamierzają dać nam wyboru.
      Weszli obaj z powrotem do pokoju w motelu.
      
      
      - Czuję, że ich kontrola nade mną osłabła - powiedziała słabo Mary Anne, gdy dolatywali do San Francisco.
      Mutreaux obrzucił ją bacznym spojrzeniem.
      - Miejmy nadzieję. - Wydawał się skonany. - Przewiduję - powiedział do Gardena - że będziecie starali się odbudować grupę. Chce pan wiedzieć, z jakim skutkiem?
      - Tak - odparł Pete.
      - Policja udzieli wam zezwolenia. Od dziś wieczór, jak dawniej, będziecie legalnym stowarzyszeniem Graczy. Spotkacie się w waszym apartamencie w Carmel, żeby omówić strategię. W tym punkcie następuje podział na dwie równoległe przyszłości. Zawieszone są na kontrowersyjnej decyzji: czy grupa pozwoli ci wprowadzić Mary Anne McClain do Gry jako nowego Posiadacza?
      - Jak wyglądają obie, rozgałęziające się z tego punktu, przyszłości?
      - Tę bez niej widzę bardzo wyraźnie. Powiedzmy wprost, nie jest dobra. Ta druga jest niewyraźna, ponieważ Mary Anne jest zmienną i nie da się jej przewidzieć w kategoriach przyczynowo-skutkowych. Wprowadza pozaprzyczynową zasadę synchroniczności. - Mutreaux zamilkł na chwilę. - Na podstawie moich przewidywań radziłbym wam spróbować wciągnąć ją do grupy. Mimo że jest to nielegalne.
      - To prawda - skinął głową Joe Schilling. - Jest to całkowicie sprzeczne z przepisami jednostek blefujących. Psionikom wszelkiej maści wstęp całkowicie wzbroniony. Ale nasi przeciwnicy nie są Psi-ujemnymi ludzkimi istotami. Są tytańskimi telepatami. Widzę jej wartość. Jej obecność w naszej grupie równoważy czynnik telepatyczny. W przeciwnym przypadku będą mieli absolutną przewagę. - Przypomniał sobie, jak karta, którą wyciągnął, z dwunastki zrobiła się jedenastką. Z tym nie umiemy walczyć, pomyślał. Nawet z pomocą Mary...
      - Mnie też powinniście przyjąć - powiedział Mutreaux. - Chociaż, w myśl prawa, też nie mam wstępu. Błękitnawy Lis powinien zostać uświadomiony, o co w rzeczywistości idzie, co jest stawką tym razem. To już nie jest wymiana aktów własności ani wyścig, kto zostanie czołowym Posiadaczem. Odwieczna walka z wrogiem ożyła po latach. O ile wygasła kiedykolwiek.
      - Nigdy - odezwała się Mary Anne. - My, ludzie w naszej organizacji, zdawaliśmy sobie z tego sprawę. I wugi, i Terranie, w tej kwestii byliśmy zgodni.
      - Jakie przyjęcie, według pana, zgotują nam E.B. Black i policja? - spytał Pete Mutreaux.
      - Przewiduję spotkanie między łącznikiem z okręgiem San Francisco, U.S. Cummingsem i E.B. Blackiem. Chyba jednak nie potrafię przewidzieć wyniku. U.S. Cummings uczestniczy w czymś, co wprowadza inną zmienną. Co by to mogło być? U.S. Cummings może być ekstremistą. Jak się to nazywa?
      - Wa Pei Nan - odparł Schilling. - Tak to nazywa E.B. Black. - Nigdy nie słyszał tej nazwy, dopóki nie powiedział jej detektyw wugów. Obracał sylaby w myślach, usiłując wczuć się w ich zabarwienie. Jednak były nieprzeniknione, starannie przed nim ukryte. Poddał się. Nie mógł sobie wyobrazić, co by to mogła być za partia ani jakby to było być jej członkiem.
      Nie jestem w stanie poczuć się jak oni. A to nie jest dobre, bo dopóki nie umiemy wczuć się w ich punkt widzenia, nie będziemy wiedzieli, jakie są ich następne kroki. Mimo że mamy przewidzą.
      Nie czuł się zbyt pewnie. Jednak nie powiedział o tym ludziom, którzy siedzieli z nim w samochodzie.
      Wkrótce, pomyślał, my, rozszerzona grupa blefująca Błękitnawy Lis, zrobimy pierwsze zagranie przeciwko Tytańczykom. Będziemy dysponować pomocą Mutreaux i Mary Anne McClain. Czy to wystarczy? Mutreaux nie widzi, a Mary Anne jest nieobliczalna, jak słusznie zauważył doktor Philipson. A mimo to cieszył się, że była z nimi. Bez Mary Anne, pomyślał z wisielczym humorem, Pete i ja bylibyśmy nadal w motelu, w samym środku pustyni Nevada. Jako pionki w strategii Tytana.
      - Miło mi będzie podarować wam obojgu akty własności - powiedział Pete do Mary Anne i Davea Mutreaux. - Mary, możesz dostać San Rafael, a pan, Mutreaux - San Anselmo. To wam zapewni miejsce przy planszy. Mam nadzieję.
      Nikt się nie odezwał, nikt nie miał na to dosyć optymizmu.
      - Jak się blefuję przeciwko telepatom? - spytał Pete.
      To było dobre pytanie. W rzeczy samej było to pytanie, od którego zależało wszystko.
      I nikt nie potrafił na nie odpowiedzieć. Nie będą w stanie zmienić wartości kart, które wyciągniemy, snuł w myślach Schilling, ponieważ mamy Mary Anne, która będzie odpierać ich nacisk, stabilizować wyciąganą kartę. Jednak...
      - Żeby zaplanować strategię - powiedział Pete - będziemy musieli zrobić w Błękitnawym Lisie burzę mózgów. Ktoś z nas na pewno będzie miał na nich jakiś pomysł.
      - Wierzysz w to? - spytał Schilling.
      - Musi tak być - odparł szorstko Pete.
      
15
      
      O dziesiątej wieczorem spotkali się w mieszkaniu grupy w kondominium w Carmel. Pierwszy przyszedł Silvanus Angst, tym razem - być może po raz pierwszy w życiu - trzeźwy i milczący, niemniej z nieodłączną ćwiartką whisky w papierowej torebce. Postawił ją na kredensie i odwrócił się do Petea i Carol Gardenów, którzy weszli w ślad za nim.
      - Po prostu nie mogę sobie wyobrazić, żeby Psi grali z nami - mruknął Angst. - Według mnie rozmawiamy o czymś, co wykończy Grę raz na zawsze.
      - Zaczekaj, aż się wszyscy zejdą - powiedział chłodno Bill Calumine. Odnosił się do Angsta nieprzyjaźnie. - Zanim zadecyduję, muszę ich wpierw zobaczyć oboje. Dziewczynę i przewidzą, który, jak dobrze rozumiem, należał do ekipy Luckmana w Nowym Jorku. - Choć utracił pozycję obrotowego, Calumine automatycznie objął przywództwo. Kto wie, czy nie z pożytkiem dla ogółu, pomyślał Pete.
      - Słusznie - wymruczał nieprzytomnie Pete. Przy kredensie usiłował ustalić, co Silvanus Angst przyniósł tym razem. Kanadyjską whisky, do tego w dobrym gatunku. Pete sięgnął po szklankę, podstawił ją pod maszynę do lodu.
      - Dziękuję panu - zapiszczał automat.
      Pete przyrządzał sobie drinka odwrócony plecami do pokoju, który powoli, systematycznie wypełniał się ludźmi. Słyszał ich przyciszone głosy.
      - I to nie jeden psionik, ale dwójka?
      - Tak, ale dla dobra narodu.
      - I co z tego. Kiedy Psi wkroczą do akcji, to będzie koniec Gry.
      - Może z zastrzeżeniem, że zrezygnują z Posiadania, kiedy się skończy ta chryja z tymi... jakżeż się oni nazywają? Wu Pu Nun? Coś w tym stylu, jeśli wierzyć dzisiejszej popołudniowej Chronicie. Jednym słowem, wugańskim podżegaczom. No wiecie. Tym, z którymi rzekomo się rozprawiliśmy.
      - Widziałeś ten artykuł? Obwody homeopressu Chronicie wniosły, że to Wu Pu Nun jest odpowiedzialna za niski przyrost naturalny u nas.
      - Wywnioskowały.
      - Nie rozumiem?
      - Powiedziałeś wniosły, a to nie jest stylistycznie poprawne.
      - Tak czy owak, uważam, mówiąc wprost, że dopuszczenie tej dwójki do Błękitnawego Lisa jest naszym obowiązkiem. Ten wugowski detektyw, ten cały E.B. Black, wyjaśnił nam, że byłoby to w interesie narodu.
      - Wierzysz mu? Wugowi?
      - To porządny wug? Nie czujesz różnicy? - Stuart Marks klepnął energicznie Petea po ramieniu. - Tę właśnie różnicę próbowałeś nam wyjaśnić, prawda?
      - Nie wiem - odparł Pete. Naprawdę, w tym momencie, nie wiedział. Był skrajnie wyczerpany. Dajcie mi dopić drinka w spokoju, pomyślał i z powrotem odwrócił się plecami do pokoju pełnego dyskutujących mężczyzn i kobiet. Miał nadzieję, że Joe Schilling zjawi się wkrótce.
      - Zróbmy raz wyłom w zasadach, dla naszego bezpieczeństwa. Nie gramy przeciw sobie nawzajem, w tej rozgrywce jesteśmy po tej samej stronie, nasz wróg to wug. A że umieją czytać w naszych myślach, wygrają, dopóki nie wymyślimy czegoś nowego. A to coś nowego może być tylko dziełem tej pary psioników, dobrze mówię? Bo skąd byśmy mogli wziąć coś takiego? Z nieba?
      - Nie możemy grać z wugami. Wyśmialiby nas. Potrafili zmusić sześcioro tu obecnych, żeby zmówili się i wspólnie zamordowali Luckmana. Skoro potrafią tyle...
      - Nie mnie. Nie należałem do tej szóstki...
      - Tak czy owak, jeśli czytałeś artykuł w homeopressie, to wiesz, że wugom chodzi o interesy. Zamordowali Luckmana i detektywa Hawthornea, porwali Petea Gardena, a potem...
      - Prasa lubi przesadzić...
      - Ciężko się z tobą gada. - Jack Blau urażony opuścił rozmówcę. Po chwili wyrósł obok Petea. - Kiedy się tutaj zjawią? Ta para psioników?
      - W każdej chwili - odparł Pete.
      Nadeszła Carol.
      - Co pijesz, kochanie? - spytała, wsuwając gładkie, nagie ramię pod rękę Petea.
      - Kanadyjską whisky.
      - Wszyscy mi gratulują z powodu dziecka - powiedziała. - Naturalnie z wyjątkiem Freyi. A ona chyba też by mi gratulowała, gdyby nie to...
      - Gdyby nie to, że nie może tego wytrzymać.
      - Czy myślisz, że to naprawdę wugi - czy w każdym razie ich odłam - obniżały nasz przyrost naturalny?
      - Tak.
      - Więc jeśli wygramy, nasz przyrost naturalny może się podnieść?
      Potaknął.
      - I w naszych miastach będzie jeszcze ktoś oprócz miliardów efektów Rushmorea mówiących: tak, proszę pana, nie, proszę pana. - Ścisnęła go za ramię.
      - A jeśli nie wygramy, wkrótce na naszej planecie nie będzie żadnych narodzin. Nasza rasa wymrze.
      - Aha - potaknęła blado.
      - To wielka odpowiedzialność - odezwała się zza ich pleców Freya Garden Gaines. - Jeśliby wierzyć temu, co mówisz.
      Pete wzruszył ramionami.
      - A Joe był też na Tytanie? Byliście obaj?
      - Joe i ja, i Laird Sharp.
      - Tak od razu?
      - Tak.
      - Niesamowite.
      - Idź już sobie - powiedział Pete.
      - Nie mam zamiaru głosować za przyjęciem tej dwójki psioników - powiedziała Freya. - Uprzedzam z góry, Pete.
      - Jest pani głupia, pani Gaines - odezwał się Laird Sharp. Stał w pobliżu, przysłuchując się. - Tyle mogę pani powiedzieć. Tak czy owak, myślę, że zostanie pani przegłosowana.
      - Sprzeciwia się pan tradycji - odparła Freya. - Ludzie z byle powodu nie odrzucą stu lat tradycji.
      - Nawet po to, by uratować swoją rasę? - zakpił Sharp.
      - Nikt, poza panem i Joe, nie widział na oczy żadnych tytańskich Graczy. Nawet Pete nie twierdzi, że ich widział.
      - Istnieją - powiedział cicho Sharp. - Lepiej niech pani w to uwierzy. Bo wkrótce pani również ich zobaczy.
      Z drinkiem w dłoni Pete przeszedł przez mieszkanie i wyszedł na zewnątrz, w chłodne, wieczorne powietrze Kalifornii. Stał samotnie w półmroku, ze szklanką w ręku, czekając nie wiadomo na co. Może na przyjazd Joe Schillinga z Mary Anne? Tak, może właśnie na to.
      Czy może czekał na coś innego, coś o wiele ważniejszego? Czekam na rozpoczęcie Gry, pomyślał. Dla nas, Terran, kto wie, czy nie ostatniej.
      Czekał na przybycie tytańskich Graczy.
      Patricia McClain nie żyje, myślał, ale w pewnym sensie nie istniała nigdy; to, co widziałem, było fantomem, oszustwem. To, w czym się kochałem, jeśli to jest właściwe słowo... tak czy owak nigdy tego nie było, więc jak mogę powiedzieć, że ją straciłem? Najpierw trzeba coś mieć, żeby móc to utracić.
      Zresztą nie powinniśmy o tym myśleć, uznał. Mamy inne powody do zmartwień. Doktor Philipson mówił, że Gracze są stronnictwem liberalnym. Jak na ironię musimy pokonać nie ekstremistyczny margines, lecz potężne centrum. Może to nawet lepiej - atakujemy rdzeń ich cywilizacji, nie wugów pokroju E.R. Philipsona, lecz E.B. Blacka. Szacownych wugów. Takich, którzy przestrzegają reguł Gry.
      To wszystko, na co możemy liczyć, stwierdził, na ich uczciwość w Grze. Gdyby jej nie mieli, gdyby byli jak Philipson i McClainowie...
      Nie siedzielibyśmy z nimi po dwóch stronach planszy. Zwyczajnie zabiliby nas, tak jak zabili Luckmana i Hawthornea, i tyle.
      Migając światłami, samochód podchodził do lądowania. Wylądował na skraju jezdni, za innymi samochodami. Światła pogasły. Otwarły się drzwi i ze środka wyszła samotna postać. Mężczyzna szybkim krokiem szedł w stronę Petea.
      Kim mógł być? Pete wytężył wzrok, ale nie mógł go rozpoznać.
      - Cześć - przywitał go mężczyzna. - Wpadłem do was na chwilę. Po przeczytaniu artykułu w homeopressie. Wygląda to ciekawsko, brachu. Nie ściemniam, słowo daję. Zgadzasz się?
      - Kim pan jest?
      - Nie poznaje mnie pan? - zdziwił się chłodno mężczyzna. - Myślałem, że wszyscy mnie znają. Hop hop hum. Czy mogę dzisiaj zagrać z wami? Brach-brach-brachu, na pewno mi się spodoba. - Zbliżał się teraz do progu, raźnym, pewnym siebie krokiem. Przystanął przed Peteem, wyciągając dłoń. - Nats Katz.
      
      
      - Naturalnie, może pan obserwować naszą Grę, panie Katz. Pańska obecność to dla nas zaszczyt - oświadczył Bill Calumine, gestem dłoni nakazując członkom Błękitnawego Lisa chwilę ciszy. - Oto światowej sławy didżej i gwiazda biznesu muzycznego, Nats Katz, którego wszyscy znamy z telewizji. Chciałby towarzyszyć nam dziś wieczór. Czy ktoś ma coś przeciwko temu?
      Podnieśli wzrok, nie wiedząc, jak zareagować.
      Co takiego o Katzu mówiła Mary Anne?, zastanawiał się Pete. Czy Nats Katz jest osią tego wszystkiego, spytał ją wtedy. A ona odparła, że tak. I wyglądała, jakby mówiła prawdę.
      - Chwileczkę - powiedział Pete.
      - Z pewnością nie ma żadnych rozsądnych powodów, by sprzeciwiać się obecności pana Katza. Chyba nie myślisz poważnie...
      - Zaczekajmy, aż przyleci Mary Anne. Niech ona zdecyduje - zasugerował Pete.
      - Nie należy nawet do grupy - zaoponowała Freya Gaines.
      Zapadła cisza.
      - Jeśli on zostanie, ja wychodzę - powiedział Pete.
      - Dokąd? - spytał Calumine.
      Pete nie odpowiedział.
      - Dziewczyna, która nawet nie należy do naszej grupy... - zaczął Calumine.
      - Jakie są przesłanki twojego sprzeciwu? - zwrócił się do Petea Stuart Marks. - Racjonalne? Potrafisz to jakoś wytłumaczyć? - Wpatrywali się w niego z napięciem.
      - Nasza sytuacja jest o wiele gorsza, niż przypuszczacie - wyjaśnił Pete. - Szansa, że pokonamy przeciwnika, jest bardzo niewielka.
      - Co w związku z tym? - indagował dalej Marks. - Co to ma wspólnego z...
      - Sądzę - odparł Pete - że Katz jest po ich stronie.
      Po chwili Nats Katz wybuchnął śmiechem. Przystojny, śniady, miał zmysłowe usta i inteligentne, zdecydowane spojrzenie.
      - Tego jeszcze nie było! Niewiele jest rzeczy, o które mnie nie pomawiano, ale coś takiego... Hop hum! Urodziłem się w Chicago, panie Garden. Jestem Terraninem, zapewniam pana. Hum, hum, hum! - Jego krągła, ruchliwa twarz tryskała niepohamowaną wesołością. Nie wydawał się obrażony, a jedynie zdumiony. - Co mam panu pokazać? Metrykę? Wyobraź sobie brach-brach-brachu, hum, naprawdę tu i ówdzie jestem dosyć dobrze znany, nie ściemniam. Gdybym był wugiem, dawno wyszłoby to na jaw. Co o tym sądzisz? Zgodzisz się?
      Pete sączył drinka. Zorientował się, że drżą mu ręce. Czyżbym stracił poczucie rzeczywistości? Niewykluczone. Możliwe, że nie doszedł do siebie po tamtej popijawie, po tamtym... epizodzie psychotycznym. Czy był właściwą osobą, by ferować sądy o Katzu?
      Czy w ogóle powinien się tu znajdować?
      Może to już koniec ze mną, stwierdził. Nie z nimi - ze mną. Osobiście. Nareszcie.
      - Wychodzę. Wrócę później - powiedział na głos. Zakręcił się na pięcie, odstawił szklankę i wyszedł z pokoju. Zszedł po schodkach frontowych i oddalił się do samochodu. Wsiadając, trzasnął drzwiami i siedział w milczeniu bardzo, bardzo długo.
      Może na tym etapie jestem dla grupy ciężarem, a nie pomocą. Zapalił papierosa i zgniótł zaraz w popielniczce samochodu. O ile się orientował, Nats mógłby nawet podrzucić jakiś pomysł, to facet z fantazją.
      Ktoś stanął w drzwiach wejściowych, nawołując go. Głos ledwie docierał do Petea.
      - Hej, Pete, co z tobą? Wracaj do środka!
      Pete przekręcił kluczyk w stacyjce.
      - Jazda - zaordynował.
      - Tak, panie Garden. - Samochód ruszył przed siebie, oderwał się od chodnika, na sygnale ostrzegawczym poszybował nad stojącymi samochodami, a potem nad dachami Carmel, po czym skierował się w stronę Pacyfiku, ćwierć mili od kondominium.
      Może lepiej każę mu wylądować, pomyślał leniwie Pete, bo za chwilę będziemy nad wodą.
      Czy obwód Rushmorea posłuchałby go? Zapewne tak.
      - Gdzie jesteśmy? - zapytał, żeby sprawdzić, czy się dobrze orientuje.
      - Nad Oceanem Spokojnym, panie Garden.
      - Co byś zrobił, gdybym ci kazał wylądować?
      Na chwilę zapadła cisza.
      - Wzywam doktora Macy w... - Obwód zawahał się. Pete słyszał, jak klikając, próbuje kolejnych kombinacji. - Wylądowałbym - zdecydował obwód. - Zgodnie z poleceniem.
      Obwód podjął decyzję. A on?
      Nie powinienem aż tak ulegać depresji, myślał. Nie powinienem robić takich rzeczy, to nierozsądne.
      Ale je robił.
      Udało mu się patrzyć przez chwilę w ciemne wody w dole. A potem, kręcąc sterownicą, zatoczył szeroki łuk i poszybował z powrotem w stronę wybrzeża. To nie moja metoda, stwierdził. Nie do oceanu. W domu wezmę coś, co się będzie nadawało - powiedzmy, butelkę fenobarbitalu. Albo emfytalu.
      W drodze na północ przeleciał nad Carmel, a teraz jego samochód przelatywał nad południowym San Francisco. Parę minut później leciał już nad hrabstwem Marin. Przed nim rozciągało się San Rafael. Polecił efektowi Rushmorea wylądować przed domem; rozparty na siedzeniu czekał na wykonanie polecenia.
      - Jesteśmy na miejscu, sir. - Samochód stuknął lekko w krawężnik. Silnik wyłączył się sam ze szczęknięciem. Samochód usłużnie otworzył swoje drzwi.
      Pete wysiadł. Doszedł do bramy, włożył klucz do zamka i wszedł do domu.
      Wjechał na górę i położył dłoń na klamce mieszkania swojego i Carol. Drzwi nie były zamknięte na zamek. Pchnął je i wszedł.
      Światła paliły się. W salonie, na kanapie, założywszy nogę na nogę, czytał Chronicie chudy, wysoki mężczyzna.
      - Zapomina pan - oświadczył, rzucając gazetę na podłogę - że przewidz widzi każdą możliwość, o której miałby się później dowiedzieć. A o pańskim samobójstwie byłoby głośno. - Dave Mutreaux podniósł się z rękami w kieszeniach, wydawał się całkiem wyluzowany. - Bardzo nie w porę by się pan zabił, panie Garden.
      - Czemu? - zażądał wyjaśnień Pete.
      - Bo jeśli się pan nie zabije - powiedział cicho Mutreaux - znajdzie się pan na krawędzi rozwiązania kwestii Gry. Odpowiedzi, jak blefować przed rasą telepatów. Nie mogę jej panu udzielić, będzie ją pan musiał odnaleźć sam. Ale ta odpowiedź się znajdzie, jednak tylko jeśli nie będzie pan martwy za dziesięć minut. - Skinął w stronę apteczki w łazience. - Troszkę poszperałem w liniach alternatywnej przyszłości, która najbardziej by mi odpowiadała. Tymczasem wyrzuciłem pańskie prochy. Apteczka jest czysta.
      Rzucił się do łazienki sprawdzić.
      Nie było nawet aspiryny. Półki świeciły pustką.
      - Pozwoliłeś mu na to? - zwrócił się gniewnie do apteczki.
      - Powiedział, że to dla pańskiego dobra, panie Garden - odparł efekt Rushmorea płaczliwym głosem. - Sam pan wie, co się z panem dzieje, kiedy pan ma depresję.
      Trzasnął drzwiczkami apteczki i wrócił do salonu.
      - Przejrzałeś mnie, Mutreaux - poddał się. - Przynajmniej pod jednym względem. Metoda, o której myślałem...
      - Oczywiście zawsze można spróbować innej metody - przerwał łagodnie Mutreaux. - Ale emocjonalnie skłania się pan ku samobójstwu drogą ustną. Trucizny, narkotyki, środki uspokajające, hipnotyzujące i tym podobne. - Uśmiechnął się. - Występuje u pana opór przeciw wszelkim innym metodom. Takim jak na przykład rzucenie się do Pacyfiku.
      - Czy może mi pan coś powiedzieć o tym, jak rozwiążę problem Gry?
      - Nie, nie mogę. Sam pan musi się z tym uporać.
      - Dziękuję - zakpił Pete.
      - Mogę panu jednak powiedzieć jedną rzecz. Pewną podpowiedz. Ucieszy pana lub nie. Nie mogę tego przewidzieć, ponieważ nie pokaże pan swojej reakcji na zewnątrz. Patricia McClain nie zginęła.
      Pete nie mógł oderwać od niego wzroku.
      - Mary Anne jej nie zniszczyła. Wysłała ją dokądś, niech pan nie pyta dokąd, bo nie wiem. Jednak przewiduję obecność Patricii w San Rafael w ciągu najbliższych paru godzin. W jej mieszkaniu.
      Pete nie wiedział, co powiedzieć. Dalej wpatrywał się w przewidzą.
      - Widzi pan? - zwrócił uwagę Mutreaux. - Żadnej widocznej reakcji jakiegokolwiek typu. Być może ma pan mieszane uczucia. Będzie tam krótko - dorzucił. - Potem uda się na Tytana. I to nie psionicznymi metodami doktora Philipsona, tylko w konwencjonalny sposób, interplanem.
      - Naprawdę jest po ich stronie, prawda? Nie ma się co łudzić?
      - O, tak. Zdecydowanie jest po ich stronie. Ale to pana nie powstrzyma przed pójściem tam, zgadza, się?
      - Nie powstrzyma - odparł Pete i ruszył do wyjścia.
      - Mogę z panem pójść? - poprosił Mutreaux.
      - Po co?
      - Nie dopuścić, żeby pana zabiła.
      - Tak to naprawdę wygląda?
      - Niewątpliwie - skinął głową Mutreaux - i pan o tym wie. Na pańskich oczach zastrzelili Hawthornea.
      - Dobrze - zadecydował Pete. - Niech pan idzie ze mną. Dziękuję - wydusił z trudem.
      Wyszli razem z budynku. Pete szedł przodem.
      - Czy wiedział pan o tym, że didżej Nats Katz pojawił się w apartamencie w Carmel?
      Mutreaux kiwnął głową.
      - Tak, spotkałem go jakąś godzinę temu i rozmawiałem z nim. Szukał mnie. Pierwszy raz go widziałem, choć naturalnie słyszałem o nim. To przez niego przeszedłem na drugą stronę.
      - Przeszedł pan? - Pete zatrzymał się i odwrócił do Mutreaux.
      I, ku swemu zdumieniu, ujrzał wycelowaną w siebie lufę miotacza igłowego.
      - Przez Katza - powiedział cicho Mutreaux. - Po prostu nacisk był zbyt wielki, Pete. Nie potrafiłem się obronić. Nats dysponuje potężną mocą. Nie bez powodu wybrano go na szefa Wa Pei Nan na Ziemi. Nie zatrzymujmy się. Idźmy do mieszkania Patricii McClain. - Machnął bronią.
      
      
      - Dlaczego nie dał mi się pan po prostu zabić? Po co w ogóle pan interweniował? - spytał po chwili Pete.
      - Ponieważ przechodzi pan na naszą stronę, Pete - odparł Mutreaux. - Możemy mieć z pana duży pożytek. Wa Pei Nan nie aprobuje rozwiązywania konfliktu za pomocą Gry; kiedy uda nam się infiltrować Błękitnawego Lisa z pańską pomocą, będziemy mogli z drugiego końca sabotować Grę. Prowadziliśmy już rozmowy z frakcją umiarkowaną na Tytanie. Są zdecydowani grać. Lubią grać i czują, że kontrowersje między obiema kulturami powinny być rozstrzygane w sposób legalny. Tego, że Wa Pei Nan jest temu przeciwna, nie muszę chyba mówić.
      Szli ciemnym chodnikiem w stronę mieszkania McClainów. Pete przodem, Dave Mutreaux nieco w tyle.
      - Powinienem się był domyślić - powiedział Pete. - Miałem przeczucie, kiedy zjawił się Katz, ale nie posłuchałem go. - Zinfiltrowali grupę, w dodatku najprawdopodobniej wprost przez niego. Żałował teraz, że zabrakło mu odwagi, by rzucić się samochodem do morza. Byłoby to słuszne rozwiązanie, najlepsze dla wszystkich zainteresowanych. W zgodzie ze wszystkim, w co wierzył.
      - Kiedy Gra się rozpocznie - powiedział Mutreaux - będę na miejscu i pan również, Pete, i odmówimy udziału w Grze. A tymczasem Nats będzie próbował przekonać pozostałych. Nie widzę na tę odległość, z niepojętych powodów nie mogę się rozeznać w alternatywnych przebiegach wydarzeń. - Dochodzili już do mieszkania McClainów.
      Otwarli drzwi mieszkania i zastali Pat McClain zajętą pakowaniem dwóch walizek. Ledwie zareagowała na ich widok.
      - Odebrałam wasze myśli, kiedy szliście korytarzem - powiedziała, niosąc do walizki naręcze ubrań z komody w sypialni. Pete zauważył, że jej twarz jest wylękniona i zapadnięta; okrutne starcie z Mary Anne zdruzgotało ją na wszelkie sposoby. Pakowała się gorączkowo, jakby wiązał ją niejasny, lecz nieubłagany termin.
      - Dokąd się wybierasz? - spytał Pete. - Na Tytana?
      - Tak - odparła. - Byle dalej od tej dziewuchy. Tam mnie nie dosięgnie. Będę bezpieczna. - Pete zauważył, że jej dłonie drżą, gdy bezskutecznie usiłowała dopiąć walizki. - Niech mi pan pomoże - zwróciła się do Mutreaux.
      Mutreaux usłużnie podomykał walizki.
      - Zanim odjedziesz, pozwól, że cię o coś spytam - powiedział Pete. - Jak Tytańczycy mogą grać, będąc telepatami?
      - Myślisz, że cię to w jakikolwiek sposób dotyczy? - Patricia przystanęła i przekrzywiwszy głowę, lustrowała go bezbarwnym spojrzeniem. - Teraz, kiedy Katz z Philipsonem załatwili cię?
      - Właśnie zaczęło nie dotyczyć. Grają od dawna, więc ewidentnie potrafili jakoś pogodzić swoje zdolności z...
      - Blokują je - odparła Patricia.
      - Rozumiem. - Wcale nie rozumiał. - Blokują... w jaki sposób? I do jakiego stopnia?
      - Farmakologicznie. Efekt jest porównywalny z działaniem leków z grupy fenotiazyn na Terran.
      - Fenotiazyny - odezwał się Mutreaux. - W większych dawkach serwowane są schizofrenikom, silne dawki przeciwdziałają psychozie.
      - Osłabiają urojenia schizofreniczne poprzez osłabienie podprogowej telepatii - dorzuciła Patricia. - Usuwają paranoiczne reakcje na wyczuwaną wrogość otoczenia. Tytańczycy posiadają leki, które podobnie działają na nich, a obowiązujące u nich reguły Gry wymagają utraty, czy przynajmniej ograniczenia, zdolności.
      - Powinien tu być lada chwila, Patricio - powiedział Mutreaux, patrząc na zegarek. - Na pewno będziesz chciała na niego zaczekać.
      - Dlaczego? - spytała, nadal zbierając porozrzucane po mieszkaniu przedmioty. - Nie chcę czekać, chcę stąd wyjść. Zanim znowu coś się wydarzy. Coś, w czym ona znów będzie maczać palce.
      - Musimy we troje przekabacić tego tu Gardena. - Mutreaux wskazał na Petea.
      - Weź sobie do pomocy Natsa Katza - powiedziała Patricia. - Mówię ci, że nie zamierzam zostać sekundy dłużej niż to konieczne!
      - Ale teraz Katz jest w Carmel - wyjaśnił cierpliwie Mutreaux. - A my chcemy, żeby Garden był całkiem po naszej stronie, kiedy dotrzemy na miejsce.
      - Nic na to nie poradzę - powiedziała obojętnie Patricia. Była całkowicie pochłonięta paniczną ucieczką, rzucała się jak szalona. - Posłuchaj, Dave, przysięgam na Boga, zależy mi tylko na jednym - żeby uniknąć powtórki z tego, co się zdarzyło w Nevadzie. Byłeś tam, więc wiesz, o czym mówię. A następnym razem już cię nie oszczędzi, bo jesteś z nami. Szczerze ci radzę też brać nogi za pas. Niech Philipson pokieruje całością, skoro jest na nią odporny. Zresztą to twoje życie, decyduj sam. - Kontynuowała pakowanie, a Mutreaux usiadł ponuro z igłowcem w ręku, czekając na przybycie doktora Philipsona.
      Blokują, myślał Pete. Obie strony blokują zdolności psioniczne, jeśli wierzyć Patricii. Moglibyśmy umówić się, że zażyjemy fenotiazynę, a oni coś, co działa na nich. Kiedy czytali w moich myślach - oszukiwali. I znowu będą oszukiwać, uświadomił sobie. Nie powinniśmy wierzyć, że się zablokują. W ich pojęciu moralność w stosunku do nas nie obowiązuje.
      - Masz rację - powiedziała Patricia, odbierając jego myśli. - Nie będą się blokować, grając przeciwko tobie, Pete. A ty nie możesz ich do tego zmusić, bo wasze reguły Gry nie uwzględniają takich zastrzeżeń. Wasza strona nie może się wykazać prawną podstawą do tego typu roszczeń.
      - Możemy udowodnić, że nigdy nie dopuszczaliśmy psioników do planszy.
      - Ale zamierzacie dopuścić. Twoja grupa głosuje nad dopuszczeniem mojej cholernej córki i Davea Mutreaux, czyż nie tak? - Zimny uśmiech wykrzywił jej twarz. Oczy miała mroczne, bez połysku. - Tak właśnie sprawy stoją, Pete. Bardzo źle. Chociaż chciałeś dobrze.
      Blefowanie, pomyślał. Telepaci. Blokada farmakologiczna, która unieczynnia przysadkę, będącą ośrodkiem zdolności pozazmysłowych w mózgu. Można je osłabić w różnym stopniu, przytępić częściowo, lecz nie całkowicie. Stopień przytępienia zależy od dawki: dziesięć miligramów fenotiazyny osłabi zdolności, sześćdziesiąt - wyłączy je całkowicie.
      I wtedy spłynęła na niego myśl, od której zakręciło mu się w głowie. Co by było, gdybyśmy nie patrzyli na wyciągane karty? Tytańczycy nie mieliby czego szukać w naszych umysłach, ponieważ nie byłoby tam informacji, jaki numer wyciągnęliśmy...
      - Prawie mu się udało, Dave - Patricia zwróciła się do Mutreaux. - Zapomina, że nie będzie grał po stronie Terran, że kiedy siądzie do planszy, będzie należał do nas. - Przyniosła mały neseser i pośpiesznie go zapełniała.
      Gdybyśmy mieli Mutreaux, gdyby udało się nam go odzyskać, mielibyśmy szansę wygrać. Bo nareszcie wiem jak.
      - Zgadłeś - powiedziała Patricia - ale co z tego będziesz miał?
      - Moglibyśmy przytępić jego zdolność jasnowidzenia w nieznacznym stopniu - powiedział na głos Pete. - Tak, żeby stała się nieprzewidywalna. Posługując się pastylkami fenotiazyny, ciągnął w myślach, które działają przez wiele godzin z różną mocą. Mutreaux nie wiedziałby sam, czy blefuję, czy nie, jak trafne są jego domysły. Wyciągałby kartę i nie patrząc na nią, przesuwał pionek. Gdyby jednak w tym momencie jego dar jasnowidzenia działał na pełnych obrotach, odgadywałby trafnie i nie blefował. Jeśliby jednak lek działał akurat mocniej...
      Byłby to blef. A Mutreaux nie wiedziałby o tym. To można by łatwo zaaranżować. - ktoś inny przygotowałby pastylkę fenotiazyny, ustalił odstępy czasu, w jakich uaktywniałyby się poszczególne składniki.
      - Przecież - upomniała go łagodnie Patricia - Dave nie gra po twojej stronie planszy, Pete.
      - Ale ja mam rację - odparł Pete. - W ten sposób moglibyśmy grać przeciw tytańskim telepatom i wygrać.
      - Owszem - skinęła głową Patricia.
      - Znalazł rozwiązanie, prawda? - zwrócił się do niej Mutreaux.
      - Znalazł - odparła. - Żal mi ciebie, Pete, bo masz odpowiedź, ale przyszła za późno. Twoi ludzie mieliby sporo frajdy. Przygotowanie granulek preparatów wchodzących w skład pastylki, użycie skomplikowanych tabel i receptur, by uzyskać pożądane tempo uaktywniania składników. Ewentualnie tempo mogłoby być przypadkowe lub zdefiniowane z góry, ale tak skomplikowane, że...
      - Jak pan tu może siedzieć ze świadomością, że nas pan zdradził? - zwrócił się Pete do Mutreaux. - Nie jest pan obywatelem Tytana, jest pan Terraninem.
      - Oddziaływania parapsychiczne są realne, Pete, nie mniej realne niż wszelkie inne siły - odparł spokojnie Mutreaux. - Przewidziałem moje spotkanie z Natsem Katzem. Przewidziałem, co się wydarzy, ale nie mogłem temu zapobiec. Nie zapominaj, że nie ja go szukałem, lecz on odnalazł mnie.
      - Dlaczego nas nie ostrzegłeś, kiedy jeszcze byłeś po naszej stronie planszy? - spytał Pete.
      - Zabilibyście mnie - odparł Mutreaux. - Przewidziałem taką właśnie przyszłość alternatywną. Jedną z kilku, jak już mówiłem. I - wzruszył ramionami - nie mam do was pretensji. Co by wam innego zostało? Moje przejście na stronę Tytana determinuje wynik gry. Dowodem na to fakt, że pozyskaliśmy ciebie.
      - On żałuje, że nie zostawiłeś w apteczce emfytalu - wtrąciła się Patricia. - Biedny Pete, zawsze gotów do samobójstwa, dobrze mówię? Dla ciebie to jest zawsze najlepsze wyjście. Dobre na każdą okazję.
      - Doktor Philipson powinien już tu być - powiedział niespokojnie Mutreaux. - Jesteś pewna, że dogadaliśmy się co do przygotowań? Czy może sprzedał się liberałom? Legalnie to oni...
      - Doktor Philipson nigdy by się nie zaprzedał tytańskim tchórzom - odrzekła Patricia. - Znasz jego poglądy. - Jej głos, zgnębiony i przerażony, zabrzmiał ostro.
      - Ale nie ma go tutaj - powiedział Mutreaux. - Coś jest nie tak.
      Spojrzeli na siebie w milczeniu.
      - Co przewidujesz? - spytała Patricia.
      - Nic - odparł pobladły Mutreaux.
      - Dlaczego?
      - Gdybym mógł przewidzieć, to bym przewidział. Kropka - powiedział zgryźliwie Mutreaux. - To chyba jasne? Nie wiem, a chciałbym wiedzieć. - Wstał i podszedł do okna. Na moment zapomniał o Pecie. Z opuszczonym niedbale miotaczem mrużył oczy, usiłując przebić wzrokiem wieczorny mrok. Stał plecami do Petea i Pete skoczył w jego stronę.
      - Dave! - szczeknęła Patricia, upuszczając naręcze książek.
      Mutreaux odwrócił się i promień igłowca świsnął koło Petea; poczuł peryferyjne skutki strzału, odwadniającą otoczkę wokół promienia laserowego - skoncentrowanej, silnej wiązki, niezwykle skutecznej zarówno z bliska, jak i na odległość.
      Pete uniósł obie ręce i łokciami uderzył przewidzą w nie osłonięte gardło.
      Broń odturlała się po podłodze. Patricia McClain szlochając, rzuciła się za nim na czworakach.
      - Czemu? Dlaczego nie przewidziałeś tego? - Wpiła się palcami w niewielki bębenek broni.
      Mutreaux pociemniał na twarzy. Wyglądał na chorego. Przymknął oczy. Miał zapaść. Z chrapliwym oddechem bił rękami po ciele. Nie interesowało go nic poza nadludzkim wysiłkiem, by przeżyć.
      - Zabiję cię, Pete - wydyszała Patricia McClain, robiąc krok w tył i mierząc chwiejnie w Petea. Na jej górnej wardze zobaczył kroplę potu. Usta Patricii drżały, a oczy wypełniły się łzami. - Potrafię czytać w twoich myślach - powiedziała ochryple - i wiem, Pete, wiem, co zrobisz, jeśli ja tego nie zrobię. Chciałbyś mieć Davea Mutreaux z powrotem po waszej stronie planszy i wygrać, ale nie możesz. On jest nasz.
      Odskoczył do tyłu, żeby zejść z drogi lasera; po omacku szukał czegokolwiek. Jego palce domknęły się wokół książki. Cisnął książką; powiewając stronicami, wylądowała u stóp Patricii, ale nie wyrządziła jej żadnej szkody.
      Patricia spokojnie cofnęła się, ciężko dysząc.
      - Dave się pozbiera - szepnęła. - Gdybyś go zabił i tak nie miałoby to większego znaczenia, ponieważ wtedy nie mógłbyś go skaptować na swoją stronę i nie musielibyśmy...
      Urwała. Odwróciła błyskawicznie głowę. Nasłuchiwała z zapartym tchem.
      - Drzwi - powiedziała.
      Gałka w drzwiach przekręciła się.
      Patricia uniosła broń. Jej ramię z wolna zaczęło się skręcać i wyginać, aż jej własna twarz znalazła się na celowniku miotacza. Jak zahipnotyzowana patrzyła w wylot miotacza.
      - Proszę cię, nie - powiedziała. - Dałam ci życie. Proszę... Palce, wbrew jej woli, nacisnęły spust. Błysnął promień lasera.
      Pete odwrócił wzrok.
      Kiedy spojrzał z powrotem, drzwi mieszkania nareszcie otworzyły się. Mary Anne. obwiedziona konturem nocy, wolno wkroczyła do środka z rękami w kieszeniach długiego palta. Jej twarz nie zdradzała żadnych uczuć.
      - Dave Mutreaux żyje, prawda? - spytała Petea.
      - Żyje. - Nie mógł patrzeć na bezładną masę, która jeszcze przed chwilą była Patricia McClain. Odwrócił wzrok. - Jest potrzebny, więc zostaw go w spokoju, Mary - powiedział. Jego serce biło z trudem.
      - Wiem o tym - odparła.
      - Skąd wiedziałaś o tym?
      - Kiedy dotarliśmy z Joe Schillingiem do kondominium w Carmel - odparła po chwili - zobaczyłam Natsa i zaraz się domyśliłam. Wiedziałam, że Nats piastuje w organizacji najwyższe stanowisko. Nawet Rothman był od niego niższy rangą.
      - Co tam zrobiłaś? - spytał Pete.
      Joe Schilling, nadymając policzki z emocji, wszedł do mieszkania, podszedł do Mary Anne i położył jej rękę na ramieniu, ale ona wyrwała mu się i wycofała w róg salonu, skąd przyglądała się im, stojąc.
      - Kiedy wchodziła - zaczął Schilling - Katz robił sobie drinka. Ona... - Zawahał się.
      - Przesunęłam szklankę, którą trzymał - powiedziała matowym głosem. - Przesunęłam ją o pięć cali. To wszystko. Trzymał ją... przy piersiach.
      - Szklanka jest w nim - powiedział Schilling. - Po prostu odcięła serce, czy też część serca, od układu krążenia. Było sporo krwi, bo szkło nie wbiło się do końca. - Zamilkł i nie odezwał się więcej, podobnie jak Mary Anne.
      Na podłodze Dave Mutreaux z siną twarzą, gulgocząc, walczył o oddech w płucach. Nie trzymał się już za szyję i otwarł oczy. Wyglądał jednak, jakby nic nie widział.
      - Co z nim? - zapytał Schilling.
      - Skoro Patricia nie żyje, Nats Katz nie żyje, a Philipson... - Teraz dotarło do niego, dlaczego doktor Philipson nie stawił się. - Wiedział, że będziesz tutaj - powiedział do Mary Anne. - Więc bał się opuścić Tytana. Philipson uratował się ich kosztem.
      - Chyba tak - wyszeptała Mary Anne.
      - Trudno mu się dziwić - powiedział Schilling.
      - Wyjdziesz z tego? - spytał Pete, nachylając się nad Mutreaux.
      Dave Mutreaux potaknął bezgłośnie.
      - Musisz stawić się przy planszy - powiedział Pete. - Po naszej stronie. Wiesz czemu, wiesz, co zamierzam zrobić.
      Mutreaux, nie odrywając od niego oczu, potaknął.
      - Poradzę sobie z nim - oświadczyła Mary Anne, podchodząc, by mu się przyjrzeć. - Za bardzo się mnie boi, żeby działać na ich korzyść. Nieprawdaż? - zwróciła się do Mutreaux tym samym martwym, obojętnym głosem. Trąciła go czubkiem buta.
      Otępiały Mutreaux potaknął z trudem.
      - Ciesz się, że żyjesz - powiedział Schilling.
      - Właśnie - przytaknęła Mary Anne. - Czy mógłbyś coś zrobić z moją matką? - zwróciła się do Petea.
      - Jasne - odparł i posłał spojrzenie Schillingowi. - Może zejdziesz na dół i zaczekasz w samochodzie - zaproponował Mary Anne. - Zadzwonimy po E.B. Blacka. Nie będziesz nam chwilowo potrzebna.
      - Dziękuję. - Odwróciła się i powoli wyszła z mieszkania. Pete i Joe odprowadzili ją wzrokiem.
      - Dzięki niej - powiedział Joe - zwyciężymy tam, przy planszy.
      Pete skinął głową. Dzięki niej i dzięki temu, że Mutreaux nadal żył. Żył - i nie mógł już kolaborować z Tytanem.
      - Mieliśmy szczęście - powiedział Joe Schilling. - Ktoś zostawił drzwi do apartamentu otwarte i zobaczyła Katza, zanim on ją zauważył. Była na zewnątrz i kiedy ją dostrzegł, było już za późno. Myślę, że zdał się na zdolności Mutreaux, zapominając, czy też nie orientując się, że dla przewidzą Mary Anne jest zmienną. Zdolności Mutreaux nie dawały mu żadnej osłony. Mutreaux mogłoby równie dobrze nie być.
      Tak samo jak nas, pomyślał Pete. Też nie mamy żadnej osłony.
      Ale nie miał głowy, żeby się tym martwić teraz. Przed nimi - Gra z Tytańczykami; nie musiał być przewidzem, żeby o tym wiedzieć. Cała reszta musiała zaczekać.
      - Ufam jej - powiedział Joe Schilling. - Nie boję się jej kolejnych numerów, Pete.
      - Miejmy nadzieję, że masz rację - powiedział Pete. Przykląkł przy ciele Patricii McClain. Była matką Mary, uświadomił sobie. A jednak Mary Anne jej to zrobiła. Mimo to musimy polegać na zabójczyni własnej matki. Joe ma rację. Nie mamy wyboru.
      
16
      
      - Chciałbym, żebyś przyjął coś do wiadomości - powiedział Garden do Mutreaux. - W trakcie Gry, Mary Anne przy planszy będzie siedzieć cały czas przy tobie. Jeśli przegramy, Mary cię zabije.
      - Wiem. Od śmierci Pat nie mam wątpliwości, że moje życie zależy od wygranej. - Usiadł, masując szyję i popijając gorącą herbatę.
      - A wasze życia, pośrednio, również.
      - Owszem - potaknął Schilling.
      - Jeśli dobrze ich rozumiem, powinno się to zacząć w każdej chwili - powiedziała Mary Anne. - Zaczną pojawiać się na Ziemi w ciągu najbliższej pół godziny. - Siedziała w najdalszym kącie kuchni McClainów. Przez otwarte drzwi salonu widać było bezkształtną postać E.B. Blacka, naradzającego się z ludzkimi członkami wydziału policji Zachodniego Wybrzeża. Co najmniej sześciu ludzi kręciło się po salonie, jednak stale nadciągali nowi.
      - Musimy ruszać do Carmel - powiedział Pete. Przez wideofon załatwił ze swoim psychiatrą, doktorem Macym z Salt Lake City, przygotowanie pastylek fenotiazyny. Miały przylecieć do Carmel wprost z jednej z firm farmaceutycznych w San Francisco do kondominium, a odebrać je miał, niezmiennie reprezentujący grupę, Bill Calumine.
      - Po jakim czasie fenotiazyna zaczyna działać? - spytał Petea Joe Schilling.
      - Natychmiast po zażyciu - powiedział Pete. - O ile Mutreaux nie ma wcześniejszych doświadczeń z fenotiazyna. - Było to mało prawdopodobne, gdyż lek przytępiał zdolności psioniczne.
      Cała czwórka, zwolniona przez E.B. Blacka, wyleciała z San Rafael do Carmel w rozklekotanym wozie Joe Schillinga, za którym leciał pusty wóz Petea. Niewiele słów padło w drodze. Mary Anne patrzyła przez okno niewidzącym wzrokiem. Dave Mutreaux, skulony i sflaczały, obmacywał co chwila poturbowaną szyję. Joe Schilling z Peteem siedzieli z przodu.
      Niewykluczone, że ostatni raz lecimy tą trasą, uświadomił sobie Pete.
      Dosyć szybko dotarli do Carmel. Pete zaparkował samochód, wyłączył silnik i trzeszczący obwód Rushmorea. Cała czwórka wysiadła.
      W ciemnościach zobaczył oczekującą ich grupkę ludzi.
      Coś w ich wyglądzie sprawiło, że mróz przeszedł mu po kościach. Było ich czworo, trzech mężczyzn i kobieta. Wyciągnął latarkę ze schowka swojego wozu, który wylądował na jezdni tuż za Maxem i oświetlił grupę oczekującą ich w milczeniu.
      - Rozumiem - powiedział po długiej chwili Joe.
      - Jasne - dorzucił Mutreaux. - Tak właśnie będzie wszystko rozgrywane. Przez wzgląd na nas wszystkich mam nadzieję, że się nie cofniecie.
      - Do diabła, nie - odparł zwięźle Pete.
      Cztery milczące, oczekujące postaci były tytańskimi fantomami.
      Sobowtórami ich czwórki. Wug Peter Garden, wug Joe Schilling, wug Dave Mutreaux i, nieco z tyłu, wug Mary Anne McClain. Ten ostatni nie był tak doskonały, tak materialny jak inne. Mary Anne stanowiła dla Tytańczyków twardy orzech do zgryzienia. Nawet pod tym względem.
      - A jeśli przegramy? - spytał Pete czwórkę fantomów.
      - Jeśli i gdy przegracie, panie Garden - odparł jego duplikat, wug Pete Garden identycznym głosem - pańska obecność nie będzie już niezbędna w Grze i ja zastąpię pana. Po prostu.
      - Kanibalizm - zgrzytnął zębami Joe Schilling.
      - Nie - zaprzeczył wug Joe Schilling. - Z kanibalizmem mamy do czynienia, gdy osobnik pewnego gatunku zjada osobnika tego samego gatunku. Nie jesteśmy tym samym gatunkiem co wy. - Wug Schilling uśmiechnął się, a był to uśmiech znany Peteowi Gardenowi od lat, imitacja w najwyższym gatunku.
      Czy całej grupie na górze, pozostałym członkom Błękitnawego Lisa, też objawiły się ich fantomy? - zastanawiał się Pete.
      - Owszem - potwierdził wug Peter Garden. - Czy wobec tego możemy przejść do czynu? Gra powinna się zacząć natychmiast. Nie ma powodu, by zwlekać. - Ruszył w stronę schodów, wskazując drogę.
      Najstraszliwszy w tym wszystkim, przyprawiający Petea o mdłości, był raźny krok, jakim wug wspinał się po schodach. Pewność siebie, jakby szedł po tych schodach tysiące razy.
      Już zdążył się zadomowić tu, na Ziemi, w samym środku ich codziennego życia. Pete z dreszczem patrzył, jak pozostałe trzy fantomy równie zwinnie maszerują po schodach. W końcu on sam i jego towarzysze opornie ruszyli do góry.
      Na piętrze otwarły się drzwi. Wug Peter Garden wszedł do apartamentu grupy blefowej Błękitnawy Lis.
      - Witajcie - pozdrowił zebranych.
      Stuart Marks - czy może tylko sobowtór Stuarta Marksa - spojrzał na niego z przerażeniem.
      - Mam nadzieję, że już jesteśmy w komplecie - wyjąkał. On czy ono przekroczyło próg z lekceważącym wyrazem twarzy. - Cześć.
      - Miły widok! - skwitował Pete lakonicznie.
      Zasiedli naprzeciwko siebie, po dwóch stronach stołu, z jednej strony tytańskie fantomy, z drugiej - Błękitnawy Lis wzbogacony o Davea Mutreaux i Mary Anne McClain.
      - Cygaro? - zaproponował Schilling.
      - Nie, dziękuję - odparł Pete.
      Po drugiej stronie stołu wugowski fantom Joe Schilling zwrócił się do swojego Petea Gardena.
      - Cygaro?
      - Nie, dziękuję - odparł wug Pete Garden.
      - Czy nadeszła przesyłka z firmy farmaceutycznej w San Francisco? - Pete Garden spytał Billa Caluminea. - Jest nam niezbędna do rozpoczęcia Gry. Mam nadzieję, że jesteśmy w tej kwestii zgodni.
      - Pomysł, którego się uczepiliście, obniżenie na chybił trafił zmysłu prekognicji, wydaje się godny uwagi - odezwał się wug - Peterze Garden. Macie absolutną rację, to w dużym stopniu wyrówna nasze szansę. - Posłał szeroki uśmiech członkom Błękitnawego Lisa po drugiej stronie stołu. - Jesteśmy gotowi zaczekać na przybycie waszego specyfiku. Odmowa byłaby nie fair.
      - Oczywiście, że będziecie musieli zaczekać - zareagował Pete Garden. - Wiadomo, że nie zaczniemy bez leków. Nie udawajcie, że robicie nam szczególną łaskę - jego głos drżał lekko.
      - Przepraszam. - Bill Calumine nachylił się ku nim. - Jest już w kuchni.
      Pete Garden i Dave Mutreaux wstali z miejsc i udali się do kuchni apartamentu. Na środku kuchennego stołu, pośród tacek na wpół stopionego lodu, cytryn, mikserów, szklanek, piwa, dostrzegł oklejoną taśmą paczuszkę, owiniętą w papier pakunkowy.
      - Pomyśl tylko - odezwał się w zadumie Mutreaux do otwierającego paczkę Petea - że jeśli to nie zadziała, podzielę los Patricii i tamtych w Nevadzie. - Mimo wszystko, wydawał się spokojny. - w skrzydle liberalnym nie wyczuwam tej wszechobecnej pogardy wobec porządku i prawa, jakie dostrzegam w Wa Pei Nan, u doktora Philipsona i takich jak on. Czy raczej ono. - Śledził uważnie ruchy Petea, który wyjmował pastylkę fenotiazyny z buteleczki. Jeśli znasz czas uaktywniania poszczególnych granulek w środku, wugi będą umiały...
      - Nie znam - odparł Pete lakonicznie, napełniając szklankę wodą z kranu. - Znanej z zasad firmie, która przygotowywała pastylki, pozostawiono wolny wybór pomiędzy działaniem natychmiastowym, stuprocentowym, poprzez dowolne sekwencje uwalniania poszczególnych składników, aż po brak jakiegokolwiek działania. Dodatkowo poproszono ich o wykonanie kilku, różniących się od siebie, pastylek. Teraz z kolei ja wybieram jedną na chybił trafił. Z wyglądu niczym nie różni się od innych. - Podał środek wraz ze szklanką wody Mutreaux.
      Mutreaux, ze śmiertelną powagą, połknął pastylkę.
      - Powiem ci jedną rzecz poufnie - powiedział Mutreaux. Parę lat temu, w ramach eksperymentu, zażyłem pochodną fenotiazyny. Wywarła potężny wpływ na moją zdolność jasnowidzenia. - Obdarzył Petea chytrym uśmieszkiem. - Pamiętasz, przed wyjściem do Pat McClain powiedziałem, że na ile mogę przewidzieć, twój pomysł jest właściwą odpowiedzią na nasze problemy. Gratulacje.
      - Mówisz to jako ktoś szczerze związany z nami czy jako ktoś zmuszony do Gry po naszej stronie?
      - Nie wiem - odparł Mutreaux. - Jestem w fazie przejściowej, Pete. Czas pokaże. - Odwrócił się i bez słowa wyszedł do salonu, gdzie wokół planszy skupiły się dwie walczące strony.
      - Proponuję, żeby nasza strona zaczęła - powiedział wug Bil Calumine, wstając. - Energicznie i z wprawą zakręcił kołem.
      Wskazówka zatrzymała się na dwójce.
      - W porządku - powiedział Bill Calumine, podnosząc twarz do swojego fantoma. Też zakręcił kołem. W okolicach dwunastki wskazówka zwolniła i zaczęła zbliżać się do jedynki.
      - Czy przeciwdziałasz próbom psychokinezy z ich strony? - spytał Pete Mary Anne.
      - Owszem - odparła, skupiając się na wskazówce, która bardzo powoli się przesuwała.
      Stanęła na jedynce.
      - To jest uczciwe - powiedziała Mary Anne ledwie słyszalnym głosem.
      - Wy, Tytańczycy, rozpoczynacie Grę - zgodził się łaskawie Pete. Udało mu się nie zdradzić rozczarowania.
      - Świetnie - odparł jego fantom. Patrzył na niego z szyderczym uśmiechem. - W tej sytuacji pole walki przeniesiemy z Terry na Tytana. Wy, Terranie, nie macie nic przeciwko temu, prawda? - dodał.
      - Co? - zaniepokoił się Joe Schilling. - Chwileczkę! - Ale proces transformacji już się zaczął. Było za późno.
      Pokój zadrżał i zaszedł mgłą. A siedzące naprzeciwko Petea fantomy zaczęły przekrzywiać się i tracić ciągłość. Jakby ich kształt fizyczny utracił funkcjonalność, myślał Pete, jakby miały zostać zrzucone w procesie ewolucji - niczym koślawe, prehistoryczne szkielety zewnętrzne.
      Jego fantom, siedzący dokładnie na wprost Petea, nagle zakolebał się obrzydliwie. Głowa mu zwisła, oczy zgasły, zaszkliły się i zaszły mętną błoną. Ciałem fantoma wstrząsnął dreszcz. W jego boku pojawiła się długa szpara.
      To samo działo się z pozostałymi fantomami.
      Zjawa Petea Gardena dygotała, wibrowała, wreszcie z sięgającej od stóp do głów szczeliny wypadł, drżąc, niejasny zarys czegoś.
      Z pęknięcia wysączał się protoplazmowy twór, wug w autentycznej postaci. Po odrzuceniu sztucznej łuski kierował się ku szarożółtym promieniom słabszego słońca.
      Z każdej z odrzuconych ludzkich łusek wyłaniał się wug, a łuski, kolebiąc się, jakby unoszone niewyczuwalnym wiatrem, wirowały i odfruwały, bezbarwne i nieważkie. W powietrzu unosiły się okruchy i strzępy; pył z łusek przeleciał nad planszą i Pete Garden otrzepał się w popłochu.
      Gracze z Tytana objawili się wreszcie w swojej prawdziwej formie. Gra zaczynała się na dobre. Upadły oszukańcze pozory ziemskiego wyglądu; przestały być potrzebne z chwilą, gdy Gra przestała się toczyć na Ziemi.
      Byli na Tytanie.
      - Dave Mutreaux będzie cały czas grał w naszym imieniu - powiedział Pete Garden z całym spokojem, na jaki było go stać. - Choć pozostali, naturalnie, będą ciągnąć karty i wykonywać pozostałe czynności Gry.
      Wugi z naprzeciwka odpowiedziały telepatycznie ironicznym, bezsensownym śmiechem. Dlaczego?, zastanawiał się Pete. Czuło się, że po odrzuceniu fantomowych kształtów, komunikacja między obiema rasami natychmiast ulegnie upośledzeniu.
      - Joe - zwrócił się do Schillinga - jeśli Bill Calumine nie ma nic przeciwko temu, chciałbym, żebyś ty przestawiał pionki.
      - W porządku - skinął głową Joe Schilling.
      Nad planszę napłynęły kłęby szarej, wilgotnej, zimnej mgły, spowijając nierównomiernie sylwetki wugów. Tytańczycy, nawet fizycznie, dystansowali się, starając się do minimum zredukować kontakt z Terranami. Nie był to akt wrogości, lecz instynktowny odruch.
      Być może, pomyślał Pete, od pierwszej chwili byliśmy skazani na tę partię Gry. Być może była nieuchronną konsekwencją spotkania obu kultur. Czuł wewnętrzną pustkę i rozpacz. I determinację, większą niż kiedykolwiek, żeby wygrać.
      - Ciągniemy kartę - zapowiedziały wugi, a ich telepatyczne przekazy stopiły się w jedno, jakby istniał tylko jeden wug, przeciw któremu grała cała grupa. Jeden potężny, bezwładny organizm, pradawny i powolny w działaniu, lecz nieskończenie zdeterminowany.
      W dodatku mądry.
      Pete Garden nienawidził go. I lękał się.
      - Zaczynają oddziaływać na talię kart! - zaalarmowała na głos Mary Anne.
      - W porządku - powiedział Pete. - Staraj się utrzymać najwyższą koncentrację. - Sam czuł się potwornie zmęczony. Czy już przegraliśmy? - zastanawiał się. Miał wrażenie, że tak. Miał wrażenie, jakby grali od Bóg wie kiedy. A przecież dopiero co zaczęli Grę.
      Bill Calumine sięgnął po kartę.
      - Nie patrz na nią - ostrzegł go Pete.
      - Wiem - zirytował się Calumine. Nie patrząc, podsunął kartę Daveowi Mutreaux.
      W migotliwym półmroku Mutreaux, zmarszczywszy czoło w skupieniu, nachylił się nad odwróconą kartą.
      - Siedem pól - oświadczył.
      Na dany przez Caluminea znak Joe Schilling przesunął pionek o siedem pól do przodu. Na polu, na którym postawił pionek, widniał napis: Podwyżka cen paliwa. Zapłać $ 50 służbom oczyszczania miasta.
      Joe Schilling uniósł głowę i spojrzał na reprezentanta Tytana, rozpłaszczonego po drugiej stronie planszy.
      Nikt nie zamierzał sprawdzać jego blefu? Tytańczycy zdecydowali puścić ten ruch.
      Nagle Dave Mutreaux zwrócił się do Petea Gardena.
      - Przegraliśmy - powiedział. - To znaczy, przegramy. Widzę to w każdym wariancie przyszłości.
      Pete Garden przeszył go spojrzeniem.
      - Twoje zdolności - zwrócił uwagę Joe Schilling. - Zapomniałeś? Są teraz mocno osłabione. To dla ciebie nowość. Masz mylną orientację. Prawda, że tak jest?
      - Moje zdolności chyba nie osłabły - odparł z wahaniem Mutreaux.
      - Czy chcecie wycofać się z Gry? - spytał siedzący naprzeciwko przedstawiciel wugów.
      - Na razie nie - odparł Pete, a Bill Calumine, blady i zszokowany, przytaknął mu po namyśle.
      Co to ma być, zachodził w głowę Pete. Co się dzieje? Czyżby Dave Mutreaux, pomimo groźby Mary Anne, zdradził nas?
      - Mówię głośno, bo oni - Mutreaux wskazał na przeciwnika - i tak czytają w moich myślach.
      Była to prawda, musiał przyznać Pete. Jego umysł działał na wściekłych obrotach. Szukał ostatniej deski ratunku. Usiłował nie poddać się atakowi paniki, przeczuciu klęski.
      Joe Schilling zapalił cygaro i rozparł się wygodnie.
      - Proponuję kontynuować Grę - powiedział. Nie wydawał się zaniepokojony. A przecież musiał być. Ale Joe Schilling, uprzytomnił sobie Pete, był wielkim Graczem. Nigdy nie okazywał emocji ani się nie poddawał. Joe wytrwa na posterunku do końca i oni też. Ponieważ nie mieli wyboru, i tyle.
      - Jeśli wygramy - zwrócił się Pete do wugowskiego przeciwnika - uzyskamy władzę nad Tytanem. Tyle możecie stracić. Wasza stawka jest równie wysoka jak nasza.
      - Grajcie - odparł wug, prężąc się i wibrując.
      - Wasza kolej ciągnąć kartę - przypomniał Joe Schilling.
      - Racja. - Upomniany wug wyciągnął kartę. Zawahał się, po czym na planszy jego pionek powędrował o jeden, dwa. trzy... w sumie - dziewięć pól do przodu.
      Twoi zwiadowcy wykryli planetoidę pełną zabytków archeologicznych. Dostajesz $ 70 000.
      Czy to był blef? Pete Garden odwrócił się do Joe Schillinga. Bill Calumine również nachylił się ku nim, aby się naradzić. Cała grupa zbiła się ciasno, dyskutując półgłosem.
      - Sprawdziłbym go - powiedział Joe Schilling.
      Członkowie Błękitnawego Lisa głosowali z wahaniem. Przy niemal równych głosach stanęło na tym, że ruch był blefem.
      - Blef - powiedział na głos Joe.
      Karta wuga natychmiast odwróciła się na drugą stronę. Była dziewiątką.
      - Grają uczciwie - oświadczyła Mary Anne ponuro. - Niestety. Nie wykryłam żadnych oddziaływań typu Psi.
      - Proszę przygotować wypłatę - powiedział wug. I znowu się zaśmiał, czy może przesłał śmiech telepatycznie, Pete nie mógł zdecydować.
      Tak czy owak dla Błękitnawego Lisa była to gwałtowna porażka. Wugi pobrały $ 70 000 z banku za postój na odpowiednim polu i dodatkowe $ 70 000 z funduszu grupy za mylne sprawdzenie blefu. Razem $ 140 000. Pete, oszołomiony, oparł się o krzesło, usiłując zachować pozory spokoju. Był do tego zobowiązany dla dobra grupy.
      - Jeszcze raz namawiam was, byście się poddali - powiedział wug.
      - O nie - odparł Joe Schilling. Jack Blau drżącą ręką przeliczał fundusz grupy i rozdawał pieniądze.
      - To koniec - powiedział cicho Bill Calumine.
      - Nie zdarzało ci się z gorszych opresji wyjść obronną ręką? - spytał z cierpkim uśmiechem Joe.
      - A tobie? - odparował Calumine.
      - Tak.
      - Ale ostatecznie nie. Ostatecznie nie utrzymałeś się na planszy, Schilling. Ostatecznie przegrałeś. Podobnie jak przegrywasz w naszym imieniu teraz, przy tym stole.
      Schilling nie odpowiedział, tylko zbladł.
      - Grajmy dalej - zarządził Pete.
      - To był twój pomysł, żeby go tutaj sprowadzać - wypomniał mu gorzko Calumine. - To przez niego mamy takiego pecha. Jako obrotowy...
      - Nie jesteś już naszym obrotowym - cichym głosem zwróciła mu uwagę pani Angst.
      - Grajmy - warknął Stuart Marks.
      Kolejna karta została wyciągnięta i przekazana Daveowi Mutreaux. Przez chwilę siedział nad odwróconą kartą, następnie powoli przesunął pionek o jedenaście pól. Twój kot odkrył na strychu drogocenny album ze znaczkami. Wygrałeś $ 3000.
      - Blef - zdecydował wug.
      Dave Mutreaux zamarł na chwilę i odkrył kartę. Jedenastka. Wug przegrał i musiał zapłacić. Suma nie była wielka, ale dla Petea stanowiła dowód, że wug również może się mylić. Zadrżał.
      Blokada fenotiazynowa działała skutecznie.
      Grupa miała szansę.
      Teraz wug wyciągnął kartę, obejrzał ją i przesunął pionek o dziewięć pól do przodu. Błąd w starych zwrotach podatkowych. Wyceniany przez Rząd Federalny na $ 80 000.
      Wug zadrżał konwulsyjnie, wydając z siebie coś, jakby słabiuchny, ledwie słyszalny jęk.
      Pete zdawał sobie sprawę, że mógł to być blef. Gdyby go nie sprawdzili, wug, zamiast stracić, zyskałby wskazaną sumę. Wystarczyłoby, żeby wyciągnął kartę i udowodnił, że nie wyciągnął dziewiątki.
      Członkowie Błękitnawego Lisa zagłosowali.
      Zdecydowali, że ruch nie był blefem.
      - Nie będziemy sprawdzać - oznajmił Joe Schilling.
      Opornie i z nieznośną powolnością wug wypłacił bankowi ze swojej kupki pieniędzy $ 80 000. Ruch nie był blefem i Pete odetchnął z ulgą. Wug utracił teraz ponad połowę tego, co wygrał w poprzednim ruchu. Zdecydowanie nie mieli do czynienia z nieomylnym Graczem.
      I, podobnie jak Błękitnawy Lis, wug nie potrafił ukryć przerażenia z powodu poważnej straty. Nie był człowiekiem, ale był istotą żywą, wyposażoną w cele, pragnienia i niepokoje. Był śmiertelnikiem.
      Pete spojrzał ze współczuciem.
      - Jeśli mi współczujesz, trwonisz uczucia po próżnicy - powiedział cierpko wug. - Nadal ostrzę sobie na was zęby, Terranie.
      - Do czasu - zgodził się Pete. - Ty także podlegasz upadkowi. Podlegasz przegranej.
      Błękitnawy Lis wyciągnął kolejną kartę, którą, jak przedtem, podsunięto Daveowi Mutreaux. Tym razem czas, który spędził nad nią, wydawał się wiecznością.
      - Mów wreszcie - wybuchnął w końcu Calumine.
      - Trzy - mruknął Mutreaux.
      Joe Schilling przestawił pionek Terran. Pete odczytał: Obsuwy błota zagrażają fundamentom domów. Zapłać firmie budowlanej $ 14 000.
      Wug nie drgnął nawet.
      - Ja... nie sprawdzam - oświadczył znienacka.
      Dave Mutreaux spojrzał na Petea. Pete podniósł kartę i odwrócił ją.
      Nie była trójką. Była czwórką.
      Grupa, zamiast stracić, wygrała $ 14 000. Wug nie sprawdził blefu.
      - Zdumiewające - powiedział wug - że upośledzenie zdolności psionicznych pomaga wam wygrywać. Działa na waszą korzyść. - Wyszarpnął kartę i pchnął pionek o siedem pól do przodu. Listonosz kontuzjowany na twoim chodniku. Nie kończący się proces udaje się zamknąć za sumę $ 300 000.
      Chryste Panie, jęknął w duchu Pete. Suma była tak zabójcza, że wynik Gry z pewnością zależał od niej. Bacznie obserwował wuga, jak wszyscy z Błękitnawego Lisa, usiłując doszukać się jakichś wskazówek. Blefował czy nie?
      Gdybyśmy mieli jednego telepatę, pomyślał z goryczą. Gdyby tylko...
      Ale Patricia nie zagrałaby po ich stronie, a Hawthorne nie żył. Zresztą, gdyby mieli wśród siebie telepatę, przedstawiciele wugów bez wątpienia znaleźliby jakiś sposób, by go zneutralizować, podobnie jak oni sami zneutralizowali własnego. Obie strony zbyt długo grały w Grę, by dać się złapać w takie sidła. Obie strony były przygotowane.
      Jeśli przegramy, zdecydował Pete, zabiję się, zanim wpadnę w tytańskie ręce. Sięgnął do kieszeni, usiłując przypomnieć sobie, co też tam ma. Raptem parę metamfetamin, zapewne pamiątek po popijawie z okazji szczęścia. Ileż to było dni temu? Jeden? Dwa? Czuł, jakby to było miesiące temu, światy całe od chwili, w której się znajdował.
      Chlorowodorek metamfetaminy.
      Podczas tamtego pijaństwa przypadkiem zamienił go w telepatę, co prawda nędznego, ale wystarczająco skutecznego. Metamfetamina stymulowała przysadkę; jej działanie było odwrotne do działania fenoliazyny.
      Tak! - zdecydował.
      Udało mu się, dławiąc, przełknąć bez wody dwie małe, różowe pastylki metamfetaminy.
      - Zaczekajcie - ochryple zwrócił się do grupy. - Posłuchajcie, chcę decydować w tej rundzie. Zaczekajcie! - Żeby metamfetamina zaczęła działać, trzeba było co najmniej dziesięciu minut.
      - Wasza strona oszukuje - powiedział wug. - Ktoś z waszej grupy zażył środki stymulujące.
      - Uprzednio zaakceptowaliście leki z grupy fenotiazyn; ogólnie zgodziliście się na stosowanie środków farmakologicznych w tej Grze - odparował Joe Schilling.
      - Ale ja nie jestem przygotowany na zdolności telepatyczne waszej strony - zaprotestował wug. - Zeskanowałem waszą grupę na początku i nie natrafiłem na zdolności tego rodzaju ani też plany, by takie zdolności posiąść.
      - Najwyraźniej grubo się pomyliliście - zakpił Joe Schilling. Odwrócił się, by obserwować, podobnie jak wszyscy członkowie Błękitnawego Lisa, Petea. - I co? - spytał z napięciem.
      Zacisnąwszy pięści, Pete Garden siedział w oczekiwaniu na skutki działania leku.
      Minęło pięć minut. Nikt się nie odezwał, słychać było tylko Joe Schillinga pykającego cygaro.
      - Pete - przerwał Bill Calumine obcesowo - nie możemy czekać ani chwili dłużej. Nie zniesiemy dłużej napięcia.
      - To prawda - powiedział Joe Schilling. Jego twarz, czerwona i mokra, lśniła od potu, na domiar złego zgasło mu cygaro. - Decyduj, choćbyś nawet miał popełnić błąd.
      - Pete! - zaalarmowała Mary Anne. - Wug usiłuje zmienić wartość karty.
      - Wobec tego był to blef - powiedział bez namysłu. Musiał być, w przeciwnym przypadku wug zostawiłby kartę w spokoju. - Sprawdzamy blef - zwrócił się do wuga. Wug ani drgnął. Wreszcie niechętnie odwrócił kartę.
      Szóstka.
      Więc był to blef.
      - Sam się zdradził - powiedział Pete. Dygotał na całym ciele. - W dodatku, wug może poświadczyć, amfetamina nie pomogła mi wcale. Mogę mówić głośno, bo wug i tak czyta w moich myślach. Wszystko okazało się blefem z naszej strony, z mojej strony. Nie miałem wystarczającej dawki amfetaminy ani godnej wzmianki ilości alkoholu we krwi. Wcale nie uzyskiwałem zdolności telepatycznych i nie byłem w stanie sprawdzić blefu. Jednak nie mogłem o tym wiedzieć.
      Spalpitowany, szarogranatowy wug, banknot po banknocie odliczał Błękitnawemu Lisowi sumę $ 300 000.
      Grupa była niezwykle bliska zwycięstwa. Wiedziała o tym i wiedział o tym siedzący naprzeciw nich wug. Słowa były zbędne.
      - Gdyby nie stchórzył... - mruknął Joe Schilling. Drżącymi palcami udało mu się zapalić wygasłe cygaro. - Miałby przynajmniej pół na pół szansy. Najpierw poniosła go chciwość, potem strach. - Rozdał grupie uśmiechy. - W blefie to kiepska kombinacja. - Mówił cicho, dramatycznym tonem. - Podobna kombinacja u mnie, przed laty, pomogła zmieść mnie z planszy. W mojej ostatniej Grze przeciw Posiadaczowi Jeromeowi Luckmanowi.
      - Wygląda na to, że mimo wszystkich wysiłków z mojej strony przegrałem z wami, Terranie.
      - Nie zamierzasz grać dalej? - spytał Joe Schilling, wyjmując cygaro z ust i bacznym wzrokiem obrzucając wuga. Zdążył się już całkowicie opanować. Jego rysy nabrały surowości.
      - Owszem, zamierzam grać dalej - odpowiedział wug.
      Wybuch uderzył Petea Gardena w twarz. Plansza rozpłynęła się. Poczuł straszliwy ból. Wiedział, co się stało. Wug poddał się i w krańcowej rozpaczy postanowił zniszczyć ich razem z sobą. Grał dalej - ale w innym wymiarze. W kontekście diametralnie różnym.
      A oni byli z nim. Na Tytanie. W świecie, który był jego światem, a nie ich.
      W tej kwestii szczęście im nie dopisało.
      Zdecydowanie nie.
      
17
      
      Dotarł do niego chłodny, beznamiętny głos Mary Anne.
      - Usiłuje manipulować rzeczywistością, Pete. W ten sam sposób, w jaki nas przewiózł na Tytana. Czy wolno mi zastosować wszystkie dostępne środki?
      - Tak - zgodził się. Nie widział jej. Leżał w ciemnościach, w mrocznym basenie, który nie był obecnością materii wokół niego, lecz jej nieobecnością. Gdzie pozostali członkowie grupy? Czyżby zostali rozproszeni po wszystkim? Po milionach mil bezsensownej próżni? A może - po tysiącleciach?
      Zapadła cisza.
      - Mary - powiedział na głos.
      Nie było odpowiedzi.
      - Mary! - Krzyknął w rozpaczy, a jego głos zaskrzeczał w ciemnościach. - Też odeszłaś? - Nasłuchiwał. Nie było odpowiedzi.
      A potem usłyszał, czy raczej wyczuł coś. W ciemnościach jakaś istota próbowała go znaleźć po omacku. Przedłużeniem jej zmysłów był czujnik, który szukał drogi do Petea, świadomy jego obecności i zaciekawiony nią w mroczny, ograniczony, a przecież przebiegły sposób.
      To jest coś, co mieszka tutaj pomiędzy światami, pomyślał. Pomiędzy warstwami rzeczywistości dostępnymi naszemu doświadczeniu, naszemu i wugów. Idź ode mnie. Próbował się odczołgać, odejść szybkim krokiem czy przynajmniej przepędzić to coś.
      Istota, coraz bardziej zaintrygowana, przysunęła się bliżej.
      - Joe Schilling! - zawołał Pete. - Na pomoc!
      - Ja jestem Joe Schilling - odparła istota. I zaczęła się do niego zbliżać pośpiesznie, zachłannie, rozciągając się na całą długość. - Chciwość i strach - powiedziała. - Kiepska kombinacja.
      - Akurat jesteś Joe Schillingiem - powiedział przerażony. Przekręcił się. Spróbował się odturlać, ale tylko zderzył się, plasnąwszy, z tym czymś.
      - Sama chciwość jednak nie jest aż takim złem - ciągnęła istota. - Ujmując rzecz w kategoriach psychologicznych, jest głównym napędem motywacyjnym systemu jaźni.
      Pete Garden zamknął oczy.
      - Wielki Boże. - To był Joe Schilling. W co zamieniły go wugi?
      Kim byli - on i Joe Schilling, tutaj, w ciemnościach?
      I czy była to faktycznie sprawka wugów? Może to oni obaj zapragnęli dać nauczkę wugom?
      Nachylił się do przodu, namacał swoją stopę i zaczął gorączkowo rozwiązywać but; zdjął go i zamachnąwszy się do tyłu, palnął to coś, Joe Schillinga, z całej siły.
      - Hmm - skwitowało to coś. - Muszę to sobie przemyśleć. - I wycofało się.
      Dysząc, czekał na powrót istoty.
      Czuł. że wróci.
      
      
      Joe Schilling brnął w nieskończonej próżni, toczył się, wydało mu się, że upada, pozbierał się, zakrztusił dymem cygara i zaczął walczyć o oddech.
      - Pete! - powiedział głośno. Nasłuchiwał. Nie było żadnego kierunku, żadnej góry ani dołu. Żadnego tutaj. Żadnego rozróżnienia na to, co było nim i co nim nie było. Żadnego podziału na ja i nie ja.
      Cisza.
      - Pete Garden - powiedział znów i tym razem poczuł coś, poczuł, choć w rzeczywistości nic nie usłyszał. - Czy to ty? - spytał.
      - Tak, to ja - nadeszła odpowiedź. To był Pete.
      A zarazem nie był.
      - Co się dzieje? - zapytał Joe. - Co ta cholerna rzecz nam robi? Odrywa nas od świata realnego z prędkością mili na minutę. Ale wrócimy jeszcze na Ziemię. Wierzę, że znajdziemy drogę powrotną. Cokolwiek by mówić, wygraliśmy. A byliśmy pewni, że nam się to nie uda. - Znów zaczął nadsłuchiwać.
      - Podejdź bliżej - poprosił Pete.
      - Nie - odparł Joe. - Mam cholerne przeczucie, że nie powinienem ci ufać. Zresztą, jakbym mógł podejść bliżej? Mogę się tylko toczyć, a ty?
      - Podejdź bliżej - powtarzał monotonnie głos.
      Nie, powiedział do siebie Joe Schilling.
      Nie ufał głosowi. Czuł lęk.
      - Wynoś się - powiedział i zamarł, nasłuchując.
      Nie odeszło.
      
      
      Oszukał nas. Wygraliśmy i nic z tego nie mamy, myślała w ciemnościach Freya Gaines. Ten diabelny twór... nie powinniśmy mu byli zaufać ani słuchać Petea, kiedy namawiał nas, by zagrać z wugami.
      Nienawidzę Petea, pomyślała. To wszystko przez niego i przez Joe.
      Zabiję ich, jednego i drugiego, pomyślała z furią. Gdybym mogła, skręciłabym im karki. Wyciągnęła ręce, macając na oślep w ciemnościach. Zabiłabym teraz każdego, kto by się nawinął.
      Krwi!
      
      
      - Zauważ, że on pozbawił nas wszelkich kategorii pojmowania rzeczywistości - Mary Anne McClain zwróciła się do Petea. - Zmienił nas. Jestem tego pewna. Słyszysz mnie? - Przekrzywiła głowę, usilnie nasłuchując.
      Cisza. Żadnej odpowiedzi.
      Zatomizował nas. Tak, jakby każdy z nas uległ krańcowej psychozie, odizolowany od reszty ludzkości, odizolowany od znanych narzędzi czy metod postrzegania czasu i przestrzeni. Ta izolacja jest wytworem lęku i nienawiści, stwierdziła. Czym innym mogłaby być?
      Nie mogła być realna. A jednak?
      Czy może jest to rzeczywistość fundamentalna, głębsza od świadomych poziomów psychiki? Może tacy jesteśmy naprawdę? Unaoczniają nam to, zabijają prawdą o nas samych. Te ich zdolności telepatyczne połączone z umiejętnością tworzenia i przekształcania myśli, wlewania się do umysłu. Na samą myśl o tym otrząsnęła się.
      I wtedy, pod sobą, zobaczyła coś żywego.
      Obce, karłowate istoty, wciśnięte przez potężne siły w żałosne, zdeformowane, ułomne kształty. Zmiażdżone w oślepłe drobiny. Patrzyła na nie; gasnące światło olbrzymiego, zachodzącego słońca posłało ostatnie promienie, a potem, na jej oczach, przybrało barwę ciemnej czerwieni, by wreszcie, jak co dnia, pochłonęła je nieprzenikniona ciemność.
      Lekko fosforyzujące, jak organizmy zamieszkujące morskie głębiny, karłowate istoty w pewnym sensie żyły nadal. Nie było to jednak przyjemne.
      Rozpoznała je.
      To my. Terranie widziani oczyma wugów. Bliscy słońca, podlegli potężnej grawitacji. Zacisnęła powieki.
      Rozumiem, pomyślała. Nic dziwnego, że z nami walczą. Dla nich jesteśmy starą, dogasającą rasą, która ma za sobą swój okres świetności. Trzeba ją zmusić siłą, by zeszła ze sceny.
      Potem zjawiły się wugi. Lśniące, nieważkie stworzenie wzlatywało hen, poza zasięg miażdżącego ciśnienia, poza zasięg nieokrzesanej, dogorywającej rasy. Na mały księżyc, daleki od wielkiego, starożytnego słońca.
      Chcecie nam to pokazać, zrozumiała. Tak waszym oczom jawi się rzeczywistość, równie realna, jak z naszego punktu widzenia.
      To jednak już nieaktualne.
      Nie chwytasz tego?, spytała połyskliwej, nieważkiej istoty, która była wirującym spiralnie Tytańczykiem. Nie widzisz, że nasz punkt widzenia jest równie prawdziwy? Wasz punkt nie zastąpi naszego. A może właśnie zastąpi? O to właśnie wam chodzi?
      Zacisnąwszy trwożnie powieki, czekała na odpowiedź.
      - W idealnym świecie - napłynęła do niej odpowiedź - obie wizje mogą współistnieć ze sobą. Jednak w praktyce się to nie sprawdza.
      Otworzyła oczy i zobaczyła rozlewający się glut obwisłej, żelatynowej protoplazmy. Glut, jak na kpinę, miał z przodu wyhaftowane czerwoną nicią: E.B. Black.
      - Słucham - powiedziała, rozglądając się wokół.
      - Wystąpiły trudności - słał do niej mentalnie E.B. Black. - Nie rozwiązywaliśmy ich sami, stąd konflikt w łonie naszej kultury. Zapanowałem nad Graczami, którzy byli przeciwnikami waszej grupy. Jesteś teraz na Ziemi, w waszym mieszkaniu w San Rafael, gdzie prowadzę aktualnie dochodzenie.
      Światło i grawitacja... Była w zasięgu obydwu.
      - Widziałam... - Podniosła się ostrożnie do pozycji siedzącej.
      - Oglądała pani widok, który nas fascynuje. Nie potrafimy się od niego wyzwolić. - Wug falując, zbliżył się do niej, chcąc, by jego myśli były prawdziwie wyraziste. - Zdajemy sobie sprawę, że jest to stronniczy punkt widzenia, niestosowny wobec was, Terran, którzy ze swej strony rewanżujecie się, jak sama mówisz, równie zasadnym, choć z gruntu przeciwnym punktem widzenia nas. Byłoby nie w porządku kazać wam dłużej funkcjonować w naszych kategoriach odniesienia - dodał.
      - Wygraliśmy z wami - odezwała się Mary Anne.
      - Nasi obywatele są tego świadomi. Odcinamy się od rewanżystowskich posunięć naszych podekscytowanych Graczy. Po wygranej, naturalnym biegiem rzeczy, powinniście byli zostać odesłani na Terrę. Każde inne rozwiązanie nie byłoby w porządku, chyba że w oczach naszych ekstremistów.
      - Waszych Graczy?
      - Nie zostaną ukarani. Zbyt szczytne pełnią funkcje w naszej kulturze. Niech się pani cieszy, że jest pani w domu. Niech pani będzie zadowolona, panno McClain - powiedział szorstko.
      - A inni członkowie Grupy? Gdzie są teraz? - spytała. Ewidentnie nie było ich w mieszkaniu w San Rafael. - Są w Carmel?
      - W różnych miejscach - odparł E.B. Black z irytacją. Nie umiała powiedzieć, czy był zły na nią, na członków grupy czy na swoich rodaków. Sprawiał wrażenie rozdrażnionego całą sytuacją. - Zobaczy ich pani znowu, panno McClain. A teraz, jeśli można, chciałbym kontynuować przesłuchanie...
      Zbliżył się do niej, a ona zrobiła krok w tył, wzdragając się przed kontaktem fizycznym. E.B. Black za bardzo przypominał jej tamtego wuga, z którym grali - grali i zwyciężyli, a potem zostali podstępnie pozbawieni swojego zwycięstwa.
      - To nie był podstęp - sprzeciwił się E.B. Black. - Wasza wygrana została po prostu czasowo wstrzymana. Nadal się wam należy i otrzymacie ją. W odpowiednim czasie - dorzucił. W jego głosie wyczuwało się lekki posmak satysfakcji. E.B. Black nie był szczególnie zasmucony trudnym położeniem Błękitnawego Lisa, tym, że grupa uległa rozbiciu, panice i dezorientacji. Uległa chaosowi.
      - Mogę pojechać do Carmel? - spytała.
      - Jasne. Może sobie pani jechać, gdzie się pani żywnie podoba, panno McClain. Ale Joe Schillinga nie ma w Carmel. Będzie pani musiała szukać go gdzie indziej.
      - Poszukam - powiedziała. - Będę szukać, aż znajdę. Petea Gardena również. Będę szukać, dopóki grupa nie zejdzie się z powrotem. Tak jak wtedy, gdy siedzieliśmy oddzieleni planszą od tytańskich Graczy; jak w Carmel, dziś wieczór, raptem chwilę temu.
      Chwilę temu, a przecież w zamierzchłej przeszłości.
      Wyszła z mieszkania, nie oglądając się za siebie.
      
      
      Jakiś głos, naglący i zrzędliwy, napastował Joe Schillinga. Cofnął się przed nim - próbował w każdym razie - ale głos pełzł za nim.
      - Hmm - mruczał. - Emm, tego, ma pan minutkę, panie Schilling? - Dryfując w ciemnościach, przybliżał się coraz bardziej, aż głos był tuż i zaczął go dusić. Joe stracił oddech. - Zajmę panu najwyżej minutkę, dobra? - Zamilkł. Joe nie odzywał się. - No więc - podjął głos - powiem panu, o co mi idzie. Póki pan jest naszym gościem, a pozwolę sobie powiedzieć, że to naprawdę niezwykły zaszczyt dla nas. Rozumie pan.
      - Złaź ze mnie - powiedział Schilling. Zamachnął się i jego ręka przeszła przez szereg pajęczyn, lepkich, luźnych strzępów pajęczyny. I nie trafiła na nic.
      - Aha, chcieliśmy o coś pana spytać, ja i Es. Rzecz w tym, że rzadko bywa pan w Portland, prawda? Więc może ma pan przypadkiem ze sobą to nagranie Erny Berger - jakżeż się to nazywało? Już wiem, Die Zauberfloete.
      - Aria królowej Nocy - podpowiedział, dysząc ciężko Schilling.
      - Tak, właśnie. Głos pełzł po nim zachłannie, cisnąc nieubłaganie. Nigdy już nie miał odpuścić.
      - Da dum-dum DUM, da di-di da-da dum dum - dołączył drugi, kobiecy głos. Teraz oba głosy gdakały do Joe.
      - Tak, mam - odparł. - Na szwajcarskiej His Masters Voice. Obie arie królowej Nocy. Jedna po jednej, druga po drugiej stronie.
      - Mógłby je pan nam sprzedać? - spytały głosy chórem.
      - Owszem - odparł.
      Przed oczyma Joe zamigotały rozbłyski szarego światła. Udało mu się wstać. Był w swoim antykwariacie w Nowym Meksyku? Nie. Głosy powiedziały, że był w Portland w Oregonie. Co tutaj robił? Dlaczego wug przeniósł go w to miejsce? Rozejrzał się dookoła.
      Stał w nieznajomym salonie starego domu, na podłodze z gołych desek. Przed nim, na wyjedzonej przez mole czerwono-białej sofce siedziały dwie znane postacie, niskie, przysadziste, źle ostrzyżone. Mężczyzna i kobieta łypali na niego chciwym wzrokiem.
      - Nie ma pan z sobą przypadkiem płyty? - zagęgała Es Sibley. Oczy siedzącego obok Lesa Sibleya rozbłysły entuzjazmem. Nie mógł usiedzieć w miejscu. Zerwał się z kanapy i głucho dudniąc, zaczął dreptać po pustym salonie.
      W rogu gramofon grał Cherry Duet. Joe Schilling, jak nigdy dotąd, pragnął zatkać uszy rękoma, by odciąć dopływ dźwięków. Płyta nieznośnie zgrzytała i skrzypiała, przyprawiając go o ból głowy. Odwrócił się od gramofonu. Niepewnie zaczerpnął tchu.
      - Nie - odparł. - Mam ją u siebie w sklepie. - Cholernie potrzebował filiżanki gorącej czarnej kawy lub herbaty. Dobrej herbaty ulung.
      - Dobrze się pan czuje, panie Schilling? - spytała Es Sibley.
      - W porządku - odparł. Zastanawiał się, co się dzieje z resztą grupy. Czy wszyscy poszli w rozsypkę i dryfowali, niczym zeschłe liście, nad równinami Ziemi? Zapewne tak. Tytańczycy nie umieli się poddać bez reszty.
      Przynajmniej jednak grupa wróciła. Gra była skończona.
      - Słuchajcie. - Formułował swoje pytanie bardzo ostrożnie, słowo po słowie. - Czy... mój... samochód... jest... na... zewnątrz? - Taką miał nadzieję. O to się modlił w duchu.
      - Nie - odparł Les Sibley. - Wzięliśmy pana do wozu i przywieźliśmy do Oregonu, nie pamięta pan? - Obok niego Es zachichotała, ukazując wielkie, solidne zęby. - Nie pamięta, skąd się tu wziął - powiedział do niej Les i oboje zaśmiali się, tym razem chórem.
      - Chcę zadzwonić do Maxa - powiedział Joe. - Bardzo mi przykro, ale to konieczne. - Wstał chwiejnie. - Do widzenia.
      - Ale płyta Erny Berger! - zaprotestowała z niepokojem Es Sibley.
      - Przyślę ją. - Krok za krokiem posuwał się w stronę drzwi. Miał niejasne wspomnienie, czy może intuicję, gdzie się znajdują. - Muszę znaleźć jakiś wideofon. Zadzwonić po Maxa.
      - Może pan stąd zadzwonić - powiedziała Les Sibley, prowadząc go na korytarz do pokoju stołowego. - W tej sytuacji może mógłby pan zostać troszkę...
      - Nie. - Schilling wypatrzył wideofon i mocno wystukał numer samochodu.
      - Taa? - rozległ się głos Maxa.
      - Tu Joe Schilling. Przyleć i weź mnie stąd.
      - Sam weź swój tłusty tyłek w troki - odparł samochód.
      Joe podał mu adres. A potem wrócił korytarzem do salonu. Usiadł z powrotem na tym samym fotelu, dumając z nadzieją o cygarze czy chociaż fajce. Muzyka coraz nachalniej wciskała mu się w uszy. Skulił się w sobie.
      Siedział, splótłszy dłonie, i czekał. Mimo wszystko, z chwili na chwilę, czuł się coraz lepiej. Coraz lepiej rozumiał, co się wydarzyło. Jakim cudem wydostali się stamtąd.
      
      
      Stojąc w zagajniku eukaliptusów, Pete Garden wiedział, gdzie się znajduje. Wugi wypuściły go i był w Berkeley. W swojej dawnej rezydencji, którą przegrał do Walta Remingtona, który z kolei przekazał ją Pendleton i S-ka, którzy z kolei sprzedali ją Luckmanowi, który aktualnie nie żył.
      Przed nim, pośród drzew, na nie heblowanej ławce siedziała milcząca, nieruchoma postać. Była jego żoną.
      - Carol. Wszystko w porządku?
      - Tak, Pete. - Kiwnęła głową w zadumie. - Siedzę tutaj już dłuższy czas, myśląc o tym wszystkim. Wiesz, mamy wielkie szczęście, że ona jest po naszej stronie, ta Mary Anne McClain.
      - Tak - zgodził się. Podszedł do niej i po wahaniu usiadł obok. Jej widok wypełnił go niewysłowionym szczęściem.
      - Możesz sobie wyobrazić, co by zrobiła z nami, gdyby była złośliwa? Powiem ci, Pete. Mogłaby mi wyrwać dziecko z brzucha. Pomyślałeś o tym?
      Nie, nie pomyślał. Było mu trudno nawet o tym słuchać.
      - Prawda - przyznał, a jego serce kolejny raz ścisnął lodowaty strach.
      - Nie bój się - powiedziała Carol. - Ona tego nie zrobi. Tak jak ty nigdy nie będziesz nikogo ścigał i rozjeżdżał samochodem. Chociaż przecież dałbyś radę to zrobić. A jako Posiadaczowi mogłoby ci to nawet ujść na sucho. - Uśmiechnęła się do Petea. - Mary Anne nie zagraża żadnemu z nas. Pod wieloma względami, Pete, ona jest rozsądniejsza od nas obojga. Rozsądniejsza i bardziej dojrzała. Miałam wiele czasu, żeby to przemyśleć, kiedy tutaj siedziałam. Jakbym siedziała tu całe lata.
      Poklepał ją po ramieniu, a potem schylił się i pocałował.
      - Mam nadzieję, że uda ci się odzyskać Berkeley - powiedziała. - Zdaje się, że jest obecnie własnością Dotty Luckman. Powinno ci się udać. Nie gra zbyt dobrze.
      - Myślę, że mogłaby oddać Berkeley - powiedział Pete. Luke zostawił jej akty własności na Wschodnim Wybrzeżu.
      - Czy myślisz, że uda się nam zatrzymać Mary Anne w grupie?
      - Nie - odparł.
      - Szkoda. - Carol rozejrzała się po wielkim zagajniku wiekowych eukaliptusów. - Przyjemnie tutaj, w Berkeley. Rozumiem teraz, czemu tak bardzo cierpiałeś nad jego stratą. Luckman nie cieszył się tym miastem samym w sobie; dla niego miało być tylko bazą do grania i wygrywania. - Urwała. - Zastanawiam się, Pete, czy poziom urodzin wróci do normy. Teraz, kiedy wygraliśmy.
      - Jeśli nie wróci, to będzie z nami bardzo źle - odparł.
      - Wróci - powiedziała Carol. - Wiem, że wróci. Jestem pierwszą z wielu kobiet. Czy to prekognicja, czy mam zdolności Psi, dość że jestem tego pewna. Jak mu damy na imię?
      - To będzie chyba zależało od tego, czy będzie chłopiec czy dziewczynka?
      Uśmiechnęła się.
      - Może jedno i drugie.
      - To by znaczyło - powiedział - że Freya miała rację, kiedy w przypływie schizoidalnej złośliwości powiedziała, że ma nadzieję, iż jest to dziecko, sugerując, że nie ma co do tego pewności.
      - To znaczy, mam na myśli jedno i drugie. Bliźnięta. Kiedy urodziła się ostatnia para bliźniąt?
      Odpowiedź znał na pamięć.
      - Czterdzieści dwa lata temu. W Cleveland. Pani i panu Tobyemu Peracie.
      - Moglibyśmy być następni - westchnęła.
      - Mało prawdopodobne.
      - Ale wygraliśmy - powiedziała cicho. - Nie zapominasz?
      - Nie zapominam - odparł Pete Garden. I objął swoją żonę.
      Potykając się w ciemnościach o coś, co okazało się krawężnikiem, David Mutreaux dotarł do głównej ulicy małego, farmerskiego miasteczka w Kansas. W oddali zobaczył światła - odetchnął z ulgą i przyśpieszył kroku.
      Najbardziej potrzebował samochodu. Nie próbował nawet wzywać własnego. Bóg jeden wiedział, gdzie był i jak długo musiałby czekać na jego przylot, o ile w ogóle udałoby mu się z nim skontaktować. Tymczasem wędrował jedyną większą ulicą w miasteczku - ulicą Fernley - w stronę homeostatycznej agencji wynajmu samochodów.
      Wynajął samochód, odjechał nim kawałek, po czym zaparkował na poboczu i siedział samotnie, zbierając się na odwagę.
      - Słuchaj, jestem Terraninem czy wugiem? - spytał efekt Rushmorea samochodu.
      - Hmm - odparł samochód - jest pan Davidem Mutreaux z Kansas City. Jest pan Terraninem, panie Mutreaux. Czy ta odpowiedź pana zadowala?
      - Bogu dzięki - powiedział Mutreaux. - Tak, ta odpowiedź mnie zadowala.
      Po czym uruchomił samochód i poszybował nad ziemią, kierując się w stronę Carmel i Zachodniego Wybrzeża.
      Mogę bezpiecznie do nich wracać, perswadował sobie. Nic mi nie grozi z ich strony. Nic a nic. Ponieważ obaliłem rządy Tytana. Doktor Philipson jest na Tytanie, Natsa Katza rozwaliła młoda psychokinetyczka Mary Anne McClain, a organizacja - od początku tknięta rozkładem - została starta w proch. Niczego nie muszę się bać. W rzeczy samej przyłożyłem się do wygranej - sprawdziłem się w Grze.
      Przewidział, jak go przyjmą. Członkowie Błękitnawego Lisa będą napływać po jednym z rozmaitych miejsc na Ziemi, gdzie ostatecznie odstawili ich Tytańczycy. W powtórnie zawiązanej grupie mieli być wszyscy razem. Odkorkują butelkę Jacka Danielsa - whisky z Tennessee oraz butelkę whisky kanadyjskiej...
      Pilotując samochód w stronę Kalifornii, czuł już jej smak na wargach, słyszał głosy, widział członków grupy.
      Świętowali wspólne zwycięstwo. Nikogo nie zabrakło.
      Czy rzeczywiście? W każdym razie, prawie nikogo. Zupełnie mu to wystarczyło.
      
      
      Wlokąc się przez piaszczystą i jałową pustynię Nevady, Freya Garden Gaines wiedziała, że nieprędko dotrze do apartamentu kondominium w Carmel.
      Jakie to zresztą miało znaczenie? Do czego się miała śpieszyć? Myśli, które nawiedzały ją, kiedy błądziła w światach pośrednich, do których wrzucili ich tytańscy Gracze... Nie mam zamiaru się tych myśli wypierać, pomyślała z pełną jadu goryczą. Pete ma tę swoją ciężarną kobyłę, Carol; nie zobaczy mnie więcej, póki żyję.
      Wygrzebała w kieszeni pasek królika, rozwinęła i zagryzła. W świetle zapalniczki obejrzała królika. Zgniotła i cisnęła jak najdalej. Nic. I zawsze już tak pozostanie. To wina Petea - skoro potrafił to zrobić z tą kreaturą Carol Holt, równie dobrze mógł ze mną. Bóg jeden wie, ile razy próbowaliśmy, chyba z parę tysięcy. Ewidentnie nie zależało mu na powodzeniu.
      Dwa bliźniacze światła zabłysły w oddali. Przystanęła ostrożnie, wstrzymując oddech. Ciekawe, dokąd zawędrowała?
      Samochód ostrożnie zniżał się do powierzchni pustyni. Światła sygnalizacyjne zapalały się i gasły. Wylądował i stanął.
      Drzwi otwarły się.
      - Pani Gaines! - dobiegło ją radosne wołanie.
      Wytężając wzrok, ruszyła w stronę samochodu.
      Za kierownicą siedział łysiejący, sympatyczny, starszy pan.
      - Cieszę się, że panią znalazłem - powiedział. - Proszę wsiąść i zaraz zabierzemy się z tej koszmarnej pustyni. Dokąd pani dokładnie chce lecieć? Do Carmel? - Zachichotał.
      - Nie, nie do Carmel - odparła. Nigdy więcej, dodała w myślach.
      - Dokąd więc? Może do Pocatello w Idaho?
      - Czemu do Pocatello? - zdziwiła się. Jednak wsiadła do samochodu. Zawsze było to lepsze od błąkania się bez celu po pustyni, samotnie, w ciemnościach, gdy nikt - aż pewnością nikt z grupy - nie zamierzał jej pomóc. Wszystkim było obojętne, co się z nią dzieje.
      - Jestem doktor E.R. Philipson - miłym głosem poinformował ją starszy pan, gdy samochód ruszył.
      Spojrzała na niego. Wiedziała - była pewna, że wie - kim był. Czy raczej, czym był.
      - Woli pani wysiąść? - spytał ją. - Mogłem panią zostawić tam, gdzie panią znalazłem.
      - N-nie - wymamrotała. Cofnęła się na siedzeniu i obserwując go kątem oka, poddała się natłokowi myśli.
      - Pani Gaines, co pani na to, żeby tak dla odmiany popracować dla nas? - zwrócił się do niej doktor Philipson. Obdarzył ją uśmiechem wypranym z ciepła i humoru. Uśmiechem lodowatym.
      - To interesująca propozycja - odparła - jednak muszę się zastanowić. Nie jestem w stanie zdecydować ot tak, w tej chwili.
      W gruncie rzeczy bardzo interesująca, pomyślała.
      - Ma pani czas - powiedział Philipson. - Jesteśmy cierpliwi. Dajemy pani tyle czasu, ile pani trzeba - dodał z żartobliwym błyskiem w oku.
      Odpowiedziała uśmiechem.
      Nucąc zawadiacko pod nosem, doktor Philipson prowadził samochód w stronę Idaho, szybując w ciemnościach terrańskiej nocy.
1 Luckman (ang.) - człowiek szczęścia, Skillman (ang.) - człowiek umiejętności (przyp. tłumacza)
