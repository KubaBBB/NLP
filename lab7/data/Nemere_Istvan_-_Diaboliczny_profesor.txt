Autor: Istvan Nemere
Tytul: DIABOLICZNY PROFESOR

Z "NF" 10/95


   Opowiem teraz o przebiegu katastrofy. Nie denerwuję się, 
już nic mi się nie stanie. Byłem świadkiem dramatycznych 
wydarzeń, dlatego proszę, przekażcie tę taśmę komisji 
badającej przyczyny wypadku. Podobno tylko kilkoro z nas 
ocalało, dlatego każda relacja może mieć olbrzymie 
znaczenie. A więc nagrywam...
   Nazywam się Berty Nichols, mam dwadzieścia osiem lat i 
jestem technikiem, zatrudnionym przez metro. Przepraszam, 
poprawka: byłem zatrudniony, przecież już nie ma w naszym 
mieście żadnego metra... zostały tylko gruzy.
   Zacznę od początku, czyli od wiosny. Moja praca polegała 
na ciągłym przemieszczaniu się z przystanku na przystanek i 
sprawdzaniu ciśnienia oraz czystości powietrza. W ten sposób 
codziennie odwiedzałem każdą stację przynajmniej raz, a 
węzły nawet po kilka razy. Znałem całą dyrekcję metra. 
Byliśmy jak jedna wielka rodzina. Wszystko szło gładko aż do 
dnia, kiedy pojawił się ten profesor. Tak, profesor 
Bartelius.
   Byłem właśnie pod placem National, gdzie mieściła się 
siedziba dyrekcji. Pod ziemią ulokowano ważne biura, więc 
również tam musiałem sprawdzać wentylację. Przyjaźnię się z 
jedną z sekretarek i to ona opowiedziała mi o Barteliusie.  
Podobno przyszedł i przedstawił się jako kompozytor. Akurat 
dyrektorzy zastanawiali się, jak uczcić setną rocznicę 
powstania naszego metra. Oczywiście, przed stu laty była 
jedna linia, teraz jest ich czterdzieści, a osiemnaście z 
nich przecina się właśnie pod placem National... Nasi 
szefowie chcieli wymyślić coś nadzwyczajnego, więc Bartelius 
spadł im jak z nieba. Jego pomysł był szalony, lecz mimo to, 
a może właśnie dlatego, natychmiast się spodobał. Profesor 
Bartelius prowadził eksperymenty z dziedziny fizyki dźwięku, 
a zarazem był kompozytorem. Przedstawił więc następujący 
projekt: uroczystość stulecia należy urządzić pod placem 
National, na stacji, w miejscu przecięcia osiemnastu linii.  
Trzeba zbudować trybuny na peronach, a on zajmie się 
przygotowaniem olbrzymich piszczał... naprawdę olbrzymich.  
Widziałem je potem, więc mogę dokładnie opisać.  Były to 
stalowe bloki, których średnica dokładnie pasowała do 
przekroju tuneli metra. Mocowano je, przytrzymując 
żelbetowymi słupami. Wyglądały jak rakiety kosmiczne, dość 
niezgrabne przez swą szerokość... Na tydzień przed 
uroczystością dostarczono je na plac National. Dokładnie 
osiemnaście. Profesor wtedy już prawie mieszkał na stacji 
metra, wszystkiego doglądał osobiście i każdemu opowiadał o 
tym koncercie... Pomysł był naprawdę ciekawy. Bartelius 
chciał cały system metra przekształcić na kilka godzin w...  
orkiestrę dętą. Na dobę przed rozpoczęciem uroczystości 
przestały kursować pociągi. Pod placem National rozpoczęła 
się wielka krzątanina; robotnicy budowlani zaczopowali 
olbrzymimi piszczałami osiemnaście tuneli, a cieśle szybko 
stawiali piętrowe trybuny. Tymczasem Bartelius wyjaśnił 
dwudziestu kilku maszynistom szczegóły koncertu. Byłem przy 
tym obecny, bo... no, po prostu nie miałem ochoty zajmować 
się dźwiganiem ciężarów. Nikt nie zwracał na mnie uwagi, 
przecież byłem pracownikiem. Słuchając Barteliusa bardzo się 
dziwiłem. Profesor stanął przy wielkim planie metra i za 
jego pomocą tłumaczył maszynistom, kto, kiedy, dokąd i z 
jaką prędkością ma jechać. Każdy pędzący pociąg pcha przed 
sobą w tunelu słup powietrza. Normalnie wpada ono do szybów 
wentylacyjnych i korytarzy z ruchomymi schodami. Tym razem 
Bartelius nakazał zamknięcie szybów wentylacyjnych, żeby 
powietrze z tuneli na uchodziło. Było potrzebne... Zgodnie z 
planem profesora pędzące pociągi miały sprężać powietrze w 
tunelach i pompować je do olbrzymich piszczał, wydających 
dźwięki różnej wysokości.  Bartelius osobiście skomponował 
utwór, który miała wykonać kolej podziemna. Zatytułował go 
"Metro, koncert na tunele i pociągi". Dopisał nawet "opus 
1".  Utwór był jedyny w swoim rodzaju.  
   Na godzinę przed koncertem dyrektor metra dokonał z 
Barteliusem inspekcji całego terenu, obaj wszystko 
sprawdzili. Honorowi goście zajęli miejsca. Był wśród nich 
senator z rodziną, prawie stu dyrektorów fabryk, dwóch 
aktorów filmowych, dziennikarz telewizyjny... Ale przecież
nie ma potrzeby, bym powtarzał listę ofiar.
   W końcu nastała uroczysta chwila. Po przemówieniu 
dyrektora powstał Bartelius, powitał obecnych i pozdrowił 
stuletnie metro. Ja zająłem miejsce z lewej strony, 
dokładnie pod szybem wentylacyjnym, którego w razie 
niebezpieczeństwa można było użyć jako awaryjnego wyjścia, 
ponieważ miał zamontowaną stalową drabinkę. Wtedy jeszcze 
nie wiedziałem, jaki to szczęśliwy zbieg okoliczności. 
Bartelius opowiedział o pomyśle koncertu, potem zgaszono 
światła. Paliły się tylko świece na trybunach. W półmroku 
czarnowłosy profesor wyglądał dziwacznie i... proszę nie 
kpić ze mnie!... przez chwilę zdawało mi się, że jest 
wcieleniem szatana... Może go krzywdzę, może Bartelius 
naprawdę wierzył w powodzenie projektu. Wszystko jedno, to i 
tak nie zmieni przebiegu wydarzeń.  
   Bartelius ujął krótkofalówkę i mając przed sobą otwartą 
partyturę, zaczął wydawać polecenia maszynistom. Wkrótce 
dobył się dźwięk z pierwszej piszczały. Był potworny... coś 
jakby ryk tysiąca krów jednocześnie. Poczułem świdrowanie w 
uszach, ale to był zaledwie początek. Po kilku minutach 
rozbrzmiewało wszystkie osiemnaście piszczał. Od czasu do 
czasu w ucho wpadało mi coś przypominającego melodię. 
Słuchacze całkiem zapomnieli o upływie czasu. Migotały 
płomienie świec, piszczały wydmuchiwały z siebie rykliwe 
dźwięki. Bartelius tylko się uśmiechał - widziałem błysk 
jego zębów i oczu, kiedy przyglądał się partyturze i 
wykrzykiwał słowa do mikrofonu. Powietrze przetaczało się 
przez piszczały, wiele świec zgasło. Potem nagle...
   Tak, proszę państwa. To były sekundy. Może do partytury 
wkradł się jakiś błąd? Nigdy się tego nie dowiemy. Osobiście 
uważam, że Bartelius był wybitnym kompozytorem, ale niewiele 
wiedział na temat wytrzymałości konstrukcji budowlanych. 
Uznał, że tunele stanowią zamkniętą całość, dokonał obliczeń 
zakładając stałą ich długość i średnicę. Nie wziął jednak 
pod uwagę fal dźwiękowych, wytwarzanych przez piszczały. 
Jeśli nałożą się na siebie wibracje o określonej długości 
fali... Ale profesor nie mógł tego wiedzieć, nie istnieje na 
świecie laboratorium, w którym fizycy mieliby okazję badać 
zachowanie fal dźwiękowych w osiemnastu tunelach, z których 
każdy ma kilka kilometrów długości.
   No właśnie, wibracje. W pewnej chwili z sześciu czy 
siedmiu piszczał równocześnie wydobyło się wysokie C. 
Poczuliśmy drżenie ziemi pod stopami, wszystko zaczęło 
dygotać. Ze ścian odpadały kawałki z mozaiki i płaty
tynku. Wskutek ciśnienia któraś piszczała została 
wystrzelona jak armatnia kula - trafiła w środek trybun... 
Widziałem jeszcze, jak jednocześnie w czterech miejscach 
rozstępują się ściany... Skoczyłem do szybu wentylacyjnego, 
za mną jeszcze kilku równie przerażonych ludzi... Całe metro 
wibrowało, trzęsło się. Ktoś próbował włączyć oświetlenie, 
ale z pewnością pozrywały się kable w ścianach, bo tylko coś 
zaiskrzyło. Bartelius szaleńczo krzyczał do swojej 
krótkofalówki, piszczały wydawały z siebie przeraźliwe 
rżenie, w metrze rozpętało się piekło, istne piekło! Potem 
podziemnymi korytarzami i całym miastem zaczęły wstrząsać 
wybuchy. Tunele waliły się jeden za drugim, stacje zamieniały 
się w gruzy. Następne piszczały, wystrzeliwane ze swych 
miejsc, bombardowały trybuny. Dookoła latały betonowe słupy. 
Jak mogłem najszybciej, piąłem się po drabince. Wydawała się 
upiornie długa, zaczynało mi brakować sił. Pode mną znów 
beknęło kilka piszczał... słupy powietrza musiały się 
zetrzeć dokładnie pod placem National, bo nas, tych kilka 
osób, które uciekły do jedynego nie zamkniętego szybu 
wentylacyjnego, prąd powietrza po prostu wyrzucił na 
powierzchnię ziemi. Do miasta... Czułem, jak lecę, potem 
pamiętam uderzenie w głowę... oprzytomniałem tutaj, na 
szpitalnym łóżku.
   Tak było. Czy wszystko zostało nagrane...? Dziękuję 
bardzo. I jeszcze jedno. Szanowna komisjo, bardzo chciałbym 
wiedzieć, czy prawdą jest to, co słyszy się tutaj. Że 
Barteliusa najęło w tajemnicy przedsiębiorstwo autobusowe. 
Podobno zaproponowano mu dwa miliony za unieruchomienie 
metra... Cóż, metra z tych gruzów rzeczywiście już nigdy nie 
będzie. Na szczęście, ten diaboliczny profesor sam zginął w 
ruinach. Dlaczego nie zgłębił lepiej natury fal 
dźwiękowych...? Niech go piekło pochłonie!

                               Przełożył Wojciech Usakiewicz

                        ISTVAN NEMERE
   Jedno z największych, bodaj czy nie największe nazwisko w 
węgierskiej fantastyce. Ci z Państwa, którzy czytają nasze 
pismo od dawna, pamiętają zapewne jego powieść "Sprawa 
Kilyosa" ("F" 3-5/86).
   Istvan Nemere ma w swym dorobku, zresztą nie tylko 
fantastycznym, kilkanaście książek. Najlepiej porusza się w 
tematyce sensacyjnej i political fiction. Jest również 
tłumaczem z języka polskiego.
                                                        D.M.
