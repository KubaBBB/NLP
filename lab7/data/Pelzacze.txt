Philip K. Dick


PEŁZACZE



Budował, a im dłużej budował, tym większą sprawiało mu to radość. W dół spływało gorące światło słońca; zaabsorbowanego pracą owiewał letni wietrzyk. Kiedy skończył mu się materiał, odpoczął chwilę. Jego budowla nie była duża, stanowiła raczej model niż dzieło naturalnej wielkości. Podszeptywała mu to jedna część jego umysłu, drugą zaś wypełniało podniecenie i duma. Przynajmniej można było swobodnie wejść do środka. Popełznął w dół tunelu i zadowolony zwinął się w kłębek.
Przez szparę w dachu posypała się garść ziemi. Wysączywszy z siebie odrobinę spoiwa, naprawił usterkę. Wewnątrz budowli powietrze było czyste i chłodne, niemal pozbawione kurzu. Po raz ostatni przeczołgał się wzdłuż wewnętrznych ścian, pozostawiając na nich warstwę szybko schnącego spoiwa. Czegóż więcej mu trzeba? Zaczynał odczuwać senność; niebawem zapadnie w sen.
Po namyśle wystawił jedną część ciała przez niezalepione wyjście. Podczas gdy reszta ciała udała się na zasłużony odpoczynek, ta część czuwała i pilnie wytężała słuch. Ogarnęło go zadowolenie i spokój połączone ze świadomością, że z daleka jego budowla wyglądała jak niewielkie, gliniaste wybrzuszenie gleby. Nikt nie zwróci na nie uwagi: nikt nie zgad-nie, co kryje się w środku.
A nawet gdyby, już on znał sposoby, aby sobie poradzić z intruzem.
Farmer zatrzymał swoją wysłużoną ciężarówkę forda ze zgrzytliwym piskiem hamulców. Zaklął i cofnął się o kilka jardów.
- Mamy jednego. Niech pan zejdzie na dół i rzuci okiem. Proszę uważać na samochody - pędzą tędy jak szalone.
Ernest Gretry otworzył drzwi i ostrożnie stanął na rozgrzanym chodniku. W powietrzu unosił się zapach suchej trawy. Gdy kroczył wzdłuż jezdni z rękami w kieszeniach spodni i pochylonym do przodu szczupłym ciałem, owady brzęczały mu koło uszu. Przystanął i skierował wzrok ku ziemi.
Osobnik był zgnieciony na miazgę. W czterech miejscach przecinały go ślady opon; pęknięte narządy wyszły na wierzch. Całość przywodziła na myśl ślimaka, gumowatą, wydłużoną rurę z czułkami po jednej stronie i splątaną masą protoplazmatycznych przedłużeń po drugiej.
Największe wrażenie wywarła na nim twarz. Przez chwilę nie mógł patrzeć bezpośrednio na nią: musiał ogarnąć wzrokiem drogę, wzgórza, olbrzymie cedry; wszystko, byle nie ją. W niedużych, martwych oczkach widniał szybko gasnący błysk. Nie było to nieruchome spojrzenie ryb, głupie i puste. Widok żywej istoty nie dawał mu spokoju, choć nim zdążył mrugnąć okiem, ciężarówka najechała na ciało, miażdżąc je doszczętnie.
- Co chwila tędy pełzają - powiedział cicho farmer. - Czasem docierają nawet do miasta. Pierwszy, którego widziałem, posuwał się środkiem Grant Street z szybkością pięćdziesięciu jardów na godzinę. Poruszają się bardzo powoli. Niektóre dzieciaki lubią je przejeżdżać, ja wolę omijać z daleka.
Gretry bezsensownie trącił truchło butem. Przez głowę przemknęła mu myśl, ile jeszcze kryło się w zaroślach i górach. Widział oddalone od drogi gospodarstwa, białe, rozjarzone kwadraty w gorącym słońcu Ten-nessee. Konie i śpiące bydło. Brudne kurczęta rozgrzebujące ziemię. Senna, spokojna okolica, wygrzewająca się w słońcu późnego lata.
- Jak daleko stąd znajduje się instytut radiochemiczny? - zapytał. Framer wskazał kierunek ręką.
- Tam, po drugiej stronie wzgórz. Chce pan zebrać szczątki? Trzymają jednego w zbiorniku na stacji benzynowej. Oczywiście martwego. Wypełnili zbiornik naftą, chcąc lepiej go zachować. W porównaniu z tym, tamten wygląda kwitnąco. Joe Jackson rozwalił mu łeb kluczem francuskim. Znalazł go pewnej nocy na swoim terenie.
Wytrącony z równowagi Gretry wrócił do ciężarówki. Przewróciło mu się w żołądku i musiał kilkakrotnie głęboko zaczerpnąć tchu.
- Nie wiedziałem, że jest ich aż tyle. Kiedy wysyłali mnie z Waszyngtonu, mówili, że widziano zaledwie kilka.
- Jest ich sporo. - Farmer zapuścił silnik i ostrożnie wyminął leżące na chodniku szczątki. - Próbujemy do nich przywyknąć, ale nie dajemy rady. To nic przyjemnego. Wielu ludzi przenosi się w inne strony. Mamy problem i musimy stawić mu czoło. - Zwiększył prędkość, zaciskając na kierownicy zgrubiałe dłonie. - Wydaje się, jakby to one ciągle przychodziły na świat, podczas gdy liczba normalnych narodzin jest znikoma.
Po powrocie Gretry zadzwonił do Freemana z brzydkiego hotelowego hallu.
- Musimy coś zrobić. W całej okolicy aż się od nich roi. O trzeciej jadę, aby obejrzeć kolonię. Właściciel postoju taksówek dokładnie zna miejsce. Twierdzi, że jest ich jedenaście lub dwanaście.
- A jak samopoczucie mieszkańców?
- Czego ty się, u diabła, spodziewasz? Uważają to za dopust boży. I pewnie nie mijają się z prawdą.
- Powinniśmy wcześniej przetransportować ich w inne miejsce. Trzeba było oczyścić okolicę w promieniu kilku mil. W ten sposób uniknęlibyśmy problemu. - Freeman zamilkł. - Co proponujesz?
- Wyspę, którą przeznaczyliśmy na próby jądrowe.
- To cholernie duża wyspa. Przenieśliśmy stamtąd całą gromadę tubylców. - Freeman zakrztusił się. - Na Boga, chyba nie ma ich aż tylu?
- Przejęci mieszkańcy rzecz jasna przesadzają. Odnoszę jednak wrażenie, że będzie ich około setki.
Freeman milczał przez dłuższą chwilę.
- Nie zdawałem sobie z tego sprawy - wyrzekł wreszcie. - Oczywiście trzeba poinformować górę. Nosiliśmy się z zamiarem przeprowadzenia na wyspie dalszych prób. Niemniej jednak uznaję twoje argumenty.
- Cieszę się - odparł Gretry. - To fatalne zrządzenie losu. Nie możemy dopuszczać do takich incydentów. Ludzie nie potrafią z tym żyć. Powinieneś zjawić się tutaj i sam rzucić okiem. Niezapomniany widok.
- Zobaczę... zobaczę, co da się zrobić. Porozmawiam z Gordonem. Zadzwoń do mnie jutro.
Gretry odwiesił słuchawkę i wyszedł z brudnego hallu na oblany słońcem chodnik. Obskurne sklepiki i zaparkowane samochody. Kilku starców siedzących na schodach i pochyłych krzesłach trzcinowych. Zapalił Papierosa i z obawą popatrzył na zegarek. Dochodziła trzecia. Z wolna ruszył ku postojowi taksówek.
Miasto zdawało się wymarłe. Wokół panował całkowity bezruch, wyjąwszy siedzących w niezmiennych pozycjach starców i zmierzające autostradą samochody. Wszędzie zalegał kurz i cisza. Starość osnuwała domy i sklepy niczym szara pajęczyna. Znikąd nie dochodził śmiech. Ani żaden dźwięk.. Ani okrzyki bawiących się dzieci.
Brudna, niebieska taksówka cicho zatrzymała się obok niego.
- Wsiadaj pan - powiedział kierowca, trzydziestolatek o szczurzym obliczu, z wykałaczką sterczącą z połamanych zębów. Kopniakiem otworzył drzwiczki. - Jedziemy.
- Czy to daleko? - zapytał Gretry, wsiadając.
- Tuż za miastem. - Roztrzęsiona taksówka nabrała prędkości i z hałasem potoczyła się do przodu. - Pan z FBI?
-Nie.
- Tak sobie pomyślałem, gdy zobaczyłem pański garnitur i kapelusz. - Kierowca zmierzył go ciekawskim spojrzeniem. - Skąd dowiedział się pan o pełzaczach?
- Z instytutu radiochemicznego.
- Taa, mają tam sporo tych szkodliwych świństw. - Kierowca skręcił z autostrady w boczną drogę. - Są na farmie Higginsa. Te stwory upatrzyły sobie dolną część terenu starszej pani Higgins pod budowę swoich domów.
- Domów?
- Stworzyły coś w rodzaju miasta, głęboko pod powierzchnią. Zobaczy pan - przynajmniej same wejścia. Budują wszystkie razem, a ile zamieszania przy tym. - Zjechał z drogi pomiędzy dwoma ogromnymi cedrami, przeciął wyboiste pole i wreszcie zatrzymał samochód na skraju skalistego wąwozu. - Jesteśmy na miejscu.
Gretry po raz pierwszy miał okazję ujrzeć je żywe.
Niezgrabnie, na zesztywniałych nogach wysiadł z taksówki. Istoty krążyły powoli pomiędzy lasem i tunelami wejściowymi na środku polany. Znosiły sterty budulca, glinę i chwasty. Smarowały to jakąś wydzieliną i sklejały w nierówne formy, które następnie pieczołowicie transportowały pod ziemię. Pełzacze miały dwie bądź trzy stopy długości; niektóre były starsze od innych, ciemniejsze i bardziej ociężałe. Wszystkie poruszały się z morderczą powolnością; bezszelestnym, płynnym ruchem sunęły po spieczonym słońcem gruncie. Miękkie, pozbawione skorupy i z wyglądu zupełnie nieszkodliwe.
Widok ich twarzy ponownie zafascynował go i oszołomił. Osobliwa parodia ludzkich twarzy. Zasuszone drobne rysy dzieci, guziczkowate oczy, szparka ust, ruloniki uszu i rzadkie kosmyki wilgotnych włosów. W miejsce ramion wyrastały wydłużone pseudostrączki, które wysuwały się i cofały z płynnością surowego ciasta. Pełzacze wydawały się niezwykle sprężyste; na przemian rozciągały swoje ciała i kurczyły je w zetknięciu z przeszkodą. Nie zwracały na mężczyzn najmniejszej uwagi; zdawały się nieświadome ich obecności.
- Czy są niebezpieczne? - zapytał wreszcie Gretry.
- Mają pewnego rodzaju żądło. Wiem, że użądliły psa. I to nie byle jak. Cały opuchł i sczerniał mu język. Dostał jakiegoś ataku i zesztywniał. W końcu zdechł. - Po chwili kierowca dorzucił na wpół przepraszająco: _ Węszył dokoła. Przeszkadzał im w pracy. Pracują bez ustanku. Cały czas mają zajęcie.
- Czy to większość z nich?
- Chyba tak. To ich osada. Nieraz widzę, jak zmierzają w tym kierunku. - Kierowca machnął ręką. - Widzi pan, one rodzą się w rozmaitych miejscach. Jeden czy dwa w każdym gospodarstwie w pobliżu instytutu.
- Gdzie stoi dom pani Higgins? - zapytał Gretry.
- Tam. Widzi pan, pomiędzy drzewami. Czy chce pan...
- Zaraz wrócę - przerwał mu Gretry i ruszył przed siebie szybkim krokiem. - Proszę tu zaczekać.
Kiedy pojawił się Gretry, staruszka podlewała właśnie ciemnoczerwone geranium obrastające ganek. Żwawo obróciła ku niemu pomarszczoną twarz o bystrym i podejrzliwym wyrazie, unosząc konewkę niczym broń.
- Dzień dobry - powiedział Gretry. Uchylił kapelusza i pokazał jej swój identyfikator. - Badam sprawę... pełzaczy. Tych na skraju pani ziemi.
- Po co? - Jej głos tchnął pustką i oziębłością. Tak jak pomarszczona twarz i ciało.
- Próbujemy znaleźć rozwiązanie. - Gretry odczuł niepokój i zakłopotanie. - Padła propozycja przeniesienia ich z dala od was, na wyspę w Zatoce Meksykańskiej. Nie powinny tutaj się znajdować. To dla ludzi zbyt duży ciężar. Nie powinno tak być - dokończył nieprzekonująco.
- Nie. Nie powinno tak być.
- Już rozpoczęliśmy ewakuację ludności z okolic instytutu radiochemicznego. Powinniśmy byli zrobić to już dawno temu. Oczy starej kobiety rozbłysły.
- Wy i te wasze maszyny. Widzicie, co narobiliście! - Z przejęciem dźgnęła go kościstym palcem. - Teraz musicie to naprawić. Musicie coś zrobić.
- Jak najszybciej zabierzemy je na wyspę. Istnieje jednak pewien problem. Musimy ustalić tożsamość rodziców. Mają pełne prawo do opieki nad nimi. Nie możemy tak po prostu... - Urwał bezradnie. - Jak oni się czują? Czy pozwolą nam zabrać ich... dzieci i wywieźć?
Pani Higgins odwróciła się i poszła w stronę domu. Ogarnięty niepewnością Gretry podążał za nią przez mroczne, zakurzone pokoje. Zbutwiałe izby zastawione lampami naftowymi i wypłowiałymi fotografiami, starymi kanapami i stołami. Przez przestronną kuchnię pełną ogromnych rondli i garnków poprowadziła go w dół po drewnianych schodach aż pod pomalowane na biało drzwi. Zapukała gwałtownie.
Po drugiej stronie rozległ się odgłos pospiesznej krzątaniny. Szepty i szmer przesuwanych przedmiotów.
- Otwórzcie drzwi - zakomenderowała pani Higgins. Po chwili napięcia drzwi uchyliły się powoli. Pani Higgins otworzyła je na oścież i gestem nakazała Gretry'emu wejść za sobą do środka.
Wewnątrz stała para młodych ludzi. Na widok Gretry'ego cofnęli się raptownie. Kobieta trzymała w objęciach podłużne kartonowe pudło, które wręczył jej mężczyzna.
- Kim pan jest? - zapytał mężczyzna. Pospiesznie wyrwał szamoczący się karton z drżących rąk żony.
Gertry miał przed sobą rodziców jednego z nich. Młoda, brązowo-włosa kobieta nie liczyła więcej niż dziewiętnaście lat. Szczupła i drobna, w taniej zielonej sukience, o nabrzmiałych piersiach i ciemnych, przerażonych oczach. Mężczyzna był wyższy i silniejszy; przystojny, śniady młodzieniec o szerokich barkach i mocnych dłoniach zaciśniętych na kartonowym pudle.
Gretry nie mógł oderwać wzroku od kartonu. W wieku wycięto kilka dziur; pudło kołysało się lekko w ramionach mężczyzny i co chwila wstrząsał nim ledwo uchwytny dreszcz.
- Ten człowiek - powiedziała do mężczyzny pani Higgins - przyszedł, aby go zabrać.
Para w milczeniu przyjęła tę wiadomość. Mąż nie wykonał żadnego ruchu, poza mocniejszym zaciśnięciem rąk na pudle.
- Zabierze wszystkie na wyspę - ciągnęła pani Higgins. - To postanowione. Nikt nie zrobi im krzywdy. Będą bezpieczne i będą mogły robić,: co tylko zechcą. Budować i pełzać tam, gdzie nikt nie musi ich oglądać.
Młoda kobieta machinalnie skinęła głową.
- Oddaj mu go - rozkazała niecierpliwie pani Higgins. - Oddaj mu  pudło i skończmy z tym raz na zawsze.
Po chwili mąż zaniósł pudło do stołu i położył je na blacie.
- Czy w ogóle coś o nich wiecie? - zapytał. - Wiecie, czym się żywią?
- My... - zaczął bezradnie Gretry.
- Jedzą liście. Nic prócz liści i trawy. Przynosiliśmy mu najmniejsze  źdźbła, jakie tylko mogliśmy znaleźć.
- On ma zaledwie miesiąc - dorzuciła ochryple młoda kobieta. - Już chciałby pójść z innymi, ale trzymamy go tutaj. Nie chcemy, aby tam poszedł. Jeszcze nie. Myśleliśmy, że może później. Nie wiedzieliśmy, co robić. Nie byliśmy pewni. - Jej ciemne oczy rozbłysły na chwilę w niemym błaganiu, po czym znów przygasły. - Trudno cokolwiek na to poradzić.
Mąż rozsupłał gruby sznurek i zdjął wieko.
- Proszę. Niech pan sam zobaczy.
Był najmniejszy, jakiego Gretry kiedykolwiek widział. Blady i miękki, długością nie przekraczał stopy. Podpełzł do rogu kartonu i ułożył się tam na stercie przeżutych liści i woskowej substancji. Spał owinięty niedbale przezroczystym okryciem. Nie zwracał na nich uwagi, znajdowali się poza zasięgiem jego wzroku. Gretry poczuł, jak ogarnia go fala bezradnej zgrozy. Odsunął się i mąż ponownie zakrył pudło wiekiem.
- Od razu się zorientowaliśmy - rzucił szorstko. - Natychmiast, jak tylko się urodził. Niedaleko stąd widzieliśmy jednego z nich. Jednego z pierwszych. Bob Douglas przyszedł po nas, żebyśmy zobaczyli. Tamten był jego i Julie. To zdarzyło się jeszcze przed tym, jak zaczęły gromadzić się w wąwozie.
- Powiedz mu, co się stało - powiedziała pani Higgins.
- Douglas zmiażdżył mu głowę kamieniem. Potem oblał benzyną i podpalił. W zeszłym tygodniu on i Julie spakowali manatki i wynieśli się stąd.
- Ile zniszczono? - Gretry z trudem zadał to pytanie.
- Kilka. Na taki widok wielu mężczyzn ogarnia szał. Trudno ich za to winić. - Mężczyzna uciekł bezsilnym spojrzeniem w bok. - Sam o mało tego nie zrobiłem.
- Może trzeba było - wymamrotała jego żona. - Może powinnam
była ci pozwolić.
Gretry podniósł pudło i ruszył w stronę drzwi.
- Uporamy się z tym jak najszybciej. Ciężarówki są w drodze. To powinno potrwać nie dłużej niż dzień.
- Dzięki Bogu! - zawołała pani Higgins ściśniętym, pozbawionym emocji głosem. Otworzyła drzwi i Gretry poniósł karton przez mroczne, zbutwiałe pomieszczenia, po pochyłych schodach wprost na oślepiające,
Popołudniowe słońce.
Pani Higgins przystanęła przy geranium i podniosła konewkę.
- Jak będziecie je zabierać, zabierzcie wszystkie. Nie pomińcie żadnego. Rozumie pan?
- Tak - mruknął Gretry.
-	Zostawcie tu część waszych ludzi i ciężarówki. Sprawdźcie dokładnie. Nie pozwólcie żadnemu pozostać tutaj, gdzie musimy na nie patrzeć.
-	Kiedy przeniesiemy ludzi z dala od instytutu radiochemicznego nie powinno być więcej...
Zamilkł. Odwrócona do niego plecami pani Higgins podlewała geranium. Wokół niej brzęczały pszczoły. Kwiaty kołysały się nieco, poruszane gorącym wiatrem. Pochylając się i nie przestając podlewać staruszka znikła za węgłem. Gretry został sam na sam z pudłem.
Zakłopotany i zawstydzony, powoli zszedł w dół zbocza i przez pole dotarł do wąwozu. Kierowca stał przy samochodzie, paląc papierosa i czekając na niego cierpliwie. Pełzacze niewzruszenie pracowały nad budowaniem swojego miasta. Widać było ulice i przejścia. Przy jednym z wejść dostrzegł misterne znaki, być może tworzące napis. Część pełzaczy zbiła się w gromadkę i ustalała wspólnie coś, czego nie dane mu było zrozumieć.
- Jedźmy - powiedział znużony do kierowcy. Ten z uśmieszkiem otworzył tylne drzwiczki.
- Zostawiłem włączony licznik - odparł z przebiegłością na szczurzej twarzy. - Z wami nigdy nic nie wiadomo.
Budował, a im dłużej budował, tym większą sprawiało mu to radość. Miasto miało obecnie osiemdziesiąt mil głębokości i pięć mil średnicy. Całą wyspę przekształcono w jedno rozległe miasto, które z każdym dniem rozwarstwiało się i powiększało coraz bardziej. W końcu dosięgnie lądu za oceanem; wówczas dopiero stanie przed nimi prawdziwe wyzwanie.
Po prawej stronie, tysiąc poruszających się metodycznie towarzyszy w milczeniu pracowało nad wzmocnieniem głównej komnaty rozrodczej. Jak tylko prace nad nią dobiegną końca, wszystkim spadnie kamień z serca; matki zaczynały właśnie wydawać na świat małe.
Właśnie to go niepokoiło. I przyćmiewało nieco satysfakcję płynącą z owocnej pracy. Widział jednego z pierwszych nowo narodzonych - nim pospiesznie ukryto go i zatuszowano całą sprawę. Ujrzał pękatą głowę, skrócone ciało, niewiarygodnie sztywne odnóża. Stworzenie łkało, zawodziło i zrobiło się czerwone na twarzy. Gulgocząc bezsensownie, wymachiwało nogami.
Ktoś ogarnięty zgrozą strzaskał odmieńcowi głowę kamieniem. Z nadzieją, że sytuacja więcej się nie powtórzy.
