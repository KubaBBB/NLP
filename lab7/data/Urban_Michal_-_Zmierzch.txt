Autor: Michał Urban
Tytul: Zmierzch

Z "NF" 12/93

   I  Burza otoczyła dwór na Lednickim Ostrowiu ciemnym
płaszczem poprzetykanym błyskawicami. Deszcz rozmył kontury 
ostrokołu i strażniczych wież. Jedynie nerwowe ujadanie psów 
świadczyło, że pośrodku jeziora wciąż istnieje wyspa.
   Łódź z kilkoma wojami głucho przybiła do niewielkiej 
przystani. Odgłos kroków niósł się chwilę pośród szumu 
kropel i cichł wchłonięty przez nadciągającą z północy mgłę. 
Zrezygnowani strażnicy znieruchomieli na wieżach, teraz 
mogli jedynie słuchać.
   Ziemomysł chłonął bijące z pieca ciepło masując zgrabiałe 
dłonie. Ogień błądził z polana na polano, szumiał i trzaskał 
z przyjemnością, jaką sprawia niszczenie. Książę odrzucił 
przemoczoną opończę pod ścianę i usiadł na szerokiej ławie. 
Wiatr zawył przeciągle, tłocząc powietrze do pieca, który 
odpowiedział głuchym pomrukiem. Buchnęły płomienie 
oświetlając wiszącą na ścianie tarczę. Ziemomysła 
zaintrygował czerwony blask, jakim zapłonęły stalowe ćwieki. 
We wszystkim wyczuwał wróżbę; wolał nie zgadywać - dobrą czy 
złą.
   Jedna z piastunek podeszła cicho i położyła mu dłoń na 
ramieniu. Drgnął nie przyzwyczajony do poufałości.
   - Co ty sobie... - chciał ją zbesztać i urwał, słysząc 
zachłystujący się krzyk.
   Służki rozstąpiły się posłusznie. Książę ogarnął dłońmi 
małą pomarszczoną istotę i podniósł syna wysoko pod powałę. 
Niemowlę zaczęło bezwładnie przebierać nogami, krzycząc 
jeszcze donośniej. Ziemomysł przycisnął pierworodnego do 
piersi i usiadł na brzegu łoża, w którym leżała żona.
   - Bardzo bolało? - spytał cicho, głaszcząc jej zroszone 
potem, blade czoło.
   Dobroniega westchnęła głęboko i spuściła powieki, 
zawstydzona chwilą słabości.
   Gwałtowny podmuch rozerwał rybi pęcherz wpuszczając do 
izby odurzony wolnością wiatr. Kaganek spadł z zydla gubiąc 
po drodze płomień. Ziemomysł zerknął na syna. Dziecko 
umilkło i księciu wydało się, że maleństwo obserwuje służki 
zasłaniające kocami okno.
   - Odważny chłopak - mruknął nie zauważając przerażenia w 
głębi niebieskich oczu.
   Laskowiec zdjął dłoń z ust noworodka i otarł nią pot z 
czoła. Kaganek potrącił przypadkowo, ale tylko on o tym 
wiedział. Ci zabobonni ludzie gotowi byli uznać każdy 
spadający przedmiot za złą wróżbę. Na szczęście zdążył 
przywołać wiatr i uciszyć małego.
   - Starzeję się - szepnął, stąpając tuż za plecani 
księcia.
   Niemowlę owiane zimnym, wilgotnym powietrzem znów zaczęło 
płakać. Ziemomysł zignorował biadania piastunki i zaczął 
cicho nucić bojową pieśń rodu. Księżyc oszukał w końcu 
burzowe chmury i rozjarzył wbity w ziemię oburęczny miecz.

   II  Stanimir ścisnął dłońmi skronie i czekał, aż ból 
ustąpi. Łyżka wypadła mu z ręki opryskując kaftan polewką. 
Kowal odsunął drewnianą miskę i wstał od ledwo zaczętego 
posiłku.
   - Idę do kuźni - wychrypiał nie patrząc w stronę żony.
   Młot wznosił się i opadał sypiąc iskry i napełniając 
powietrze wibrującym odgłosem. Stanimir pracował jak w 
transie, nie zauważał, że bryła metalu pozostaje 
bezkształtna żarząc się jedynie białym światłem. Kowal 
odrzucił nagle młot i skurczony, jakby całą siłę roztrwonił 
bezpowrotnie, powlókł się do izby.
   Oparty o framugę Swarożyc naprężył ciało czekając, aż 
zatrzeszczą stawy. Jak zawsze po szybkiej podróży czuł się 
nieswojo. Zrobił dwa ostrożne kroki i mruknął coś na temat 
wypitego wieczór wcześniej miodu. Narzucił w końcu kaptur na 
głowę i zagłębił się w lesie pod kuźnią. Zmieszana z 
zapachem igliwia wilgoć sprawiła, że zawrót głowy powrócił. 
Zrobił więc głęboki wdech. Czuł niepokój, ledwie wyczuwalne 
zakłócenie równowagi.
   - Więc i tu już dotarłeś - szepnął, krusząc w dłoni 
zeschłą paproć.
   Laskowiec dysząc ciężko przedzierał się przez wysokie 
chaszcze. Dywan utkany z próchniejących gałęzi, krzaków i 
mchu zarywał się co chwila, wciągając po pas wędrowca. 
Powalony piorunem buk stał się kładką ponad niewielkim 
jarem, którego dnem płynął strumień. Laskowca dzieliło 
zaledwie kilka kroków od zwiędłej korony drzewa, gdy po 
prostu poślizgnął się. Leżał zagrzebany w błocie i zeschłych 
liściach, a tuż obok słoneczne smugi ożywiały wodę w 
strumieniu. Chwilę zastanawiał się, czy nie przywołać 
płanetnika, zrezygnował jednak, nie chcąc wzbudzać plotek na 
temat swojej kondycji. Wstał i oczyścił ubranie.
   Swarożyc obserwował mrówki kręcące się pośród traw. Owady 
ogarnięte na pozór bezsensownym szałem, pokrzykiwały na 
siebie, ciągnęły do gniazda gigantyczne źdźbła. Znikały w 
jednej z dziur, by za chwilę pojawić się w drugiej i znów 
wyruszać na poszukiwania. Nerwowym zachowaniem przypominały 
ludzi, były jednak od nich o wiele bardziej pracowite. Jedna 
z mrówek znalazła się tuż koło stopy Swarożyca. Bóg 
instynktownie podniósł nogę i chwilę walczył z chęcią 
rozdeptania owada.
   Na polanie nie było nikogo, więc zrezygnowany bóg położył 
się na trawie. Od pewnego czasu Laskowiec zaczął być 
straszliwie niepunktualny. Swarożyc przypuszczał, że dumny 
starzec wciąż przemierza swe królestwo pieszo. Poczuł 
delikatne drgania mocy. Wstał, zanim odziana w brunatno-
zieloną opończę postać wyłoniła się zza drzew.
   - Bądź pozdrowiony, panie - Laskowiec skłonił się nisko, 
ale nie na tyle, by rozległo się głośne strzyknięcie w 
kręgosłupie.
   - Witaj, leśny przyjacielu. Czy wypełniłeś zadanie?
   - Tak, dziecko urodziło się zdrowe. Żaden wąpierz, zmora 
ani strzyga nie pojawiły się w pobliżu.
   - To dobrze.
   Oczy Swarożyca zmieniły odcień z czarnego na brązowy. 
Laskowiec czuł się jak skazaniec w ostatniej chwili ocalony 
spod katowskiego ostrza.
   - Będziesz strzegł chłopca w dzień i w nocy. Nic złego 
nie może go spotkać. Wierzę, że potrafisz go ochronić.
   - To moje lasy i tylko ty, panie, stoisz tutaj ponad mną.
   - Dobrze. Czas już na mnie.
   - Panie, chciałbym wiedzieć... - Laskowiec zamilkł, 
zaniepokojony, czy powinien okazywać ciekawość.
   Swarożyc spojrzał mu prosto w oczy i ponaglił jednym 
słowem.
   - Słucham?
   - Z zachodu przybywa coraz więcej stworów. Mają obłęd w 
oczach i mimo moich starań giną po kilku dniach. Czemu, 
panie?
   - Boisz się?
   Laskowiec nerwowo zdrapywał błoto z opończy.
   - Tak. Czuję, że coś czai się poza dwoma wielkimi 
rzekami... - powiedział o wiele głośniej niż zamierzał.
   - I ja mam ci wyjaśnić, co to jest? Zrobiłbym to, 
przyjacielu, już dawno, gdybym znał całą prawdę.
   Laskowiec cofnął się o krok.
   - Nawet wy, panie, nie wiecie - wyszeptał przerażony.
   - Nie wiem, a może nie rozumiem.

   III  Na Lednickim Ostrowiu książę Ziemomysł już po raz 
trzeci nucił pieśń wojenną trzymając na rękach 
nowo narodzonego syna. Mieszko, Lestek, a teraz Ścibor, 
czegoż więcej mógłby pragnąć ojciec, a tym bardziej książę. 
Najstarszy Mieszko dwa lata temu miał postrzyżyny i teraz 
wraz z bratem młodszym o rok spędzał dnie na harcowaniu po 
lasach. Osiwiały ze zgryzot piastun nawet nie próbował 
wyobrazić sobie kary, jaka by go spotkała, gdyby stało się 
coś książęcym synom. Wbijanie na pal, wydzieranie oczu czy 
ćwiartowanie było niczym w porównaniu z gniewem starego 
księcia.
   Stoigniew był jednak bystrym człowiekiem i prędko 
zauważył, że los nierówno podzielił szczęście pomiędzy dwu 
braci. Kipiący energią, nawet nie draśnięty Mieszko musiał 
często wołać o pomoc dla pokaleczonego w borze Lestka. 
Stoigniew wiele razy wysłuchiwał poplątanych, dziecięcych 
wyjaśnień. To, że duchy leśne interesowały się książęcym 
synem wcale starego woja nie dziwiło. Nie mógł zrozumieć, 
czemu roztaczały nad nim opiekę.
   Kilka dni przed letnim świętem zmarłych przywieziono na 
Ostrów parę tuzinów beczek miodu. Młody książę oczywiście 
wraz z bratem oglądał wyładunek. Bartnik staczał z wozu 
czwartą beczkę, gdy niespodziewanie zachwiał się i runął na 
drewnianą pochylnię. Ponad sześćset funtów miodu gładko 
przetoczyło się po nim wtłaczając do gardła krzyk. Stoigniew 
zaczął biec. Rozpaczliwie zmuszał mięśnie do szybszej pracy 
i po kilkunastu krokach pojął, że nie zdąży. Beczka nieomal 
wtoczyła się na osłupiałego Mieszka, gdy nagle zajęczała 
głośno dębowymi klepkami. Obręcze puściły tocząc się w dwie 
różne strony, a miód popłynął bursztynowym strumieniem 
unosząc kawałki połamanych desek.
   Woj z twarzą szarą jak popiół trzymał w ramionach 
książęcego syna. Mieszko nagle zachichotał  i zaczął 
zlizywać miód z policzków swego opiekuna. Stoigniew zdał 
sobie sprawę, że są nim powleczeni od stóp do głów. Próbował 
się uśmiechnąć, ale tylko przestraszył chłopaka demonicznym 
grymasem. Stoigniew jeszcze raz tego dnia przybrał podobny 
wyraz twarzy, gdy o dwa łokcie od resztek beczki 
zauważył głęboko odciśnięte w murawie ślady stóp.
   Nadeszła jesień. W lasach królowały krótkie ciepłe dni, 
oddzielające pierwsze deszcze od długotrwałych słot. Bracia 
do późnej nocy brodzili pośród opadłych szeleszczących 
liści, a stary woj brnął w ślad za nimi wysłuchując 
przekleństw padającej ze zmęczenia eskorty. Któregoś dnia 
Mieszko postanowił zaprowadzić brata do odkrytej przed 
tygodniem polany otoczonej dębami. Chłopak słyszał, że jest 
to święte miejsce i kiedyś odbywały się na nim obrzędy. Z 
dumą opowiadał o tym bratu.  Bracia nie wiedzieli, że 
piastun pozwolił im tam iść tylko dlatego, iż czczono na 
polanie jedynie dobrotliwe duchy lasów i strumieni.
   Już na skaju polany poczuli niezwykle silny zapach 
siarki. Stoigniew spokojnym głosem począł wydawać rozkazy. 
Błyskawicznie rozmieścił łuczników i otoczył chłopców 
tarczownikami. Zanim się zaczęło, zdążył pomyśleć, że mimo 
wszystko szkoda umierać.

   IV Żmij zajął swym potężnym cielskiem prawie połowę 
polany. Zawinął ciemnozielony ogon pozwalając oprzeć się 
siedzącemu na trawie Laskowcowi.
   - Czy wiesz, że za zachodzie ludzie nazywają was smokami? 
- zapytał Pan Lasu.
   - Hymmm... - głęboki pomruk uciszył w mgnieniu oka 
wszystkie pasikoniki.
   - To słyszałeś też zapewne o ulubionej zabawie 
tamtejszych rycerzy.
   - Chciałbym się w nią pobawić - syknął żmij wyszczerzywszy 
kły.
   Laskowiec zaśmiał się cicho.
   - Lepiej nie bądź taki pewny. Tamtejsi mężowie zakuwają 
się w stal od kostek aż po czubek głowy. W lesie taki cudak 
nie przeżyłby nawet tygodnia, ale coś mi się zdaje, że to 
całkiem niezły strój jak na walkę ze smokami.
   Laskowiec wydobył z mieszka dwa orzechy i rozgniótł je w 
garści. W skupieniu zaczął oddzielać nasiona od łupin.
   - Coraz więcej zachodnich zwyczajów zauracza nasz 
poczciwy ludek i kto wie, czy i ten się nie zadomowi - dodał 
po chwili.
   Żmij znów chciał pokazać uzębienie, zamiast tego uniósł 
głowę i przyjrzał się z uwagą skrajowi polany.
   - Jestem głodny - zamruczał.
   - Daj spokój, twoje żarty wcale mnie nie śmieszą. Wiesz 
przecież, że oni są pod moją opieką - rzekł Laskowiec i 
spojrzał w krwistoczerwone oczy i wtedy zrozumiał, że tym 
razem żmij nie żartuje.
   Ten już sunął przed siebie wężowym ruchem.
   - Stój! - krzyknął Laskowiec. - Rozkazuję ci, stój!
   Żmij nawet się nie obejrzał. Dotarł do skraju polany i 
zaczął roztrącać drzewa.
   - Akodeon, rozkazuję ci stanąć!
   Na dźwięk swego prawdziwego imienia żmij stęknął głośno, 
wypuszczając z nozdrzy kłęby dymu. Podobno tylko ten, kto 
zna jego Imię, może zapanować nad tym przebiegłym i 
złośliwym stworzeniem. Pan Lasu nie miał czasu na 
zastanawianie się, czemu żmij nie chce go słuchać. Wyciągnął 
miecz i pobiegł za Akodeonem, żałując, że nie jest odzianym 
w stalowe blachy cudakiem.  
   Strumień ognia bez trudu rozproszył tarczowników. Dwu 
spłonęło na miejscu, a pozostali niczym żywe pochodnie 
rozbiegli się po lesie. Chłopcy zaczęli uciekać klucząc 
między drzewami, Stoigniew wiedział, że nie mają szans. 
Porwał z ziemi nadpaloną tarczę i wyszarpnął zza pasa topór. 
Żmij rozwarł szeroko paszczę i zionął ogniem. Stoigniew 
zobaczył wokół siebie czerwony podmuch i oślepł. Płonąc 
biegł nadal, skupiając wszystkie siły na toporze i myśli, że 
musi choć na chwilę zatrzymać potwora.
   Laskowiec gardził ludźmi, potrafił jednak docenić ich 
męstwo. Teraz aż wstrzymał oddech obserwując, jak książęcy 
piastun wbija żmijowi topór w oko. Zwierz ryknął z bólu i 
była to jedyna chwila, kiedy nie zwracał uwagi na to, co 
dzieje się za nim Laskowiec pchnął go więc dwa razy w zadnie łapy 
przecinając ścięgna. Zdążył pomyśleć, że być może zabijanie 
smoków wcale nie jest trudne i znalazł się w górze 
potraktowany ogonem żmija. Uderzył o ziemię kilka kroków 
przed brunatnym pniem powalonego dębu. Na czworakach dotarł 
do drzewa i prześlizgnął się na jego drugą stronę. Żmij 
spóźnił się o ułamek sekundy osmalając mu kubrak na plecach. 
Laskowiec wstał i biegnąc przez płonący las wprost na żmija, 
wykrzykiwał najgorsze przekleństwa, jakie tylko mógł sobie 
przypomnieć. W ostatniej chwili wybił się z obu nóg i 
skoczył, o kilka stóp rozmijając się z kolejnym strumieniem 
ognia. Żmij jak każde stworzenie musiał oddychać, gdy 
tymczasem Laskowiec zmusił go do dwu głębokich wydechów pod 
rząd. Teraz Pan Lasu skorzystał z tej krótkiej chwili 
potrzebnej żmijowi na wdech i wbił miecz w nie osłonięte 
łuskami podgardle. Ciemnozielony łeb uderzył Laskowca w 
ramię, odrzucając go kilkanaście kroków ku skrajowi polany. 
Pan Lasu leżał nie mogąc wykonać ruchu i patrzył, jak żmij 
pełznie w jego kierunku. Zwierz wlókł po ziemi bezwładne 
tyle łapy, uderzając co chwilę rękojeścią miecza o poszycie. 
Widać było, że niesamowicie cierpi.
   - Akodeon... - wychrypiał Laskowiec.
   Żmij zadrżał wstrząśnięty potężnym dreszczem i 
przewrócił się na bok.
   - Czemu to zrobiłeś?
   - Nie wiem - mruknął żmij i po raz pierwszy od dwu i pół 
tysiąca lat wypuścił samotną łzę i dodał: - Wybacz, panie.
   - Śpij - szepnął tracący świadomość Laskowiec.

   V Kilka wilków przyczaiło się w śniegu obserwując ognisko 
płonące pomiędzy drzewami. Zawarczały głucho, strosząc 
sierść, gdy mężczyzna odziany w niedźwiedzie skóry dorzucił 
gałęzi do ognia. Swarożyc minął wilki pozdrawiając je cicho.
   - O mało nie zabiłeś mego przyjaciela. U siebie na 
bezkresnych stepach możesz wbijać na pal, obdzierać ze skóry 
i wpędzać w obłęd, kogo tylko zechcesz. Pamiętaj jednak, że 
tu ja jestem bogiem.
   - Witaj - Perun nieznacznie skinął głową.
   - Po co robisz to wszystko?
   - Aby nas uratować. To takie proste, nie potrafisz, czy 
nie chcesz zrozumieć?
   - Uratować... - Swarożyc wzruszył ramionami. - Sam 
potrafię się o siebie troszczyć. To, że zadarłeś ze mną, 
mógłbym ci jeszcze wybaczyć, ale sprzeciwiłeś się także woli 
Wielkiej Matki.
   - Matki...
   - Tak, głupcze. Czy myślisz, że przykładałbym dobrowolnie 
rękę do naszej zguby? Ona kocha tutejszy lud, a ja muszę być 
posłuszny.
   - Nonsens, bzdura wielka jak twoje lasy. Ja nie mam 
obowiązku posłuszeństwa, mam za to chęć pożyć jeszcze 
paręset lat.
   - No to, zdaje się, urządzimy nie lada widowisko.
   Perun uśmiechnął się kwaśno i wyjął miecz. Walczyli 
pośród nienaturalnej ciszy, która ogarnęła las. Do uszu
struchlałych zwierząt docierał jedynie zgrzyt stali i 
strzępy wyszeptywanych słów.
   Swarożyc kilkakrotnie o mało nie zapanował nad umysłem 
przeciwnika. Jednak za każdym razem Perun w ostatniej chwili 
wymykał się z pułapki i gra rozpoczynała się na nowo. 
Tworzyli złudzenia, wzywali i wysyłali z powrotem w zaświaty 
duchy zmarłych, wzbudzając panikę w okolicznych grodach i 
obciążając winą stojący w pełni księżyc.
   Swarożyc rzucił czar paraliżujący ciało. Perun otoczył 
się antyczarem i w chwili gdy wypowiedział ostatnie słowo, 
stwierdził, że jego przeciwnik zdjął swoje zaklęcie o 
sekundę wcześniej. Próżnia powaliła ich obu na ziemię. 
Swarożyc zaczął szeptać czar kończący, gdy wyrwane z 
korzeniami drzewo przygniotło go i odebrało dech. Bóg 
przerwał w pół słowa, niedopowiedziane zaklęcie zwróciło się 
przeciw niemu i Perun z perwersyjnym mistrzostwem 
sparaliżował przeciwnika. Było to tak prozaiczne, że stary 
bóg zaśmiał się przez łzy. 
   Młody mężczyzna o blond włosach obserwował walkę od 
samego początku. Oparty o drzewo poczekał, aż Perun wstał i 
dopiero wtedy wyszedł z cienia. Bóg wschodnich stepów 
spojrzał niechętnie na zuchwałego śmiertelnika. Strzelił 
palcami i spopielił kilka drzew nie wyrządzając najmniejszej 
szkody przybyszowi. Swarożyc gwizdnął cicho przez zęby, 
zapominając na chwilę o przygniatającej go sośnie. 
Nieznajomy złożył płasko dłonie i ziemia wokół Peruna 
zaczęła świecić intensywnym jasnoniebieskim światłem. 
Swarożyc poczuł tak duże zakłócenie równowagi, że odruchowo 
zamknął oczy. Gdy je otworzył, Peruna już nie było na 
polanie.
   - Gdzie on się podział? - spytał bóg.
   - Wrócił do siebie.
   Swarożyc odrzucił powalone drzewo na kraniec polany i 
powoli wstał.
   - Kim jesteś?
   Nieznajomy uśmiechnął się nieznacznie i oparł plecami o 
ciemną korę świętego dębu. Drzewo jęknęło cicho. Dopiero 
teraz Swarożyc dostrzegł niewyraźny krąg unoszący się ponad 
głową mężczyzny.
   - Przyjaciele nazywają mnie Aniołem Stróżem.
   - Anioł - szepnął, a raczej syknął bóg. - Więc jesteś 
jednym ze sług nowego boga.
   Anioł skinął głową.
   - Powiedz, ile czasu mi jeszcze zostało?
   - Niewiele, kilka, najwyżej kilkanaście lat - Anioł 
westchnął ciężko.
   - Tak, słyszałem, że jesteście strasznie wrażliwi. W tym 
wypadku nie masz się jednak czym martwić. Ja już swoje 
przeżyłem. Trochę inaczej patrzy się na świat po kilku 
tysiącach wiosen.
   Milczeli chwilę. Coś było do powiedzenia.
   - Pijesz? - spytał nagle Swarożyc.
   - Od niedawna i tylko wino. Zachęcił mnie do niego 
przyjaciel o imieniu Piotr.
   - To najwyższy czas, abyś spróbował miodu.
   Bóg wskazał ścieżkę niknącą pośród drzew. Ręka drżała mu 
tylko trochę.
                                             Michał Urban

                        MICHAŁ URBAN
   Urodzony 7 IV 1973 r. w Warszawie. Student II roku 
dziennikarstwa UW. Myśli o sobie jak o przyszłym reporterze; 
nigdy - dziennikarzu politycznym. "Zmierzch", debiut 
literacki młodego autora, traktuje o zderzeniu bohaterów 
mitologii słowiańskiej z ekspansywnym chrześcijaństwem. Ten 
konflikt, a właściwie spotkanie, pokazany został z liryzmem, 
nawet nostalgią, co zawdzięczamy zainteresowaniu autora 
historią, baśniami, fantastyką oraz... systematycznym 
wycieczkom w góry. To w górach, jak twierdzi Michał, 
zaczynamy podejrzewać, że słowiańscy bogowie istnieli 
naprawdę; stale natrafiamy na ich ślady.
                                                   (mp)
