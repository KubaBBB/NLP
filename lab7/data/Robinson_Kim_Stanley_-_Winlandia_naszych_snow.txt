Autor: Kim Stanley Robinson
Tytul: Winlandia NASZYCH SNÓW

(Vinland the Dream)

Z "NF" 11/95


   STRESZCZENIE. Nad L'Anse aux Meadows zachodziło słońce. 
Wody zatoki znieruchomiały, podmokłe plaże spowiły mroczne 
cienie. Płaskie, wyciągnięte ramiona lądu wskazywały na 
przybrzeżne wysepki; za nimi wyłaniała się z morza nieco 
wyższa wyspa - stercząc nad powierzchnią wody jak wielki 
kamienny bochen, łapała ostatnie okruchy dnia.  Strumień, 
torujący sobie drogę przez podmokłą plażę, mruczał łagodnie. 
Ponad błotami, na wąskim, trawiastym tarasie, ledwie 
widoczne wznosiły się regularne zarysy niedużych kopczyków - 
tyle tylko pozostało po ścianach z darni. Tuż obok stały 
trzy lub cztery zbudowane z darni chałupy, a za nimi liczne 
namioty.  
   Grupka ludzi - archeolodzy, studenci ostatnich lat, 
ochotnicy do prac ziemnych, goście - przesunęła się na 
skalistą skarpę, skąd widać było całe osiedle. Kilkoro 
zajęło się przygotowywaniem ogniska w kręgu z poczerniałych 
kamieni, pozostali wzięli się do rozpakowywania toreb z 
prowantem i kartonów z piwem. W oddali odcinał się od wody 
potężny grzbiet Labradoru. Gałązki zajęły się szybko i 
wkrótce ognisko płonęło jak żółta iskierka na tle ponurego 
mroku.  
   Kiełbaski i piwo przy ognisku nad morzem - a mimo to wśród 
zebranych panował zadziwiający spokój. Rozmawiano ściszonymi 
głosami. Ludzie zerkali często w kierunku osiedla, gdzie 
szef zespołu badawczego, wychudzony mężczyzna po 
pięćdziesiątce, oprowadzał właśnie swego szacownego gościa. 
Szacowny gość zaś nie wyglądał na uszczęśliwionego.  
 
   WPROWADZENIE. Szef wyprawy badawczej, profesor 
archeologii z Uniwersytetu McGilla, przyglądał się swemu 
szacownemu gościowi z tym samym wyrazem twarzy, jaki 
przybierał zwykle w obliczu napastliwego studenta pierwszego 
roku. Szacowny gość, kanadyjski minister kultury, zadawał 
pytanie za pytaniem. Dlatego profesor postanowił zaprowadzić 
panią minister na miejsce, żeby osobiście obejrzała sobie 
kuźnię, dół pełen żużlu i nieduże śmietnisko przy budynku 
oznaczonym literą E. Kopce i dolinki pocięto równą siecią 
nowych rowów; doskonale prostokątne bruzdy w torfie nie 
mogły powiedzieć pani minister niczego o tym, co ujawniły. A 
mimo to uparła się, by je zobaczyć, a teraz nie przestawała 
zadawać kompetentnych pytań, na które odpowiedzi równie 
dobrze mógłby udzielić jej w Ottawie.  
   - Owszem - wyjaśniał profesor - w kuźni palono węglem 
drzewnym, uzyskiwano temperaturę rzędu tysiąca dwustu stopni 
Celsjusza, sam proces był prostą redukcją bagiennej rudy 
żelaza, a otrzymywano w jego wyniku około kilograma żelaza z 
każdych pięciu kilogramów żużlu. Wszystko było tu tak samo 
jak w innych staronorweskich kuźniach - tylko że limonity, 
zawarte w bagiennej rudzie, poddane analizie 
spektroskopowej, ujawniły, że wytapiana tutaj ruda pochodzi 
z północnego Quebecu, z okolic Chicoutimi. Nordyccy 
poszukiwacze przygód, którzy mieliby tutaj wytapiać żelazo, 
w żaden sposób nie mogli jej uzyskać.  
   Podobnie ze śmietniskiem: znany jest nam współczynnik 
szybkości postępowania procesu rdzewienia w środowisku 
torfowym i stąd wiadomo, że wiele znalezionych żelaznych 
nitów leżało tu co najwyżej od stu czterdziestu lat. 
Prawdopodobieństwo błędu wynosi pięćdziesiąt lat - w obie 
strony.  
   - Zatem - wtrąciła pani minister z charakterystycznym dla 
francuskiego języka zaśpiewem - wygląda na to, że dowiódł 
pan tego ponad wszelką wątpliwość.  
   Profesor bez słowa skinął głową. Pani minister przyglądała 
mu się bacznie i nie mógł się oprzeć wrażeniu, że mimo 
charakteru wieści, jakie jej przekazał, wyglądała na lekko 
rozbawioną. Czy to on był powodem? Albo naukowa 
terminologia, której używał? A może jego aż nazbyt widoczne 
(i wciąż narastające) przygnębienie? Nie miał pojęcia.  
   Pani minister uniosła brwi.  
   - L'Anse aux Meadows - podróbką. Kanadyjskim parkom 
narodowym to się nie spodoba.  
   - Nikomu to się nie spodoba - rzucił ponuro profesor.  
   - Rzeczywiście - potwierdziła pani minister, spoglądając
na niego - chyba ma pan rację. Zwłaszcza że to była 
integralna część większej teorii, prawda?  
   Profesor nie odpowiedział.  
   - Cała koncepcja Winlandii - mówiła dalej - fałszywa.  
   Profesor posępnie pokiwał głową.  
   - To nie do uwierzenia.  
   - Tak - odezwał się wreszcie profesor - ale... - Machnął 
ręką w kierunku otaczających ich niewysokich kopców. - Cała 
ta historia opierała się na bardzo niewielu dowodach. Trzy 
sagi, to osiedle, kilka wzmianek w staroskandynawskich 
przekazach, parę monet, kilka kopców... - potrząsnął głową. 
- To niewiele.  
   Podniósł z ziemi grudkę wyschłego torfu i skruszył ją w 
palcach.  
   Nagle pani minister wybuchnęła śmiechem i wsunęła mu rękę 
pod ramię. Miała ciepłe palce.  
   - Musi pan pamiętać, że to nie pańska wina!  
   Uśmiechnął się blado.  
   - Chyba tak.  
   Spodobał mu się wyraz jej twarzy - rozbawiony, a zarazem 
pełen współczucia. Była mniej więcej w tym samym wieku co 
on, może odrobinkę starsza. Atrakcyjna i światowa mieszkanka 
Quebecu.  
   - Muszę się napić - wyznał.  
   - Tam na wzgórzu mają piwo.  
   - Czegoś mocniejszego. Mam u siebie butelkę koniaku...  
   - Więc pójdźmy po nią i zabierzmy ją na wzgórze.  
   
   OPIS METODY. Starsi studenci i ochotnicy zebrali się wokół 
ogniska; dookoła rozchodził się zapach przypiekanych 
kiełbasek. Dochodziła jedenasta, słońce zaszło przed 
półgodziną, a z nieba sączyły się ostatnie poblaski letniego 
zmierzchu. Ognisko płonęło jak światło boi. Piwo lało się 
bez ograniczeń, a w konsekwencji impreza zaczęła nabierać  
nieco bardziej hałaśliwego charakteru.  
   Pani minister z profesorem stali w pobliżu ognia, sącząc 
koniak z plastykowych kubków.  
   - Jak to się stało, że opowieść o Winlandii zaczęła wydawać 
się panu podejrzana? - zapytała pani minister, kiedy 
przyglądali się studentom przygotowującym jedzenie.
   Kilku ochotników, którzy słono zapłacili za to, by 
spędzić wakacje na kopaniu rowów wśród mokradeł, słysząc 
pytanie przysunęło się bliżej. Profesor wzruszył ramionami.  
   - Nie pamiętam dokładnie. - Próbował się uśmiechnąć. - 
To śmieszne: jestem archeologiem, a nie pamiętam własnej 
przeszłości.  
   Pani minister pokiwała głową, jakby to zdanie miało dla 
niej sens.  
   - Podejrzewam, że było to dość dawno temu?  
   - Tak. - Próbował się skupić.  - Od czego się właściwie 
zaczęło? Ktoś badał mapę Winlandii, żeby się 
dowiedzieć, kto mógł być jej autorem. Mapa objawiła się 
nagle w którymś z antykwariatów w New Heaven w latach 
pięćdziesiątych - pewnie pani o tym słyszała?  
   - Nie - odparła. - Niewiele mi wiadomo na temat 
Winlandii. Kilka podstawowych faktów, których osobie na moim 
stanowisku nie wypada nie znać.  
   - A więc w latach pięćdziesiątych znaleziono mapę zwaną mapą 
Winlandii, a wkrótce po owym odkryciu udowodniono, że to 
podróbka. Ale potem jakaś badaczka zaczęła tropić szczegóły 
całej historii. Okazało się, że książka, w której znaleziono 
mapę, pochodzi z lat dwudziestych dziewiętnastego wieku, co 
mogłoby oznaczać, że fałszerz żył o wiele wcześniej, niż 
podejrzewałem. - Dolał koniaku sobie, a następnie pani 
minister. - W dziewiętnastym wieku dokonano bardzo wielu 
fałszerstw związanych z wikingami, ale zwykle o wiele 
później. Przypadek z mapą bardzo mnie zaskoczył. Dotąd 
panowała powszechna opinia, że całe to zjawisko inspirowane 
było wydaną w 1837 roku książką duńskiego uczonego, 
zawierającą przekłady sag o Winlandii oraz pokrewne 
materiały. Książka ta cieszyła się ogromną popularnością 
wśród skandynawskich osadników w Ameryce, a potem, wie 
pani... jakiś źle pojęty patriotyzm albo odwet grupy 
etnicznej, z której zbyt często się naigrywano... Stąd 
właśnie mamy kamień z Kensington, halabardy, doły na
torfowiskach, monety. Ale jeśli fałszerstwo poprzedza 
Antiquitates Americanae ... to dało mi do myślenia.  
   - Czy sama książka nie była jakoś w nie wplątana?  
   - Właśnie - odparł profesor, z wyraźną przyjemnością 
spoglądając na panią minister. - Zastanawiałem się, czy 
książka nie mogłaby zawierać albo powstać na podstawie 
sfałszowanych materiałów. A potem, któregoś dnia, kiedy 
czytałem sprawozdanie z prowadzonych tutaj prac, przyszło mi 
do głowy, że to osiedle jest dziwnie nieskazitelne. Tak 
jakby je wybudowano, a nikt w nim nie zamieszkał. Szacowano, 
że mieszkańcy mogli przebywać tu najwyżej przez jedno lato, 
ponieważ nigdzie nie znaleziono składowiska odpadków ani 
grobów.  
   - Mogło być zamieszkane przez bardzo krótki czas - wtrąciła 
pani minister.  
   - Tak, wiem. Wtedy sam tak uważałem. Ale potem usłyszałem od 
kolegi z Bergen, że Gronlendinga Saga wygląda na dzieło 
fałszerza, w każdym razie w tych partiach, które mówią o 
odkryciu Winlandii. Zawiera całe strony interpolacji 
datowanych na lata dwudzieste dziewiętnastego wieku. Od tego 
czasu wątpliwości nie dawały mi spokoju.  
   - Ale istnieje więcej opowieści o Winlandii, nie tylko ta 
jedna, prawda?  
   - Tak. Istnieją trzy główne źródła: Gronlendinga Saga, 
Saga o Eryku Czerwonym i  ta część Hauksbók, która opowiada 
o wyprawie Thorfinna Karlsefniego. Ale kiedy zakwestionowano 
prawdziwość jednej z nich, zacząłem wątpić w prawdziwość 
wszystkich trzech. I w całą tę historię. We wszystko, co 
dotyczy koncepcji Winlandii.  
   - Czy to wtedy pojechał pan do Bergen? - zapytał któryś ze 
studentów.  
   Profesor skinął głową. Opróżnił plastykowy kubek i 
poczuł, jak alkohol pędzi w głąb jego ciała.  
   - Przyłączyłem się tam do Nielsena i razem przebadaliśmy 
Eryka Czerwonego i Hausbók. I niech mnie licho, jeśli i tam 
strony poświęcone Winlandii nie są oszustwem! Zdradził je 
atrament - nie jego skład, który był niemal idealny, a to, 
jak długo znajdował się na tym papierze. Na papierze z 
trzynastego wieku, należałoby dodać. Fałszerz dokonał 
niezwykłego wprost dzieła. Na początku dziewiętnastego wieku 
zdarzało się czasem, że ktoś próbował manipulować przy 
sagach.  
   - Ale przecież to są arcydzieła literatury światowej! - 
wykrzyknął któryś z wolontariuszy, wytrzeszczając ze 
zdumienia oczy; ogłoszenia dla ochotników nie wspominały nic 
o tym, jaka jest główna hipoteza badacza prowadzącego 
wykopaliska.  
   - Wiem - rzucił z irytacją profesor i wzruszył ramionami.  
   Dojrzał na ziemi grudkę torfu, podniósł ją i wrzucił do 
ogniska. Po chwili spłonęła.  
   - To tak jakby obserwować palenie śmieci - rzucił z 
roztargnieniem, zapatrzony w płomienie.  
  
   PREZENTACJA PROBLEMU. Zapach płonącego torfu jak zapach 
palonych śmieci niesiony wiatrem spłynął na dół, ku wodzie, 
którą marszczyła ta sama lekka bryza. Pani minister przez 
chwilę grzała dłonie przy płomieniach, potem machnęła ręką w 
stronę zatoki.  
   - Trudno uwierzyć, że nigdy ich tu nie było.  
   - Wiem - potwierdził profesor. - To miejsce wygląda jak 
stworzone na osiedle wikingów, muszę mu to przyznać.  
   - Mu? - powtórzyła pani minister.  
   - Wiem, wiem. Cała ta sprawa wprost zmusza człowieka, żeby 
wyobrażał sobie kogoś, kto w dwudziestych i trzydziestych 
latach zeszłego stulecia przewędrował całą Norwegię, 
Islandię, Nową Anglię, Rzym, Sztokholm, Danię, Grenlandię... 
Który krążył tam i z powrotem po Północnym Atlantyku, żeby 
zagrzebać wszystkie te ślady. - Potrząsnął głową. - To 
niewiarygodne.  
   Odszukał butelkę i nalał. Zdawał sobie sprawę, że
zaczyna czuć się lekko pijany.  
   - A w dodatku tyle elementów było doskonale ukrytych! Nie 
można nawet założyć, że natrafiliśmy już na wszystkie. Tutaj
znaleźliśmy zagrzebane dwa nasiona oleistego orzecha, który 
rośnie nieco niżej, w okolicach St. Lawrence, mogą to być 
kolejne wskazówki, że znajdziemy tam następne osiedle? 
Przecież tam właśnie rosną winogrona, więc wytłumaczyłyby 
nazwę Winlandia. Mówię pani, im więcej mi wiadomo o tym 
oszuście, tym bardziej jestem pewien, że znajdziemy inne 
osiedla. Na przykład ta wieża w New Port, na Rhode Island. 
Oszust jej nie wybudował, to pewne - istnieje od 
siedemnastego wieku - ale odrobina starań którejś nocy, w 
wieku dziewiętnastym... Założę się, że gdyby poprowadzić pod 
nią szeroko zakrojone wykopaliska, udałoby się znaleźć kilka 
wyrobów staronorweskiego rękodzielnictwa.  
   - A wszystkie zakopane w najodpowiedniejszych miejscach - 
dorzuciła pani minister.  
   - No właśnie - pokiwał głową profesor. - I wyżej, na 
wybrzeżu Labradoru na Cape Porcupine, gdzie według przekazu 
z sag naprawiali statek. Tam też. Wszędzie ich pełno, czy je 
odnajdziemy czy nie.  
   Pani minister zakołysała swym plastykowym kubkiem.  
   - Ale to osiedle musiało być jego największym dziełem. 
Przecież nie mógł przeprowadzić więcej tak szeroko 
zakrojonych prac.  
   - Nie byłbym tego taki pewien. - Profesor pociągnął spory 
łyk, cmoknął zdrętwiałymi wargami. - Może istnieć jeszcze 
jedno, podobne, gdzieś w Nowym Brunszwiku. To tylko moje 
przypuszczenia. Ale ten był z pewnością największym z jego 
projektów.  
   - Takie były czasy - jakiś ochotnik wtrącił swoje trzy 
grosze. - Atlantyda, kraina Mu, Lemuria...  
   Pani minister pokiwała głową.  
   - Takie były wtedy tęsknoty.  
   - W większości teozoficzne - mruknął profesor. - Tu mamy do 
czynienia z czymś całkowicie odmiennym.  
   Ochotnik oddalił się. Profesor i pani minister przez chwilę 
siedzieli wpatrzeni w ogień.  
   - Jest pan pewien? - spytała w końcu.  
   Profesor skinął głową.  
   - Pierwiastki śladowe mówią wyraźnie, że ruda została 
sprowadzona  z górnej części Quebecu. Procesy chemiczne, 
które zachodziły w torfie, też nie są właściwe.
Badania rozpadu pierwiastków promieniotwórczych wykazują, że 
szpilki z brązu, które tu znaleziono, nie spoczywały w ziemi 
zbyt długo. Wszystko to drobiazgi. Nic co zdradziłoby prawdę 
na pierwszy rzut oka. Był niesłychanie wprost skrupulatny, 
wszystko sobie naprawdę dobrze przemyślał. To sama natura 
rzeczy złapała go na błędzie. Nic poza tym.  
   - Ale ten wysiłek! - zdumiała się pani minister. - W to 
właśnie najtrudniej mi uwierzyć. To z pewnością nie mógł być 
tylko jeden człowiek! Zakopywał tu przedmioty, stawiał 
budowle - z pewnością ktoś musiałby coś zauważyć!  
   Profesor przerwał wpół następny łyk koniaku, skinął jej 
głową, zakrztusił się, zatoczył szeroki łuk ręką i wysapał, 
odzyskując oddech: 
   - Wioska rybacka, o kilometr na północ stąd. Dom z 
pokojami do wynajęcia. W 1842 roku zatrzymała się tam załoga 
złożona z dziesięciu ludzi. Rachunki płacił niejaki pan 
Carlsson.  
   Pani minister uniosła wysoko brwi.  
   - Aha.  
   Jedna ze studentek sięgnęła po gitarę i zaczęła grać. Wokół 
niej zebrali się pozostali studenci i ochotnicy.  
   - Tak więc - mówiła pani minister - to pan Carlsson. Czy 
jeszcze gdzieś się pokazał?  
   - W Bergen był niejaki profesor Ohman. W Reykjaviku - doktor 
Bergen. W odpowiednim wieku, studiował sagi. Przypuszczam, 
że wszyscy oni to jedna i ta sama osoba, ale nie mogę mieć 
pewności.  
   - Co pan o nim wie?  
   - Nic. Nikt nie zwracał na niego uwagi. Wydaje mi się, że 
odkryłem kilka z jego transatlantyckich przepraw, ale zawsze 
podróżował pod przybranymi nazwiskami, więc większość mi 
pewnie umknęła. Amerykanin skandynawskiego pochodzenia, z 
urodzenia prawdopodobnie Norweg. Ktoś z pieniędzmi - ktoś 
przepełniony swego rodzaju patriotyzmem - ktoś z urazą do 
uniwersytetów - któż to  wie? Mamy ledwie kilka podpisów - a 
i to fałszywymi nazwiskami. Bardzo ozdobnym pismem. Nic 
więcej. I to właśnie jest w nim najwspanialsze! Widzi pani, 
tego rodzaju oszuści zwykle pozostawiają jakieś wskazówki co 
do swojej tożsamości, ponieważ podświadomie pragną zostać 
złapani. Tak, aby ich spryt został należycie doceniony, a ci, 
którzy dali się nabrać, czuli się zakłopotani. Ale ten facet 
nie chciał, by go odkryto. A w tamtych czasach, jeśli 
chciało się zachować incognito...  
    Potrząsnął głową.  
   - Człowiek-zagadka.  
   - Tak. Nie mam pojęcia, w jaki sposób mógłbym się 
dowiedzieć o nim czegoś więcej.  
   Oświetlona blaskiem ogniska twarz profesora przybrała 
dość posępny wyraz, kiedy zaczął rozmyślać o całej 
tej sprawie. Wychylił kolejny kubeczek koniaku. Pani 
minister przyglądała mu się, kiedy pił, a potem powiedziała 
miękko: 
   - Nic już nie da się zrobić, naprawdę. Taka właśnie jest 
natura przeszłości.  
   - Wiem.  
   
   WNIOSKI. Wrzucono do ogniska ostatnie duże kłody; płomień 
rozgorzał na nowo, żółte języki wydostawały się na wolność i 
strzelały ku gwiazdom. Profesor czuł się teraz odrętwiały, w 
sercu miał chłód, a oświetlone blaskiem ognia twarze wydały 
mu się tańczącymi w kręgu światła prymitywnymi maskami. 
Piosenki brzmiały teraz ostro i ochryple, nie rozumiał słów. 
Wiał przenikliwy wiatr, a pod jego wpływem rozgrzana skóra 
na szyi i ramionach pokryła się nieprzyjemną gęsią skórką. 
Czuł się struty alkoholem i miał świadomość, że upłynie 
sporo czasu, zanim jego organizm zdoła przezwyciężyć 
słabość.  
   Pani minister odwiodła go od ogniska, na skalistą skarpę. 
Bez wątpienia chciała zatrzymać go z dala od studentów i 
pracowników, żeby się nie skompromitował. Światło gwiazd 
oświetlało wrzosy i pokruszone bryłki granitu pod ich 
stopami. Potknął się. Próbował jej wyjaśnić, jak to jest być 
archeologiem, którego największe dokonanie polega na tym, iż 
odkrył, że kawał naszej przeszłości to oszustwo.  
   - To tak jak w mozaice - mówił, z pijackim uporem ścigając 
umykającą myśl. - Jak w układance, w której poginęła większa 
część elementów. Jak w gobelinie. A kiedy wyciągnie się choć 
jedna nitkę - będzie zniszczony. Tak niewiele pozostało! 
Potrzeba nam każdego fragmentu, który znajdziemy!  
   Wyglądało na to, że kobieta rozumie.  
    - Za studenckich czasów - powiedziała - kelnerowałam w 
 kawiarni w Montrealu. Wiele lat później w przypływie 
 nostalgii powędrowałam raz na tamtą ulicę. Kawiarni już nie 
 było. Ulica wyglądała zupełnie inaczej. A ja nie mogłam 
 sobie przypomnieć żadnego z imion ludzi, z którymi wtedy 
 pracowałam. A to przecież była moja własna przeszłość, nie 
 ta sprzed wieków!  
   Profesor pokiwał głową. W jego żyłach buszował koniak, a on 
przyglądał się pani minister, tak pięknej w świetle gwiazd, 
że wydała mu się jakąś muzą, duchem zesłanym, by go ukoić, a 
może przestraszyć - sam już nie wiedział. Klio - pomyślał. 
- Muza historii. Ktoś, z kim mógł sobie pogadać. Zaśmiała się 
miękko.  
   - Czasem wygląda tak, jakby nasze życie trwało o wiele 
dłużej, niż nam się wydaje. Jakbyśmy żyli w różnych 
wcieleniach, a oglądając się za siebie nie znajdowali nic 
oprócz... - Zatoczyła ręką szeroki łuk.  
   - Szpilek z brązu - dopowiedział profesor. - I żelaznych 
nitów.  
   - Tak. - Spojrzała na niego. Jej oczy błyszczały w świetle 
gwiazd. - Do własnego życia też potrzeba nam archeologii.  
   
   PODZIĘKOWANIA. Później odprowadził ją z powrotem w stronę 
ogniska, które teraz było już tylko kupką czerwonych 
węgielków. Kiedy szli, dla oparcia wsunęła mu rękę pod 
ramię, a on wyczuł w tym dotknięciu rodzaj ostrzeżenia, 
którego znaczenia jednak nie potrafił zgłębić. Ileż on 
wypił!  Dlaczego właściwie jest taki przygnębiony? Przecież 
odkrywanie prawdy to jego zawód - powinien być szczęśliwy, 
że ją odkrył! Dlaczego nikt go nie ostrzegł, co będzie wtedy 
czuł?  
   Pani minister życzyła mu dobrej nocy. Sama już szła się 
położyć, jemu radziła zrobić to samo. Jej głos brzmiał 
stanowczo, a w spojrzeniu kryło się wiele współczucia.  
   Kiedy odeszła, profesor wytropił swą butelkę koniaku i 
osuszył ją do dna. Ogień dogasał, studenci i pracownicy 
rozproszyli się - niektórzy do namiotów, niektórzy, parami, 
w noc.  
   Zszedł samotnie do osiedla.  
   Niskie wzniesienia ścian, których nigdy nie było. Za 
osiedlem postawiono okrągłe zabudowania, modele, skonstruowane
przez pracowników parku narodowego, żeby pokazać turystom, 
jak wyglądały "prawdziwe" chaty. Wtedy kiedy wikingowie 
obozowali na krawędzi nowego świata. Naprawiali swoje 
statki. Znajdowali pożywienie. Walczyli między sobą, 
wiedzeni epickim duchem rywalizacji. Walczyli z 
niebezpiecznymi Indianami. Ginęli, a pozostałych przy życiu 
wygnano w końcu z tej ziemi, o ileż żyźniejszej niż 
Grenlandia.  
   Jakiś trzask w zaroślach - podskoczył, przerażony. Pewnie 
tak to mogłoby wyglądać: śmierć, skradająca się ku tobie w 
ciemności  - odwrócił się gwałtownie, a każdy oświetlony 
gwiezdnym blaskiem zarys zdawał mu się być ukrytym  
skraelingiem, napiętym łukiem, wycelowaną wprost w jego 
serce strzałą. Zatrząsł się, zgarbił.  
   Ależ nie. Przecież to nie tak wyglądało. Zamiast nich zjawił 
się tu mężczyzna w okularach, z workiem pełnym staroci, 
udzielający wskazówek kopiącym bezrobotnym marynarzom. 
Człowiek nieokreślonego wyglądu, małomówny, bezimienny, może 
powędrował pewnej nocy gdzieś w głąb lasu, tam przewrócił 
się albo dostał ataku serca, po latach zamienił się w 
odziany w skóry szkielet z pasem od miecza i okularami na 
oczodołach i ten oto anachronizm mógłby go wreszcie wydać... 
Profesor powlókł się między niewysokimi kopcami w kierunku 
drzew, zdecydowany znaleźć ten przypadkowy grób...  
   Ależ nie. Przecież go tu nie będzie. Nic podobnego nie 
mogłoby się przydarzyć tej małomównej postaci. Pewnie umarł 
daleko stąd, nie pozostawił nic, co mogłoby zdradzić, czym 
zajmował się przez całe swoje życie. Człowiek w przytułku 
dla ubogich - doktor zauważa, że ma w kieszeni szpilkę z 
brązu, później kradnie ją pomocnik grabarza. Anonimowa 
postać, aż do samego grobu i jeszcze dalej. Twórca 
Winlandii. Nie odkryty nigdy.  
   Profesor rozejrzał się wokół siebie, oszołomiony i chory. 
Zobaczył metrowej wysokości kamień, pozostałość po lodowcu. 
Usiadł na nim. Ukrył twarz w dłoniach. Zachowanie doprawdy 
niegodne zawodowca. Te wszystkie książki, których 
naczytał się w dzieciństwie. Co by sobie pomyślała ta pani 
minister! Stypendium. Nie ma powodu, żeby czuć się tak 
podle!  
   Na tej szerokości geograficznej letnie noce nie trwają zbyt 
długo, a zabawa skończyła się późno. Niebo na wschodzie 
zaczęło szarzeć. W dole, w osiedlu widział długie darniowe 
dachy. Na plaży spoczywało trio długich, wąskich statków o 
wysoko wzniesionych dziobach. Z długich baraków wysypały się 
małe sylwetki w futrach i zeszły do wody, a on chodził 
między nimi i słuchał ich mowy, jakiegoś norweskiego 
dialektu, który prawie rozumiał. Tego dnia odpływają, czas 
załadować statki. Zabierają ze sobą wszystko, nie mają 
zamiaru wracać. Zbyt wielu skraelingów w zaroślach, zbyt 
dużo szybkich, śmiercionośnych strzał. Chodził pomiędzy 
nimi, pomagał ładować. Potem zobaczył, jak jakiś niewysoki 
mężczyzna w czarnym płaszczu znika pospiesznie za kuźnią, 
ryknął więc potężnie i porwawszy z ziemi jakiś kamień, 
ruszył za nim w pościg, gotów potraktować intruza śmiercią 
tak samo jak skraelinga.  
   Pani minister obudziła go dotknięciem ręki. O mało co nie 
spadł ze skały. Potrząsnął głową; nadal był pijany. Kac 
zacznie się dopiero za parę godzin, choć słońce stało już 
wysoko na niebie.  
   - Powinienem był od razu wiedzieć - rzucił ze złością. - 
Grenlandia to była granica ich możliwości, a przecież klimat 
się pogarszał. To i tak zdumiewające, że udało im się 
dotrzeć tak daleko. Winlandia... - Machnął ręką w kierunku 
osiedla. - To tylko sen jakiegoś marzyciela.  
   Patrząc na niego spokojnie, pani minister oświadczyła: 
   - Nie jestem pewna, czy to ma jakieś znaczenie.  
   Podniósł na nią wzrok.  
   - Co pani przez to rozumie?  
   - Historię tworzą ludzkie opowieści. A także fikcje, sny, 
fałszerstwa - i one powstały z ludzkich opowieści. Bez 
względu na to czy prawdziwe czy nie, dla nas liczą się tylko 
te opowieści.  
   Potrząsnął przecząco głową.  
   - Niektóre rzeczy naprawdę się wydarzyły. Inne - nie.  
   - Ale skąd mamy wiedzieć, jak je od siebie odróżnić? Nie 
można wrócić, żeby przekonać się na własne oczy. Może 
Winlandia to wymysł tego pańskiego nieznajomego, a może 
wikingowie i tak tu przybyli, tyle że wylądowali w innym 
miejscu? Tak czy inaczej dla nas to i tak tylko opowieść.  
   - Ależ... - Przełknął ślinę. - Przecież z pewnością ważne 
jest, czy opowieść mówi o prawdzie czy nie!  
   Szła obok, stawiając drobne kroczki.  
   - Jeden z moich przyjaciół opowiadał mi kiedyś o czymś, co 
przeczytał w pewnej książce - powiedziała. - Napisana 
została przez człowieka, który żeglował po Morzu Czerwonym, 
dawno, dawno temu. Opowiadał o spotkanym na jakimś 
jednomasztowcu małym posługaczu, który nie pamiętał, aby 
kiedykolwiek się nim opiekowano. Chłopiec został marynarzem 
w wieku trzech lat, a przedtem żył z tego, co fale morza 
wyrzuciły na brzeg. - Zatrzymała się i spojrzała na 
znajdującą się pod nimi plażę. - Często wyobrażałam sobie 
życie tego chłopca. Zdołał przeżyć sam, na plaży - to mnie 
zadziwiało. W pewnym sensie... uszczęśliwiało. - Odwróciła 
się, żeby zajrzeć mu w twarz. - Ale później opowiedziałam tę 
historię specjaliście od rozwoju dziecka, a on pokręcił 
głową. "Najpewniej to nie była prawda" - powiedział. - Nie 
kłamstwo, a raczej...  
   - Naciągana historyjka - podpowiedział profesor.  
   - No właśnie, naciągana historyjka. Podejrzewał, że chłopak 
mógł być trochę starszy albo ktoś mu pomagał. Wie pan.  
   Profesor potwierdził skinieniem głowy.  
   - Ale w końcu - mówiła dalej pani minister - odkryłam, że 
jego opinia nie ma dla mnie najmniejszego znaczenia. Oczyma 
duszy nadal widziałam tego berbecia, jak grzebie rączkami w 
kałużach morskiej wody, żeby znaleźć coś do jedzenia. Tak 
więc dla mnie ta opowieść żyje nadal. A tylko to naprawdę 
się liczy. W ten sam sposób oceniamy opowieści historyczne - 
według tego, do jakiego stopnia pobudzają naszą wyobraźnię.  
   Profesor nie spuszczał z niej wzroku. Potarł szczękę, potem 
rozejrzał się dookoła. Świat miał ostrość konturów, jaką 
zwykle uzyskuje dla człowieka po nieprzespanej nocy - jakby 
wszystko wokół świeciło wewnętrznym światłem.  
   - Ktoś o pani przekonaniach nie powinien chyba piastować 
tego stanowiska.  
   - Sama dotąd nie wiedziałam, że mam takie przekonania - 
odparła pani minister. - Dopiero co je odkryłam, kiedy 
rozmyślałam przez ostatnich kilka godzin.  
   Profesor spojrzał na nią zaskoczony.  
   - Nie spała pani?  
   Potrząsnęła przecząco głową.  
   - Któż mógłby spać w noc taką jak ta?  
   - Czułem dokładnie to samo! - prawie się uśmiechnął. - No 
tak. Zdaje się, że nazywacie to białe noce?  
   - Tak - odparła. - Białe noce dla dwojga. - I popatrzyła 
na niego tym swoim rozbawionym spojrzeniem jak gdyby... jak 
gdyby go rozumiała.  
   Wyciągnęła do niego ręce, chwyciła jego dłonie i ciągnąc 
pomogła mu wstać. Zaczęli iść w stronę namiotów, przez 
osiedle L'Anse aux Meadows. Trawa była mokra od rosy i 
bardzo zielona.  
   - Nadal jednak sądzę - powiedział, kiedy tak szli razem - 
że od przeszłości oczekujemy czegoś więcej niż tylko 
historyjek. Chcemy czegoś, co niełatwo znaleźć - czegoś, 
czego przeszłość w istocie nie posiada. Czegoś tajemniczego, 
jakiegoś tajemnego sensu - czegoś, co nadałoby sens naszemu 
życiu.  
   Wsunęła mu dłoń pod ramię.  
   - Szukamy Atlantydy dzieciństwa. Ale ponieważ to 
nieosiągalne... - Zaśmiała się i kopnęła kępkę trawy;  
rozbłysnął przed nimi deszcz rosy, niosąc w sobie, na tę 
jedną chwilę, maleńką tęczę.  
                              Przełożyła Kinga Dobrowolska




                    KIM STANLEY ROBINSON
   Autor dobrze znany naszym czytelnikom. Studiował 
literaturę angielską, po czym obronił doktorat na temat 
powieści Philipa K. Dicka. Popularność zdobył po 
opublikowaniu pierwszej powieści "The Wild Shore" (1984). 
Pisze dużo, głównie powieści, ale Nabulę otrzymał za nowelę 
"Ślepy geometra" ("NF" 10/89). Jego utwory często ocierają 
się tylko o fantastykę, a jednak nie ma wątpliwości, że jest 
on twórcą tego gatunku, sam zresztą też tak uważa. Za 
powieść "Czerwony Mars" (ukaże się niedługo w serii "Nowej 
Fantastyki") Robinson otrzymał nagrodę Hugo, podobnie 
zresztą jak za jej kontynuację "Green Mars". Obecnie 
powstaje trzecia część trylogii.
                                              D.M.


