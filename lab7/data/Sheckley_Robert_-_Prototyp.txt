Autor: Robert Sheckley
Tytuł: Prototyp

(Early Model)

Z "NF" 9/91

Lądowanie wypadło prawie katastrofalnie. Bentley zdawał 
sobie sprawę, że to wielki ciężar na jego plecach miał wpływ 
na koordynację ruchów, ale do ostatniego momentu, kiedy 
nacisnął nieodpowiedni guzik, nie przypuszczał, że będzie aż 
tak źle. Statek zaczął spadać jak kamień. Bentley wyrównał 
dosłownie w ostatniej chwili, wypalając czarną dziurę w 
miejscu, nad którym lądował. W chwili zetknięcia z ziemią 
statkiem zakołysało jakby wstrząsnęły nim dreszcze i dopiero 
po jakimś czasie zatrzymał się.
   Bentley dokonał pierwszego lądowania na Tels IV.
   Gdy to się już stało, natychmiast nalał sobie dobrą 
porcję szkockiej w celach zdrowotnych.
   Potem włączył radio. Słuchawkę miał w uchu, co powodowało 
ciągłe swędzenie, a mikrofon był chirurgicznie zamocowany w 
jego krtani. Przenośny kosmiczny odbiornik nastawiał się 
automatycznie. Na szczęście, bo Bentley nie miał zielonego 
pojęcia, jak go precyzyjnie dostroić przy tak ogromnej 
odległości.
   - Wszystko w porządku - powiedział do profesora Sliggerta 
przez radio. - To planeta ziemiopodobna, jak wykazywały 
wcześniejsze badania. Statek jest nie uszkodzony. A ja 
szczęśliwie donoszę, że nie złamałem karku w 
czasie lądowania.
   - Oczywiście, że nie złamałeś - odparł Sliggert cichym, 
pozbawionym emocji głosem. - A jak Protec? Co z nim? Czy już 
się do niego przyzwyczaiłeś?
   - Nie - powiedział Bentley - nadal czuję, jakby mi na 
plecach siedziała wielka małpa.
   - Cóż, niedługo przestanie ci przeszkadzać - zapewnił go 
Sliggert. - Instytut przekazuje swoje gratulacje, a rząd 
chyba szykuje dla ciebie jakiś medal. Pamiętaj, że 
najważniejszą obecnie sprawą jest zaprzyjaźnienie się z 
tubylcami i, jeśli to możliwe, zawarcie jakiegokolwiek 
porozumienia handlowego. Jakiegokolwiek. To ma być 
precedens. Ta planeta jest nam potrzebna, Bentley.
   - Wiem.
   - Powodzenia. Informuj w miarę możliwości.
   - Dobrze - obiecał Bentley i wyłączył się.
   Spróbował wstać, ale za pierwszym razem nie udało mu się. 
Na szczęście, dzięki uchwytom nad deską kontrolną, jakoś 
przeszedł do pionu. Przy tej okazji zdał sobie sprawę z 
ceny, jaką płaci się za sflaczałe mięśnie. Żałował, że w 
czasie długiej podróży nie przykładał się uczciwiej do 
ćwiczeń.
   Bentley był wysokim, postawnym człowiekiem, dobrze i 
solidnie zbudowanym. Na Ziemi ważył około stu kilogramów i 
poruszał się z gracją atlety. Ale od chwili startu miał na 
sobie dodatkowy ciężar. Prawie czterdzieści kilogramów na 
stałe przymocowane do pleców. W tych warunkach jego ruchy 
przypominały starego słonia w zbyt ciasnych pantoflach.
   Teraz poruszył ramionami pod szerokimi plastykowymi 
szelkami, skrzywił się i ruszył do wyjścia. W oddali, jakieś 
pół mili od statku, widział wieś - niewielkie, brązowe plamy 
na horyzoncie. Na równinie rozróżniał jakieś poruszające się 
kropki. Najwidoczniej wieśniacy zdecydowali się sprawdzić, 
co za dziwny obiekt, ziejący ogniem i wydający tajemnicze 
dźwięki, spadł z nieba.
   - Niezłe przedstawienie - powiedział Bentley do siebie.
   Gdyby obcy nie wykazali żadnego zainteresowania, kontakt 
byłby utrudniony. Instytut Eksploracji Międzygwiezdnych 
rozpatrywał również taką sytuację, ale nie znaleziono 
żadnego rozwiązania. Dlatego też skreślono ją z listy 
możliwości.
   Wieśniacy byli coraz bliżej. Bentley uznał, że czas, by 
się przygotować na ich spotkanie. Otworzył szafkę i wyjął 
automatycznego tłumacza, którego z pewnym trudem przymocował 
na piersi. Do jednego z ud przytroczył kanister z wodą, na 
drugim umieścił kontenerek ze skoncentrowaną żywnością. Do 
brzucha przymocował potrzebne narzędzia. Radio znalazło swe 
miejsce na jednej z łydek, zaś apteczka pierwszej pomocy na 
drugiej.
   Tak wyekwipowany Bentley miał na sobie ponad 
siedemdziesiąt kilogramów sprzętu, z czego każdy gram uznano 
za niezbędny do przeżycia w kosmosie.
   Fakt, że zamiast chodzić praktycznie, słaniał się na 
nogach, uznano za nieistotny.

W tym czasie tubylcy zdążyli podejść do statku. Zebrali się 
wokół wymieniając z lekceważeniem jakieś uwagi. Były to 
istoty dwunożne, o krótkich, grubych ogonach i rysach 
przypominających zjawy ze straszliwych koszmarów sennych. 
Ich ciała były koloru jaskrawopomarańczowego.
   Bentley zdążył również zauważyć, że są uzbrojeni. 
Dostrzegł noże, włócznie, lance, kamienne młoty i siekiery. 
Na widok broni uśmiech zadowolenia przemknął mu po twarzy. 
Usprawiedliwiała ona czterdzieści dodatkowych kilogramów, 
które nosił na swych barkach od chwili opuszczenia Ziemi.
   Nieważny był zresztą rodzaj uzbrojenia tubylców, mogli 
dysponować nawet bombą atomową - i tak nie byli w stanie mu 
zagrozić.
   To właśnie uświadomił mu jeszcze na Ziemi profesor 
Sliggert, szef Instytutu i wynalazca Proteca.
   Bentley otworzył właz. Telianom wyrwały się okrzyki 
zdumienia. Automatyczny tłumacz po paru sekundach 
niepewności przełożył je:
   - Och! Ach! Jakie to dziwne! Niewiarygodne! Śmieszne! 
Nadzwyczaj niewłaściwe!
   Bentley zszedł po drabince, usiłując ostrożnie balansować 
swymi dodatkowymi kilogramami. Tubylcy otoczyli go półkolem, 
broń trzymali w pogotowiu.
   Zbliżył się do nich. Odsunęli się. Z miłym uśmiechem 
zaczął:
   - Przybyłem jako przyjaciel.
   Aparat wyszczekał kilka chrapliwych dźwięków w języku 
Telian.
   Chyba mu nie uwierzyli. Włócznie nadal były gotowe do 
ataku, a jeden z Telian, najpotężniejszy i noszący 
wielobarwne przybranie na głowie, trzymał topór przygotowany 
do walki.
   Bentley poczuł, że oblatuje go strach. Nie byli w stanie 
go zranić. To jasne. Póki miał na sobie Proteca, nic nie 
mogli mu zrobić. Nic! Profesor Sliggert był tego więcej niż 
pewien.

Przed startem profesor Sliggert założył mu Proteca na plecy, 
zamocował rzemienie i odszedł parę kroków, by podziwiać swe 
dzieło:
   - Doskonale - oznajmił z dumą.
   Bentley ugiął się pod ciężarem.
   - Troszkę przyciężkie.
   - No cóż - odrzekł Sliggert - to dopiero prototyp. 
Zrobiłem wszystko, by zmniejszyć jego wagę, wykorzystałem 
tranzystory, lekkie stopy, drukowane obwody, miniaturowe 
komponenty o pełnej mocy. Niestety, wszystkie prototypy są z 
reguły duże.
   - Chyba mógł pan to nieco usprawnić - zaprotestował 
Bentley, próbując odwrócić się.
   - Usprawnienia zostawmy na później. Teraz najważniejsza 
jest maksymalna wielofunkcyjność, a dopiero potem - wygoda. 
Tak zawsze było i tak będzie. Weźmy na przykład maszynę do 
pisania. Obecnie jest to jedynie klawiatura płaska jak 
deska. A prototyp... Albo taki aparat słuchowy, który tracił 
zbędny ciężar dopiero w kolejnych fazach rozwoju. No i 
automatyczny tłumacz. Początkowo był to masywny, 
skomplikowany kalkulator elektroniczny ważący kilka ton.
   - W porządku - przerwał mu Bentley. - Jeśli nic lepszego 
nie może pan wymyślić, to w porządku. A jak można się tego 
pozbyć?
   Profesor Sliggert uśmiechnął się.
   Bentley sięgnął ręką do tyłu, ale nie potrafił znaleźć 
klamry. Pociągnął za szelki, ale nie udało mu się ich 
rozpiąć. Poczuł, jakby się znalazł w nowym i cholernie 
skutecznym kaftanie bezpieczeństwa.
   - Profesorze, jak się z tego wydostać?
   - Nie zamierzam ci powiedzieć.
   - Co?
   - Protec jest niewygodny, prawda? - zapytał Sliggert. - 
Wolałbyś go nie nosić?
   - Ma pan cholerną rację.
   - Oczywiście. Czy wiesz, że w czasie wojny, na polu bitwy 
żołnierze porzucają ekwipunek, ponieważ jest ciężki lub 
niewygodny? Ale my nie możemy pozwolić sobie na ryzyko w 
twoim przypadku. Wyruszasz na obcą planetę, Bentley. 
Będziesz wystawiony na zupełnie nieznane niebezpieczeństwa. 
Przez cały czas musisz być chroniony.
   - Zgadzam się - odrzekł Bentley - ale mam dosyć rozumu, 
by wiedzieć, kiedy to nałożyć.
   - Czyżby? Wybraliśmy cię dla takich zalet jak zaradność, 
wytrzymałość, siła fizyczna - no i oczywiście pewien procent 
inteligencji, ale...
   - Dzięki.
   - Ale te zalety nie zabezpieczają cię w pełni. 
Przypuśćmy, że uznasz tubylców za przyjaznych i zdecydujesz 
się zrzucić ten ciężki i niewygodny sprzęt... A jeśli się 
pomylisz? Łatwo popełnić błąd na Ziemi. Pomyśl, o ile 
łatwiej można się pomylić na obcej planecie.
   - Potrafię troszczyć się o siebie - odparł Bentley.
   Sliggert ponuro przytaknął.
   - Tak właśnie mówił Atwood, udając się na Durabellę II i 
słuch o nim zaginął. Nie wrócili też Blake, Smythe ani 
Korishell. Czy potrafisz obronić się przed ciosem w plecy? 
Czy masz oczy z tyłu głowy? Nie, nie masz - ale Protec ma!
   - Proszę zrozumieć - odparował Bentley - ja naprawdę 
jestem człowiekiem odpowiedzialnym. Będę nosił Proteca 
udając się na powierzchnię obcej planety. Ale teraz niech mi 
pan powie, jak to zdjąć.
   - Zdaje się, że czegoś nie rozumiesz, Bentley. Gdyby 
chodziło jedynie o twoje życie, pozwolilibyśmy ci na ryzyko. 
Ale tu idzie o sprzęt i statek wartości kilku miliardów 
dolarów. I o praktyczne wypróbowanie Proteca. Jedynym 
sposobem upewnienia się co do jego przydatności jest 
noszenie go przez ciebie na okrągło. A jedynym sposobem 
zapewnienia, byś go nosił, jest niepowiedzenie ci, jak go
zdjąć. Nam zależy na wynikach. Pozostaniesz żywy, czy tego 
chcesz, czy nie.
   Bentley przemyślał sprawę i zgodził się, acz niechętnie.
   - Sądzę, że mogłoby mnie podkusić, by to zdjąć. Gdyby 
tubylcy okazali się autentycznie przyjaźni.
   - Ta pokusa zostanie ci zaoszczędzona. Czy rozumiesz już, 
jak to działa?
   - Oczywiście - powiedział Bentley - ale czy faktycznie 
robi wszystko, o czym pan wspomniał?
   - Test laboratoryjny przeszedł doskonale.
   - Nie chciałbym, żeby zawiódł jakiś drobiazg. Przypuśćmy, 
że nawali faza lub puści lut.
   - To właśnie jest jedną z przyczyn ciężaru tego 
urządzenia - wyjaśnił Sliggert cierpliwie. - Potrójne 
zabezpieczenie. Nie możemy sobie pozwolić na żadną usterkę 
techniczną.
   - A zasilanie?
   - Przy pełnym doładowaniu wystarczy na sto lat lub 
dłużej. Protec jest doskonały, Bentley! Po przeprowadzonym 
przez ciebie teście terenowym nie mam wątpliwości, że stanie 
się standardowym wyposażeniem wszystkich badaczy w kosmosie.
   Profesor Sliggert pozwolił sobie na mały uśmiech dumy.
   - W porządku - zgodził się Bentley, poruszając ramionami 
uwięzionymi w szerokich plastykowych szelkach - przyzwyczaję 
się.
   Ale nie przyzwyczaił się. Człowiek nie przyzwyczaja się 
tak łatwo do czterdziestokilogramowej małpy na swych 
plecach.

Telianie nie bardzo wiedzieli, jak go rozgryźć. Dyskutowali 
przez kilka minut, podczas gdy z twarzy Bentleya nie 
schodził wymuszony uśmiech. Potem jeden z nich wystąpił do 
przodu. Był wyższy od pozostałych i nosił charakterystyczne 
przybranie głowy ze szkła, kości i kawałków jaskrawo 
pomalowanego drewna.
   - Przyjaciele - powiedział - jest tu Zło, które ja, 
Rinek, wyczuwam.
   Inny z Telian, z głową przystrojoną podobnie jak tamten 
wystąpił i rzekł:
   - Niedobrze, gdy szaman mówi o takich rzeczach.
   - Oczywiście, że nie - przyznał Rinek. - Niedobrze jest 
mówić o Złym w jego obecności, bo rośnie wtedy w siłę. Ale 
zadaniem szamana jest wykrycie i unikanie zła. I szaman musi 
wykonać to, co do niego należy, niezależnie od stopnia 
ryzyka.
   Kilku innych mężczyzn, z podobnie przybranymi głowami,
wystąpiło naprzód. Bentley uznał, że muszą to być 
odpowiednicy teliańskich kapłanów, posiadający 
prawdopodobnie także władzę polityczną.
   - Nie sądzę, żeby był Złym - powiedział młody, 
uśmiechnięty kapłan imieniem Huascl.
   - Ależ oczywiście, że jest. Spójrz tylko na niego.
   - Wygląd o niczym nie świadczy, o czym dobrze wiemy, od 
czasu, gdy dobry duch Ahut M'Kandi ukazał się w postaci...
   - Bez kazań, Huascl. Wszyscy znamy przypowieści Lellanda. 
Chodzi jedynie o to, czy możemy pozwolić sobie na ryzyko?
   Huascl zwrócił się do Bentleya.
   - Czy jesteś Złym? - zapytał poważnie.
   - Nie - odrzekł Bentley.
   W pierwszej chwili zdziwił go głęboki niepokój Telian w 
tej właśnie materii. Nawet nie zapytali, skąd przybył, w 
jaki sposób i po co. Ale właściwie nie było to takie dziwne. 
Gdyby jakiś obcy wylądował na Ziemi w jednym z okresów 
religijnej euforii, pierwsze pytanie też mogłoby brzmieć: 
czy jesteś istotą boską czy szatanem?
   - Mówi, że nie jest diabłem?
   - Skąd może wiedzieć?
   - Jeśli on nie wie, to kto ma wiedzieć?
   - Pewnego razu wielki duch G'Tal pokazał mędrcowi trzy 
kdale i powiedział...
   I tak to trwało w nieskończoność. Bentleyowi nogi zaczęły 
drżeć pod ciężarem Proteca. Automatyczny tłumacz nie był już 
w stanie wyjaśniać zawiłości dyskusji teologicznej, która 
rozgorzała wokół. Ocena Bentleya zdawała się zależeć od 
dwóch czy też trzech dyskutowanych punktów, o których żaden 
z kapłanów nie chciał mówić, bo mówienie na temat Złego samo 
w sobie było niebezpieczne.
   Sprawy stały się bardziej skomplikowane, gdy doszło do 
schizmy na temat pojęcia przenikalności Złego. Młodzi 
stawali po jednej, starsi - po drugiej stronie. Frakcje 
oskarżały się wzajemnie o bezwstydną herezję, ale Bentley 
nie potrafił domyśleć się, kto w co wierzy, lub też czyja 
interpretacja pomaga mu.

Spór toczył się nadal, gdy słońce zaczęło opadać na pokrytą 
trawą dolinę. Wtedy całkiem niespodziewanie kapłani doszli 
do porozumienia, chociaż Bentley nie bardzo wiedział, co o 
tym zadecydowało.
   Huascl wystąpił naprzód jako rzecznik młodych.
   - Cudzoziemcze - oznajmił - zdecydowaliśmy się nie 
zabijać cię.
   Bentley stłumił śmiech. Tak to już było z prymitywnymi 
ludźmi, ich wiara we własną moc była niezniszczalna.
   - W każdym razie jeszcze nie teraz - dodał Huascl, 
spostrzegłszy zmarszczkę na czole Rinka i starszych 
kapłanów. - Będzie to zależało jedynie od ciebie. Wrócimy do 
wsi, by się oczyścić i wyprawić ucztę. Następnie odbędzie 
się twoje uroczyste przyjęcie do społeczności szamanów. 
Żadna istota zła nie może zostać szamanem. Jest to wyraźnie 
zabronione. Dzięki temu dowiemy się, jaka jest twoja 
prawdziwa natura.
   - Jestem głęboko wdzięczny - powiedział Bentley.
   - Ale gdy się okaże, że jesteś diabłem, będziemy zmuszeni 
zabić go. I jeśli będzie to konieczne, uczynimy to.
   Zebrani Telianie z zadowoleniem przyjęli tę przemowę i od 
razu ruszyli w drogę do wioski. Teraz, gdy obecność Bentleya 
zaakceptowano, przynajmniej tymczasowo, tubylcy okazali się 
całkowicie przyjaźni. Rozprawiali z nim o zbiorach, suszach 
i okresach głodu.
   Bentley wlókł się pod ciężarem swego wyposażenia. Był 
zmęczony, ale wewnętrznie podekscytowany. To było 
mistrzowskie posunięcie. Jako wtajemniczony będzie miał 
nieograniczone możliwości zbierania danych 
antropologicznych, zainicjowania wymiany handlowej, 
utorowania drogi przyszłemu rozwojowi Tels IV.
   Musi jedynie pomyślnie przejść inicjację, no i nie może 
dać się zabić, przypomniał sobie, uśmiechając się w duchu.
   Bawiła go wiara kapłanów, że potrafią go zabić.
   Wioska składała się z dwóch tuzinów chat, które ustawione 
były tak, że tworzyły koło. Wokół każdej glinianej chaty, 
krytej słomianym dachem, położony był niewielki ogród 
warzywny, a czasem również znajdowała się tam nieduża 
zagroda dla teliańskiej odmiany bydła. Widać też było małe, 
pokryte zieloną sierścią zwierzątka, przemykające między 
chatami. Telianie traktowali je jak psy czy koty. Trawiasty 
teren pośrodku wioski był wspólny. Tu znajdowała się studnia 
i liczne miejsca kultu, poświęcone różnym bogom i diabłom. 
Na tym właśnie terenie, oświetlonym wielkim ogniskiem, 
kobiety przygotowywały ucztę.

Bentley przybył na nią w stanie niemal krańcowego 
wyczerpania, zgięty w pół pod ciężarem swego wyposażenia. Z 
ulgą, podobnie jak inni, opadł na ziemię i zaczęła się 
uroczystość.
   Najpierw kobiety odtańczyły dla niego taniec powitalny. 
Był to piękny widok. Ich pomarańczowa skóra migotała w 
świetle ogniska, a ogony poruszały się z gracją. Następnie 
do Bentleya podszedł miejscowy dygnitarz imieniem Occip i 
skłonił się przed nim.
   - Cudzoziemcze - powiedział - przybyłeś z odległego lądu 
i twoje zwyczaje nie są naszymi zwyczajami. Mimo to zostańmy 
braćmi. Weź udział z nami w uczcie, by przypieczętować naszą 
więź w imię wszystkich świętości.
   Nisko kłaniając się podał mu miskę z jedzeniem.
   Był to ważny moment, moment, który mógł zadecydować o 
przyjaźni między odmiennymi rasami lub też o ich wiecznej 
wrogości. Ale Bentley nie mógł go wykorzystać. Taktownie, na 
ile potrafił, odmówił spożycia symbolicznego pożywienia.
   - Ależ ono jest oczyszczone - rzekł Occip.
   Bentley wyjaśnił, że z powodu plemiennego tabu, może 
spożywać tylko własne pożywienie. Occip nie potrafił tego 
zrozumieć. Bentley próbowałmu tłumaczyć, nie dodając 
jedynie, że nawet gdyby chciał zaryzykować, na zjedzenie 
czegokolwiek nie pozwoliłby mu jego Protec.
   Mimo to jego odmowa zaniepokoiła wieś. Słychać było 
pośpieszną wymianę zdań między kapłanami. Rinek podszedł do 
Bentleya i usiadł obok niego.
   - Powiedz mi - zapytał po chwili - co sądzisz o szatanie?
   - Szatan to samo zło - odparł poważnie Bentley.
   - Aha! - Rinek rozważał odpowiedź, a jego ogon nerwowo 
uderzał o trawę. Małe zielone zwierzątko zaczęło bawić się 
nim. Rinek odepchnął je i powiedział:
   - A więc nie lubisz szatana?
   - Nie lubię.
   - I nie pozwoliłbyś, by jakikolwiek Zły miał na ciebie 
wpływ?
   - Oczywiście, że nie - odparował Bentley, tłumiąc 
ziewnięcie. Zaczynało go to nudzić.
   - W takim razie nie będziesz wzdragał się przed 
przyjęciem bardzo świętej i czczonej przez nas włóczni, 
którą Kran K'leu przyniósł z Domu Małych Bogów. Sprowadza 
ona dobro na wszystkich.
   - Z przyjemnością ją przyjmę - odrzekł Bentley, 
przytrzymując na siłę opadające ze zmęczenia powieki i mając 
nadzieję, że uroczystość ma się ku końcowi.
   Rinek mamrocząc odszedł. Kobiety przestały tańczyć. 
Kapłani zaczęli nucić głębokimi, przejmującymi głosami. 
Promienie ogniska sięgały nieba.
   Zbliżył się Huascl. Twarz miał wymalowaną w biało-czarne 
pasy. Niósł starą włócznię z czarnego drewna, o grocie 
ze szkła wulkanicznego i drzewcu bogato, choć prymitywnie 
rzeźbionym.
   Trzymając włócznię w górze Huascl rzekł:
   - Cudzoziemcze z Niebios, przyjmij tę świętą włócznię. 
Kran K'leu dał ją Trinowi, naszemu ojcu, nadając jej 
magiczną moc, dzięki której stała się schronieniem dobrych 
duchów. Zły nie może znieść obecności tej włóczni, przyjmij 
ją więc, a wraz z nią nasze błogosławieństwo.
   Bentley podźwignął się z trudem. Rozumiał znaczenie 
takich uroczystości. Przyjęcie przez niego włóczni położy 
kres wątpliwościom co do jego oceny. Z należytą czcią 
pochylił głowę.
   Huascl podszedł do niego, wyciągnął włócznię i...
   ,.. włączył się Protec.
   Jego genialność polegała na prostocie działania. Gdy 
tylko któryś z czujników odebrał sygnał zagrożenia, Protec 
włączał wokół Bentleya pole siłowe. Pole to chroniło go w 
sposób doskonały, gdyż było całkowicie i absolutnie 
nieprzenikalne. Ale miało to też pewne ujemne strony.
   Gdyby Bentley miał słabe serce, Protec mógłby go zabić 
swą elektroniczną prędkością działania, całkowicie nie do 
przewidzenia, poza tym fizycznie wyczerpującą. Przed chwilą 
bowiem Bentley stał jeszcze przed wielkim ogniskiem z 
wyciągniętą dłonią, by przyjąć świętą włócznię, gdy nagle w 
mgnieniu oka pogrążył się w ciemnościach.
   Czuł się jak gwałtownie wrzucony do zatęchłego, ciemnego 
pomieszczenia, w którym ściany z gumy napierały na niego ze 
wszystkich stron. Przeklinał doskonałą sprawność maszyny. 
Włócznia nie stanowiła zagrożenia, była elementem ważnej 
ceremonii. Ale Protec nie znał się na niuansach i 
zinterpretował zdarzenie inaczej.
   Teraz, w ciemnościach, Bentley szukał nerwowo kontrolki 
uwalniającej pole, które na domiar złego zakłóciło pracę 
jego błędnika. Każde ponowne włączenie pola pogarszało 
sytuację. Ostrożnie obmacał klatkę piersiową: gdzieś w tym 
rejonie powinien być odpowiedni guzik. Udało mu się w końcu 
zlokalizować go pod prawą pachą. Wyłączył pole.
   Uczta zakończyła się nagle. Tubylcy zbili się w ciasną 
gromadę - tak czuli się bezpieczniej - z bronią gotową do 
ataku, z ogonami w pozycji poziomej.
   Huascl, znajdujący się w zasięgu pola, został odrzucony 
na odległość dwudziestu stóp i teraz powoli zbierał się z 
ziemi.
   Kapłani zaczęli nucić oczyszczające melodie, by uchronić 
się przed Złym. Bentley nie mógł mieć o to do nich 
pretensji.
   Gdy pole Proteca zostaje uwolnione, wygląda jak 
nieprzezroczysta czarna kula o średnicy trzech metrów. Jeśli 
zostanie zaatakowane, oddaje uderzenie z siłą równą atakowi. 
Na powierzchni kuli pojawiają się wtedy białe linie, które 
wiją się, zlewają i znikają. Ruch obrotowy pola powoduje, że 
wydaje ono wysoki, przejmujący dźwięk.
   Reasumując, nie był to widok ułatwiający zdobycie 
zaufania prymitywnych i zabobonnych istot.
   - Przepraszam - powiedział Bentley starając się 
uśmiechnąć. Cóż innego można było powiedzieć w takiej 
sytuacji.
   Huascl przykuśtykał z powrotem, ale teraz zachowywał 
dystans.
   - Nie możesz przyjąć świętej włóczni - oznajmił.
   - Cóż... to nie całkiem tak - odparł Bentley. - Chodzi o 
to, że mam na sobie to zabezpieczające urządzenie, coś w 
rodzaju tarczy, rozumiesz? A ona nie lubi włóczni. Czy nie 
mógłbyś mi ofiarować na przykład świętej... tykwy.
   - Nie bądź śmieszny - rzucił mu Huascl. - Czy ktoś 
słyszał o świętej tykwie?
   - Nie, chyba nikt. Ale proszę cię, uwierz mi na słowo. 
Nie jestem szatanem. Naprawdę nie. Jeśli chodzi o tę 
włócznię, to widzisz, włócznie są u nas tabu...
   Kapłani rozmawiali ze sobą zbyt szybko, by automatyczny 
tłumacz mógł za nimi nadążyć. Wyłapywał jedynie słowa takie 
jak "Zły", "zniszczyć", czy "oczyszczenie". Bentley czarno 
widział swoją przyszłość.
   Po naradzie Huascl podszedł do niego i rzekł:
   - Niektórzy z obecnych sądzą, że powinno się ciebie zabić 
od razu, zanim ściągniesz na wioskę wielkie nieszczęście. 
Powiedziałem im jednak, że nie możesz być odpowiedzialny za 
różne tabu, które cię ograniczają. Będziemy się za ciebie 
modlić przez całą noc, a być może rano inicjacja stanie się 
możliwa.
   Bentley podziękował. Zaprowadzono go do chaty i w 
pośpiechu opuszczono. Nad wioską wisiała złowieszcza cisza. 
Przez otwór wejściowy Bentley mógł rozróżnić małe grupki 
tubylców rozmawiających z przejęciem i spoglądających 
ukradkiem w jego stronę.
   Był to marny początek współpracy dwóch ras.
   Natychmiast połączył się z profesorem Sliggertem i zdał 
mu relację z przebiegu wydarzeń.
   - To przykre - odrzekł profesor - ale, jak wiesz, 
prymitywni ludzie są z reguły podstępni. Mogli chcieć cię 
zabić tą włócznią zamiast ofiarować ci ją.
   - Jestem przekonany, że nie taka była ich intencja - 
zaprotestował Bentley - przecież czasami trzeba mieć zaufanie 
do innych.
   - Ale nie wtedy, gdy twojej pieczy powierzono urządzenie 
miliardowej wartości.
   - Nie będę w stanie nic zrobić - krzyknął Bentley. - Czy 
pan tego nie rozumie? Dla nich już jestem podejrzany. Nie 
byłem w stanie przyjąć ich świętej włóczni. Co oznacza, że 
prawdopodobnie siedzi we mnie Zły. A co będzie, jeśli jutro 
ponownie nie zostanę wtajemniczony? Przypuśćmy, że jakiś 
idiota zacznie dłubać sobie nożem w zębach, a Protec zechce 
mnie ratować? Pierwsze dobre wrażenie, które udało mi się 
wywrzeć, zostanie zepsute.
   - Przychylność można odzyskać - powiedział profesor 
Sliggert sentencjonalnie - ale sprzętu o miliardowej 
wartości nie.
   - Może zostać odzyskany przez kolejną ekspedycję. 
Zresztą, profesorze, dajmy temu pokój. Czy nie ma sposobu, 
by kontrolować Protec ręcznie?
   - Nic z tych rzeczy - odrzekł Sliggert. - To podważyłoby 
sens jego istnienia. Jeśli miałbyś polegać na własnym 
refleksie, a nie na impulsach elektronicznych, to równie 
dobrze mógłbyś tego nie nosić.
   - To proszę mi powiedzieć, jak to zdjąć.
   - Jedna sprawa pozostaje nadal bezsporna - nie byłbyś 
chroniony przez cały czas.
   - Proszę zrozumieć - zaprotestował Bentley - wybrał mnie 
pan dla mej fachowości. To ja tu jestem. Wiem, z czym mam tu 
do czynienia. Proszę mi powiedzieć, jak się tego pozbyć.
   - Nie. Protec musi przejść pełną próbę. Chcemy też, byś 
powrócił żywy.
   - O właśnie! Tym istotom wydaje się, że mogą mnie zabić.
   - Istoty prymitywne zwykle przeceniają własną siłę, siłę 
swej broni i swej magii.
   - Wiem, wiem, ale jest pan pewien, że nie ma sposobu 
przebicia się przez pole siłowe? Na przykład przy użyciu 
trucizny?
   - Nic nie przeniknie przez pole - cierpliwie tłumaczył 
profesor - nawet promienie świetlne. Nawet promienie gamma. 
Masz na sobie fortecę nie do zdobycia, Bentley. Czemu nie 
możesz jej zaufać?
   - Prototypy często wymagają wielu poprawek - zamruczał 
Bentley - ale niech będzie. Czy naprawdę nie powie mi pan, 
jak się z tego wydostać na wypadek, gdyby coś poszło nie 
tak?
   - Chciałbym, byś przestał prosić mnie o to. Zostałeś 
wybrany, by Protec przeszedł pełną próbę terenową. I takie 
właśnie jest twoje zadanie.

Kiedy Bentley skończył rozmowę, na dworze było już ciemno. 
Wieśniacy powrócili do chat, ogniska dopalały się i słychać 
było jedynie odgłosy nocnych zwierząt.
   Bentley poczuł się obco i zatęsknił za domem.
   Był przeraźliwie zmęczony, ale zmusił się do zjedzenia 
czegoś z koncentratów i do wypicia wody. Następnie zdjął 
radio i kontener, odłożył narzędzia. Spróbował nawet pozbyć 
się Proteca, ale bez rezultatu. W końcu ułożył się do snu.
   Gdy tylko udało mu się przysnąć, Protec włączył się, o 
mało nie przetrącając mu przy tym karku. Bentley z trudem 
odnalazł kontrolkę, tym razem gdzieś na wysokości żołądka i 
wyłączył pole.
   Chata wyglądała tak jak w chwili, gdy zasypiał. Nie 
zauważył żadnego źródła ataku.
   Czyżby Protec tracił poczucie rzeczywistości? Czy też 
Telianie usiłowali zadźgać go przez okno?! - zastanawiał 
się.
   Wtedy zauważył małego moga, który w przerażeniu czmychał 
z chaty, wzbijając swymi łapkami tuman kurzu.
   Pewnie to maleństwo chciało się ogrzać, pomyślał Bentley. 
Ale oczywiście było czymś obcym, nieznanym. Potencjalne 
niebezpieczeństwo nie mogło ujść uwadze Proteca.
   Ponownie zapadł w sen i natychmiast zaczął śnić, że 
został zamknięty w więzieniu z jaskrawoczerwonej gumy. Mógł 
do woli odpychać drzwi coraz dalej i dalej, ale nie udało mu 
się ich sforsować. Dawał za wygraną i był spychany z 
powrotem do środka celi. To powtarzało się w nieskończoność, 
aż nagle poczuł szarpnięcie w kręgosłupie i obudził się w polu 
Proteca.
   Tym razem miał prawdziwy problem z odszukaniem kontrolki. 
W popłochu macał wszystko, aż stęchłe powietrze sprawiło, że 
zaczął się dusić. W tym momencie znalazł wyłącznik. Tuż pod 
policzkiem. Uwolnił pole i zaczął półprzytomnie szukać 
źródła kolejnego ataku.
   Znalazł je. Z dachu chaty spadła gałązka i gdy miała 
wylądować na nim, Protec, rzecz jasna, nie zezwolił na to.
   - Do licha - jęknął Bentley - miej trochę zdrowego 
rozsądku. - Ale był zbyt zmęczony, by naprawdę się tym 
przejąć.
   Na szczęście tej nocy nie było już więcej żadnych 
napaści.

O świcie do chaty Bentleya przyszedł Huascl. Wyglądał bardzo 
uroczyście, choć widać było, że jest mocno zaniepokojony.
   - Z twojej chaty przez całą noc dochodziły dziwne dźwięki 
- powiedział - jakby odgłosy mąk piekielnych, jakbyś walczył 
z diabłem.
   - Zawsze tak niespokojnie sypiam - wyjaśnił Bentley.
   Huascl uśmiechnął się, by pokazać, że docenia ten żart.
   - Przyjacielu, czy modliłeś się wczorajszej nocy o 
oczyszczenie i uwolnienie od Złego?
   - Oczywiście.
   - A czy twe modły zostały wysłuchane?
   - Tak - powiedział Bentley z nadzieją. - Zły jest daleko 
ode mnie. Bardzo daleko.
   Huascl nie był o tym przekonany.
   - Czy jesteś tego pewien? Może lepiej byłoby, gdybyś 
oddalił się stąd w pokoju? Jeśli nie możesz zostać 
wtajemniczony, będziesz musiał zginąć.
   - Nie martw się o to - powiedział mu Bentley. - 
Zaczynajmy.
   - Świetnie - odparł Huascl i razem opuścili chatę.
   Inicjacja miała się odbyć przed wielkim ogniskiem na 
wiejskim placu. W nocy wysłani zostali posłańcy i na 
dzisiejszą uroczystość stawili się szamani z innych wsi. 
Niektórzy mieli do pokonania dwadzieścia mil, ale przybyli, 
by wziąć udział w obrzędach i na własne oczy zobaczyć 
obcego. Z tajnego schowka wyciągnięto ceremonialny bęben, 
który teraz grzmiał uroczyście. Wieśniacy rozmawiali, śmiali 
się. Ale Bentley wyczuwał pewną nerwowość i napięcie.
   Najpierw odbyła się cała seria tańców. Bentley zadrżał 
zaniepokojony, gdy prowadzący taniec zaczął wymachiwać nad 
głową maczugą nabitą kawałkami szkła. W swym tanecznym 
transie zbliżał się niebezpiecznie do Bentleya i dzieliło 
ich już tylko kilka stóp. Maczuga świetlistą smugą rysowała 
się nad tancerzem.
   Wieśniacy patrzyli zafascynowani. Bentley zamknął oczy 
przygotowując się psychicznie na moment, gdy wokół niego 
włączy się pole ochronne.
   Ale tancerz oddalił się, a jego taniec zakończyły okrzyki 
ogólnego zadowolenia ze strony wieśniaków.
   Huascl zaczął przemawiać. Bentley nie bez ulgi pomyślał, 
że zbliża się do punktu kulminacyjnego uroczystości.
   - O, bracia - Huascl zwrócił się do zebranych. - Ten oto 
obcy przebył wielką próżnię, by stać się naszym bratem. 
Wiele jego zwyczajów jest dziwnych, a on sam otoczony jest 
dziwnym cieniem Złego. Ale czy ktoś może wątpić w jego dobre 
intencje? Czy ktoś może wątpić, że z natury jest on dobry i 
uczciwy? Ta ceremonia ma na celu wypędzenie z niego resztek 
Złego i uczynienie go jednym z nas.
   Nastąpiła głucha cisza, w czasie której Huascl podszedł 
do Bentleya.
   - Teraz - rzekł - i ty jesteś szamanem. Jesteś jednym z 
nas. Wyciągnął do Bentleya rękę.
   Bentley poczuł, jak serce zabiło mu mocniej z radości. 
Zwyciężył! Został zaakceptowany. Wyciągnął rękę i dotknął 
ręki Huascla.
   A właściwie usiłował to zrobić, bo Protec, wiecznie 
czujny, ustrzegł go przed możliwością tak niebezpiecznego 
kontaktu.
   - Co za głupie urządzenie - zawył Bentley.
   Szybko udało mu się znaleźć kontrolkę i wyłączyć pole.
   Od razu zauważył, że sprawa była przegrana.
   - Szatan! - wrzeszczeli Telianie wymachując wściekle 
bronią.
   - Zły! - krzyczeli kapłani.
   Bentley z nadzieją zwrócił się do Huascla.
   - Cóż - odpowiedział ten ze smutkiem - to prawda. 
Myśleliśmy, że wypędzimy Złego za pomocą starych rytuałów. 
Ale nie udało się. Musi więc zostać zniszczony. Trzeba zabić 
diabła.
   W kierunku Bentleya poleciała lawina włóczni. Oczywiście 
Protec natychmiast odpowiedział na atak.
   Wkrótce stało się jasne, że powstał impas. Bentley 
pozostawał kilka minut w polu, potem wyłączał je. Telianie, 
widząc go nadal całym i zdrowym, ponawiali swe ataki, na 
które Protec odpowiadał natychmiastowym włączaniem pola.
   Bentley usiłował ruszyć w kierunku statku, ale Protec nie 
pozwalał mu na to, włączając się ponownie prawie zaraz po 
wyłączeniu. W tym tempie przebycie jednej mili dzielącej go 
od statku wymagałoby co najmniej miesiąca, a więc zaprzestał 
prób. Postanowił przeczekać ataki. Gdy tubylcy zdadzą sobie 
sprawę, że nie są w stanie nic mu zrobić, dwie rasy będą 
musiały zasiąść do negocjacji.
   Usiłował odprężyć się, ale w centrum pola było to 
praktycznie niemożliwe. Był głodny i potwornie chciało mu 
się pić. Nie miał czym oddychać.
   Przypomniał sobie wtedy, nie bez przerażenia, że 
poprzedniej nocy powietrze nie przenikało otaczającego go 
pola. To przecież oczywiste - nic nie jest w stanie przez 
nie się przedostać. Groziło mu więc uduszenie.
   Wiedział, że nawet niezdobyta forteca może paść, gdy 
obrońcy zginą z głodu lub braku powietrza.
   Zaczął intensywnie myśleć. Jak długo Telianie mogą 
prowadzić swój atak? Przecież wcześniej czy później ich to 
zmęczy. A może nie?
   Czekał do chwili, gdy nie mógł już oddychać.
   Gdy wyłączył pole, zobaczył, że Telianie siedzą wokół 
niego. Rozpalono ogniska, gotowano strawę. Rinek leniwie 
rzucił włócznią w jego stronę i pole natychmiast włączyło 
się ponownie.
   A więc to tak, pomyślał Bentley, oni już to wiedzą. Chcą 
go zagłodzić na śmierć.
   Usiłował myśleć, ale ściany jego ciemnej nory zaczęły go 
przytłaczać. Dała o sobie znać klaustrofobia.
   Przez chwilę rozmyślał, potem sięgnął po wyłącznik. 
Telianie patrzyli na niego z pogardą. Jeden z nich sięgnął po 
włócznię.
   - Zaczekaj - krzyknął Bentley. Jednocześnie włączył 
radio.
   - O co chodzi? - zapytał Rinek.
   - Wysłuchaj mnie. To nieuczciwe, bym siedział w Protecu 
jak w pułapce.
   - Co się dzieje? - zapytał profesor Sliggert.
   - Wy, Telianie, wiecie - mówił Bentley ochryple - wiecie, 
że możecie mnie zniszczyć włączając ciągle Proteca. A ja nie 
mogę go wyłączyć! Nie mogę wydostać się z niego.
   - Ha - powiedział profesor Sliggert - dostrzegam problem.
   - Bardzo nam przykro - przeprosił Huascl - ale Złego 
należy zniszczyć.
   - Oczywiście, że tak - odparował Bentley z rezygnacją - 
ale nie mnie. Niech mi pan da jakąś szansę, profesorze!!!
   - To rzeczywiście niedociągnięcie. I to poważne - 
zamyślił się profesor. - Tego typu trudności nie występują 
podczas badań laboratoryjnych. Wykazuje je dopiero test 
terenowy. Protec wymaga udoskonalenia.
   - Cudownie. Tylko, że teraz jestem tu. Jak się mam z tego 
wydostać?
   - Przykro mi - odparł Sliggert - szczerze mówiąc, nigdy 
nie sądziłem, że zaistnieje taka konieczność. Tak 
zaprojektowałem szelki, byś nie mógł uwolnić się z nich 
niezależnie od okoliczności.
   - Ty wszawy...
   - Proszę cię - odrzekł Sliggert surowo - nie trać głowy. 
- Gdybyś mógł wytrzymać jeszcze... kilka miesięcy, może 
udałoby się nam...
   - Nie mogę! Powietrza! Wody!
   - Ognia! - krzyknął Rinek z wykrzywioną twarzą. - Ogniem 
wygnamy demona.
   I Protec znów się włączył.
   Bentley usiłował wymyślić coś w ciemnościach. Musi za 
wszelką cenę pozbyć się Proteca. Ale jak? Wśród narzędzi był 
nóż. Czy nada się do przecięcia plastykowych szelek?
   Ale co potem? Nawet jeśli uwolni się, to statek jest o 
milę stąd. Bez Proteca mogą go zabić jednym pchnięciem 
włóczni. I zrobią to z pewnością, uznali go przecież 
nieodwołalnie za demona.
   Ale jeśli zacznie biec, to przynajmniej ma jakąś szansę. 
Poza tym lepiej umrzeć od uderzenia włócznią niż zadusić się 
powoli w całkowitej ciemności.

Bentley wyłączył pole. Telianie rozpalili wokół niego 
ogniska, zamykając mu drogę ucieczki ścianą ognia.
   Z wściekłością zaczął manipulować nożem. Nóż wbił się 
jedynie w szelkę, ponownie włączając Proteca.
   Kiedy znowu odzyskał przytomność, był całkowicie okrążony 
przez ogniska. Telianie ostrożnie podsuwali ogień w jego 
kierunku, zmniejszając obwód koła.
   Bentley poczuł, jak mu serce zamiera. Gdy tylko ogień 
znajdzie się na tyle blisko, by włączyć Protec, nie uda się 
już go wyłączyć. Nie będzie już w stanie zapanować nad 
stałym sygnałem zagrożenia. Znajdzie się w pułapce swego 
pola mocy na tak długo, jak długo podsycać będą ogień.
   A biorąc pod uwagę zabobonność istot prymitywnych i lęk 
przed Złym, istnieje możliwość, że mogą one podsycać ogień 
bez końca.
   Rzucił nóż, wziął obcinak i udało mu się przeciąć 
plastykowy pas do połowy.
   Ale ponownie znalazł się w polu Proteca.
   Bentley był na pół żywy, prawie omdlewał ze zmęczenia, 
walczył o każdy łyk powietrza. Z wielkim trudem wziął się w 
garść. Nie może teraz zemdleć. To byłby jego koniec.
   Znalazł kontrolkę wyłączającą pole. Ogień był już bardzo 
blisko. Czuł na swej twarzy jego ciepło. Z furią ciął dalej 
pas i poczuł, że ten ustępuje.
   Wyskoczył z Proteca, zanim pole włączyło się ponownie. 
Jego siła rzuciła go w ogień. Ale upadł na stopy i udało mu 
się wyskoczyć z płomieni bez żadnych obrażeń.
   Wieśniacy zawyli. Bentley wyrwał się do przodu. Biegnąc 
porzucał kolejno narzędzia, radio, skoncentrowaną żywność i 
kontener z wodą. Raz tylko odwrócił się. Zobaczył, że 
Telianie biegną za nim.
   Ale żył. Jego zmęczone serce wydawało się rozsadzać mu 
klatkę piersiową, a płuca w każdej chwili groziły rozedmą. 
Ale teraz jego statek był tuż przed nim, wielki i 
przyjacielski majaczył w ciemności na równinie.
   Musi mu się udać. Jeszcze tylko kilkanaście metrów.
   Coś zielonego przemknęło przed nim. Był to mały mog. 
Niezdarne zwierzątko usiłowało zejść mu z drogi.
   Bentley zboczył, by nie zabić zwierzątka i zbyt późno 
uświadomił sobie, że nie powinien był zmieniać tempa. Pod 
stopą poczuł kamień i runął jak długi.
   Słyszał tupot nóg Telian dobiegających do niego. Udało mu 
się podnieść na jedno kolano.
   Ktoś rzucił maczugę, która wylądowała na jego czole.

- Ar gwy dril? - zapytał niezrozumiale głos z daleka.
   Bentley otworzył oczy i zobaczył pochylonego nad sobą 
Huascla. Był z powrotem we wsi, w chacie. Kilku uzbrojonych 
Telian stało w drzwiach obserwując go.
   - Ar dril? - zapytał ponownie Huascl.
   Bentley obrócił się i zobaczył leżące obok niego w jak 
największym porządku narzędzia, żywność, kontener z wodą, 
radio i automatycznego tłumacza. Pociągnął duży łyk wody, a 
następnie włączył tłumacza.
   - Zapytałem, czy dobrze się czujesz? - powiedział Huascl.
   - Jasne, że tak - wymamrotał Bentley, choć głowę 
rozsadzał mu ból - skończmy już z tym.
   - Z czym?
   - Chcecie mnie zabić, nieprawdaż? No to nie róbmy z tego 
przedstawienia.
   - Ależ my nie chcieliśmy zniszczyć ciebie - powiedział 
Huascl. - Wiedzieliśmy, że jesteś z gruntu dobry. To diabła 
chcieliśmy zabić.
   - Co? - zapytał Bentley nic nie rozumiejąc.
   - Chodź, zobaczysz.
   Kapłani pomogli Bentleyowi wstać i wyprowadzili go na 
zewnątrz. Na placu, opasany skaczącymi płomieniami ognia, 
lśnił wielki, czarny Protec.
   - Nie wiedziałeś o tym - powiedział Huascl - że diabeł 
siedział ci na plecach.
   - Co! - wyszeptał ponownie Bentley.
   - To prawda. Chcieliśmy go wypędzić przez oczyszczenie, 
ale był zbyt silny. Musieliśmy, bracie, zmusić cię, byś 
stawił mu czoła i odrzucił go. Wiedzieliśmy, że przejdziesz 
tę próbę. I przeszedłeś.
   - Rozumiem - powiedział Bentley. - Diabeł na plecach... 
Cóż, zdaje się, że macie rację.
   Właśnie tym mógł być dla nich Protec, ten wielki, 
niekształtny ciężar na jego plecach, wyrzucający czarną kulę 
za każdym razem, gdy chcieli go oczyścić.
   Czego można oczekiwać od religijnych ludzi, jak nie prób 
uwolnienia go z uścisku szatana.
   Zobaczył kilka kobiet, które wrzucały w ogień ogarniający 
Proteca kosze jedzenia. Pytająco spojrzał na Huascla.
   - Chcemy go zjednać - powiedział - bo to bardzo silny 
diabeł. Nasza wioska jest dumna, że ma w swej niewoli tak 
potężnego szatana.
   Kapłan z sąsiedniej wioski powstał i zapytał:
   - Czy jest więcej takich diabłów tam, skąd przybywasz? 
Czy mógłbyś i nam przywieźć jednego, byśmy mogli go czcić?
   Kilku innych kapłanów też zaczęło naciskać. Bentley 
przytaknął.
   - To się da załatwić - powiedział.
   Wiedział już, że jest to początek wymiany między Ziemią a 
planetą Tels. No i że nareszcie znaleziono jakieś właściwe 
zastosowanie dla dzieła profesora Sliggerta.

                                  Przełożyła Jolanta Tippe

                       ROBERT SHECKLEY
Ten znakomity, lubiany przez czytelników autor, jeden z 
nielicznych, któremu udaje się połączyć dobrą SF z humorem, 
wraca na nasze łamy po dość długiej przerwie.
   Nowojorczyk, pochodzący z rodziny polskich Żydów, 
rozpoczął karierę zawodową od malowania obrazów (ukończył 
wydział sztuk pięknych na Uniwersytecie Nowojorskim). Brał 
udział w wojnie koreańskiej, potem wiele podróżował po 
Europie. Sześć lat spędził na hiszpańskiej wyspie Ibiza. Po 
powrocie do Stanów przez pewien czas był redaktorem w 
popularnonaukowym miesięczniku "OMNI", ale wkrótce 
całkowicie poświęcił się pisarstwu. Był czterokrotnie żonaty 
i ma czwórkę dzieci.
                                                       D.M.

