Autor: STEPHEN BAXTER
Tytul: George i kometa

(George and the Comet)

Z "NF" 12/98

   Przeistoczenie nastąpiło łagodnie, bezwstrząsowo. Nie 
ocknąłem się raptownie i nie stwierdziłem od razu, że zostałem 
odmieniony. Świadomość wracała stopniowo, jakby ktoś powoli 
zwiększał natężenie światła.
   Leżałem na wznak i czułem się jakoś dziwnie. Jestem - to 
znaczy, byłem - dużym mężczyzną. W młodości sporo grywałem w 
rugby, teraz jednak miałem wrażenie, że jestem mały i lekki, i 
że może mnie porwać lada podmuch wiatru.
   Niebo, w które się wpatrywałem, także było dziwne. Co 
najmniej połowę zajmowało gigantyczne słońce - chore, czerwone, 
wzdęte, pokryte płomienistymi bliznami i czarnymi plamami. 
Wprost nade mną wisiał jasny księżyc (tak mi się początkowo 
wydawało). Kulisty obiekt, który ciągnął za sobą gazowy warkocz 
odchylający się od słońca.
   Nagle uświadomiłem sobie, że to nie żaden księżyc, tylko 
kometa. Co się dzieje, do wszystkich diabłów?
   W moim polu widzenia pojawiła się małpia twarz, futrzasta 
maska, zza której wpatrywały się we mnie zaskakująco błękitne 
oczy.
   - Słyszysz mnie? - zapytała małpa. - Pamiętasz, kim 
jesteś?
   Zamknąłem oczy. A więc to tak. Najwyraźniej leżałem w 
łóżku w swoim mieszkaniu, pogrążony w nocnym koszmarze, który 
dopadł mnie po koszmarnym dniu. Miałem 32 lata, byłem 
kierownikiem średniego szczebla w firmie komputerowej. Po całym 
dniu użerania się z tymi z dołu i z góry często nie potrafiłem 
się odprężyć; godzinami czekałem na sen, aż wreszcie wpadałem w 
ten nieprzyjemny stan między snem a jawą, gdzie grzązłem wśród 
ponurych majaków.
   Tak więc wiedziałem już, co się ze mną dzieje, ale wciąż 
nie mogłem sobie przypomnieć, co robiłem wczoraj. Ba, nie 
miałem nawet pojęcia, jaki to był dzień tygodnia.
   Coś zakłóciło moje rozmyślania: ostry ból w policzku.
   Niechętnie otworzyłem oczy. Schorowane słońce i kometa 
tkwiły tam, gdzie poprzednio, ja zaś spostrzegłem, że oddzielają 
mnie od nich gałęzie jakiegoś dużego drzewa. Mój małpi 
przyjaciel wisiał na jednej z nich, uczepiony ręką i stopą. 
Miał smukłe, bardzo zgrabne ciało, tyle że obleczone w skórę co 
najmniej trzy numery za dużą; zwijała się wokół nóg i ramion w 
obszerne fałdy. Jego oddech pachniał świeżym drewnem.
   Małpa szczypała mnie w policzek.
   Uniosłem ramię, by ją odepchnąć, i ponownie ogarnęło mnie 
uczucie nadzwyczajnej lekkości, niemal bezcielesności. Mignęła 
mi moja ręka: odniosłem wrażenie, że jest porośnięta jasną 
sierścią, ale postanowiłem chwilowo nie zawracać sobie tym 
głowy.
   - Wiem, co myślisz - przemówiła ponownie małpa piskliwym 
głosikiem. - To nie sen. Wszystko dzieje się naprawdę. Przez 
tydzień robiłem, co mogłem, żeby się obudzić, więc możesz od 
razu...
   - Odczep się! - zaskrzeczałem.
   Zaskrzeczałem? Dobry Boże, mówiłem głosem Kaczora Donalda! 
Potarłem szczękę i stwierdziłem, że mam niedużą, okrągłą twarz 
pokrytą szorstkim futerkiem.
   - W porządku. Jak sobie chcesz - powiedziała małpa, po 
czym rozprostowała wszystkie cztery kończyny. Skóra naciągnęła 
się, upodabniając stworzenie do niedużego włochatego latawca. 
Mój znajomy, niczym wytrawny gimnastyk, wykonał dwa obroty 
wokół gałęzi, a następnie zwolnił uchwyt i poszybował, niknąc 
mi z oczu.
   Wiele lat temu widziałem coś takiego w zoo. Latający lemur 
o egzotycznej nazwie. Kolugo?
   Czemu miałby mi się przyśnić latający lemur?
   A czemu nie?
   Z całej siły zacisnąłem powieki.

   Jednak świat nie chciał zniknąć, mnie zaś robiło się coraz 
bardziej niewygodnie. Leżałem na czymś gryzącym jak siano i coś 
kłuło mnie w łydki.
   Westchnąłem, po czym znowu otworzyłem oczy. Ogromne słońce 
wisiało wciąż w tym samym miejscu: gigantyczna kopuła 
poznaczona wypełnionymi ogniem basenami i mrocznymi otchłaniami 
tworzącymi niemal przemysłowy krajobraz. Te czarne, ziejące 
dziury trochę przypominały prawdziwe plamy słoneczne, które 
oglądałem na fotografiach.
   Podparłem się oburącz - poczułem pod rękami liście i 
gałązki - i usiadłem. Przyszło mi to bez większego trudu, choć 
czułem się tak, jakbym miał na sobie zbyt luźne, ciężkie futro. 
Oderwałem jedną rękę od podłoża, podniosłem ją, przysunąłem do 
oczu.
   Była nieduża, wąska, trójpalczasta. Paznokcie były płaskie 
i twarde, dłoń jasnoróżowa, wierzch ręki porastała 
popielatobrązowa sierść. Między palcami znajdowały się 
półprzezroczyste membrany - patrząc pod światło, wyraźnie 
widziałem sieć cieniutkich żyłek; podobna membrana, tyle że 
grubsza (albo po prostu skóra), zwisała z przedramienia. 
Pokrywało ją delikatne futerko w rozmyte pasy. Podniósłszy 
ramiona stwierdziłem, że te skórzaste płachty sięgają aż do 
kabłąkowato wygiętych nóg. Nogi również były nimi połączone. 
Wbiłem paznokieć w jedną z membran i poczułem ostry ból. A więc 
ten sporo za luźny strój stanowił część mnie.
   Ja również byłem małpą, taką skaczącą z drzewa na drzewo, 
leśnym VIP-em. Roześmiałem się, ale szybko umilkłem, ponieważ z 
mojego gardła wydobyło się przeraźliwe skrzeczenie.
   Siedziałem na jednym z najwyższych konarów ogromnego 
drzewa. Usiłowałem dojrzeć cokolwiek przez zasłonę gałęzi i 
liści, ale mój wzrok nie był w stanie dotrzeć do ziemi otulonej 
ciemnozielonym cieniem. Nagle zaszeleściły liście i mój 
przyjaciel wylądował przede mną lekko niczym wróbel. Jego 
rozpostarte błony lotne natychmiast pozwijały się w fałdy. Miał 
niedużą, delikatną twarz z długim pyszczkiem, ruchliwymi 
nozdrzami i małymi ustami.
   - Boże! - powiedział. - Dopiero teraz zdałem sobie sprawę!
   - Z czego?
   - Że mówisz po angielsku. O Boże!
   - I co z tego?
   - Nie rozumiesz? Przecież równie dobrze mógłbyś być 
starożytnym Etruskiem! - Chlipnął i otarł łzę włochatą ręką. - 
Chociaż, może wszystko zostało z góry zaplanowane w ten sposób?
   Miałem wielką ochotę ponownie zamknąć oczy.
   - Wybacz, ale nie wiem, o czym mówisz.
   - Och, przepraszam. - Spojrzał na mnie wilgotnymi, 
ludzkimi oczami. - Nazywam się George Newbould i mieszkałem w 
Londynie. Ostatnią datą, jaką pamiętam, jest rok 1985. Naszej 
ery - dodał pospiesznie.
   Otworzyłem usta, zamknąłem je, otworzyłem ponownie.
   - Phil Beard. O co chodzi z tą datą? 1985? Nic nie 
rozumiem. Który rok mamy teraz?
   Odruchowo podrapał się za sterczącym uchem.
   - A więc wie pan już, że to nie sen?
   - Niczego na razie nie wiem i... - Zdesperowany, 
potrząsnąłem głową. - Czy miałem jakiś wypadek?
   Uśmiechnął się, odsłaniając garnitur doskonale równych 
zębów.
   - W pewnym sensie. Wiem niewiele więcej od pana, ale... 
eee... obudziłem się trochę wcześniej i zdążyłem wyrobić sobie 
pogląd na pewne sprawy. Byłem nauczycielem przedmiotów ścisłych 
w szkole średniej, więc wiem co nieco o tym i owym, toteż...
   - Czy możemy zostawić sobie pański życiorys na później?
   - Tak, oczywiście. Bardzo przepraszam. Krótko mówiąc, 
wydaje mi się, że zostaliśmy zrekonstruowani.
   Szarpnąłem jedną z fałd.
   - Zrekonstruowani? W jaki sposób? A tak w ogóle to czemu 
ktoś miałby mnie rekonstruować? Nie byłem chory ani nie 
umarłem...
   - W jaki sposób? Przypuszczalnie na podstawie fragmentu 
DNA pobranego z kawałka paznokcia albo zęba zachowanego w 
skamielinie. Podobną technikę stosuje się przy klonowaniu.
   W skamielinie? Spojrzałem na wzdęte słońce i zadrżałem.
   - Dlatego mamy problemy z pamięcią. Oryginalny Phil Beard 
obciął sobie paznokcie i żył dalej, natomiast nowy, odtworzony 
na podstawie jednego z tych paznokci, co prawda ma świadomość 
bycia Philem Beardem, ale jest pozbawiony szczegółowych 
wspomnień. Jeśli zaś chodzi o to, kto to zrobił, to nie mam 
pojęcia. - Przechylił głowę i spojrzał w niebo; blask komety 
padł na jego twarz, podkreślając wystające kości wokół 
oczodołów. - Kto wie, czy ludzkość jeszcze istnieje? Może 
światem rządzą teraz mrówki? Albo może życie takie, jakie 
znamy, to znaczy opierające się na starym, dobrym DNA, w ogóle 
wymarło, a jego miejsce zajęły organizmy zbudowane ze związków 
krzemu? A może...
   - George... - Bardzo się starałem, żeby mój głos brzmiał 
jak najnormalniej. - W jaki sposób stałem się skamieliną? Gdzie 
jesteśmy? Który mamy rok?
   Wskazał kciukiem niebo.
   - Myślę, że to nasze słońce. Przeistoczyło się w 
czerwonego olbrzyma. Który mamy rok? Mniej więcej 
pięciomiliardowy naszej ery.
   Potarłem porośnięty sierścią podbródek.
   - A więc od roku 1985 minęło jakieś pięć miliardów lat, 
słońce zamieniło się w czerwonego olbrzyma, ludzkość dawno 
wymarła, a jakieś superistoty z przyszłości zrekonstruowały 
mnie jako małego, futrzastego Batmana.  
   Zerknął na mnie z ukosa.
   - Tak, w ogólnym zarysie tak to właśnie wygląda. Ale pan w 
to nie wierzy, prawda?
   - Ani w jedno słowo.
   Wzruszył ramionami i rozpostarł żagle.
   - Jak pan sobie życzy.
   - Hej, zaczekaj na mnie! - Usiłowałem wstać, ale nie 
zdołałem utrzymać równowagi i upadłem twarzą w liście. - Co się 
z tym robi? Macha?
   - Nie, leci pan jak szybowiec. Kąt nachylenia płaszczyzny 
nośnej reguluje się ruchami kciuków. O, właśnie tak!
   Chwilę potem, w blasku wiekowego słońca, George i ja 
szybowaliśmy między konarami drzewa.

   Na drzewie rosły owoce. Łaziłem wśród najwyższych gałęzi i 
kosztowałem wszystkie po kolei. Najsmaczniejsze okazały się 
słodko-kwaśne czerwone niby-jagody. Spróbowałem również młodych 
liści; co prawda, były pozbawione smaku, ale najświeższe 
zawierały mnóstwo orzeźwiającej, chłodnej wody, którą ugasiłem 
pragnienie. George powiedział, że do tej pory padało tylko raz 
i że zdołał nałapać trochę wody w miseczki zrobione z liści.
   Z młodych, giętkich gałązek utkał sobie coś w rodzaju 
kokonu, po czym wymościł go liśćmi, dzięki czemu uzyskał 
schronienie o dość szczelnych ścianach. Początkowo bardzo mnie 
to rozbawiło.
   - Przecież nie potrzebujesz żadnej osłony! - wykrzyknąłem 
i zatrzepotałem błonami lotnymi. - Jest ciepło, prawie 
bezwietrznie, oprócz nas nikogo tu nie ma... Chyba że się 
mylę?
   - Nie o to chodzi, panie Beard. Jestem nauczycielem z 
zachodniego Londynu. Nie przywykłem do stylu życia latającego 
lemura. Czuję się bezpieczniej w pomieszczeniu ze ścianami, z 
dachem nad głową.
   Parsknąłem szyderczo... ale jak tylko zachciało mi się 
spać, odruchowo skierowałem się do prymitywnego domku George'a. 
Kiedy tam wszedłem, spojrzał na mnie, nie przerywając 
czynności, którą był pochłonięty - robił łuk ze sprężystej 
gałęzi i kawałka liany - po czym bez słowa odwrócił wzrok. 
Zaszyłem się w najciemniejszy kąt i szczelnie otuliłem się 
swoim skórzastym płaszczem.
   Kiedy się obudziłem, łuk był już gotów. George owinął 
cięciwę wokół krótkiego kijka i teraz eksperymentalnie poruszał 
łukiem, wprawiając kij w szybki ruch obrotowy. W przyćmionym 
blasku zielonkawego światła każdy jego gest stawał się 
zaskakująco delikatny, niemal zmysłowy. Głęboko w lędźwiach 
poczułem niepokojące swędzenie.
   Uświadomiłem sobie, że powinienem być przerażony. Czy 
można zasnąć we śnie? Jednak strach jakoś nie chciał 
nadejść, a swędzenie w lędźwiach przeistoczyło się w nieco 
inne, jednoznacznie nieprzyjemne doznanie: ucisk pełnego 
pęcherza.  Wygramoliłem się z kąta, starłem z oczu resztki 
snu, po czym wylazłem z "chatki".  
   I wtedy zaczęły się prawdziwe problemy.
   Najoględniej mówiąc, penis latającego lemura 
nieszczególnie rzuca się w oczy, nawet w stanie wzwodu. Przez 
prawie pięć minut szukałem cholernika, a kiedy go wreszcie 
znalazłem, nie byłem w stanie porządnie go chwycić. Kiedy 
wreszcie z ulgą oddałem mocz, znaczna jego część spływała mi po 
palcach. Jeśli chodzi o pozostałe potrzeby... Cóż, miałem 
porośnięty sierścią zadek i mnóstwo liści zamiast papieru 
toaletowego. Nie było natomiast bieżącej wody.
   Jednak nawet lemury miewają chwile radości. Kiedy było 
już po wszystkim, odbiłem się z całej siły i poszybowałem wśród 
gałęzi naszego drzewoświata. Pęd powietrza wypełnił mi żagle. 
Wydawało mi się, że jeśli zdołam chwycić podmuch przeciwnego 
wiatru, będę mógł zawisnąć w powietrzu jak mewa, otoczony 
blaskiem komety i zapachami lasu.

   Słońce wciąż trwało bez ruchu na niebie. Nie było tu ani 
dni, ani nocy. George i na ten temat miał swoją teorię.
   - Nie wydaje mi się, żebyśmy byli na Ziemi. Przypuszczam, 
że oni...
   - Kto taki?
   - Budowniczowie. Ci, którzy nas zrekonstruowali. 
Podejrzewam, że przygotowali to miejsce specjalnie dla nas.
   - W takim razie dlaczego nie ma dni ani nocy?
   Przez chwilę z namysłem grzebał palcem w nosie.
   - Po prostu nie przyszło im to do głowy. Widzi pan, długo 
po naszych czasach ruch wirowy Ziemi stawał się coraz 
wolniejszy, aż wreszcie Słońce w ogóle przestało wędrować po 
niebie.
   - Ale Budowniczowie z pewnością wiedzą, że za naszego 
życia było inaczej!
   - Panie Beard, dla nich to zamierzchła przeszłość. Z 
pewnością znał pan wielu ludzi, którzy myśleli, że Aleksander 
Macedoński i Juliusz Cezar żyli mniej więcej w tym samym 
czasie, a przecież dzieliły ich setki lat.
   - A więc to aż tak dawno?... - wyszeptałem i sierść 
zjeżyła mi się na ramionach. Natychmiast przygładziłem ją 
odruchowo. George zafascynowany przyglądał się, jak mięśnie 
pracują pod moją skórą; nagle jakby oprzytomniał i, zażenowany, 
pospiesznie odwrócił wzrok. - Dlaczego po prostu nie odstawili 
nas na Ziemię? A może jest już niezdatna do zamieszkania, jak 
myślisz? Efekt cieplarniany, niknąca warstwa ozonu i tak 
dalej...
   George roześmiał się, po czym zatrzepotał błonami lotnymi.
   - Panie Beard, obawiam się, że zarówno efekt 
cieplarniany, 
jak i problemy z warstwą ozonu dołączyły do Niniwy i Tyru.
   - Do czego?
   - Nieważne. Słońce zużyło cały zapas wodoru i zamieniło 
się w tę gigantyczną rozdętą kulę, która wisi nad naszymi 
głowami. Jak tylko jej zewnętrzna warstwa dotarła do orbity 
Ziemi, nasza planeta - a raczej jej smutne, wyżarzone resztki - 
podzieliła los Merkurego i Wenus. Później przyszła kolej na 
następne planety. Już ich nie ma.
   Spojrzałem w górę.
   - To trochę zmienia obraz sytuacji, prawda, George?
   - Owszem. Jesteśmy bardzo daleko od domu.

   Mijała godzina za godziną.
   Postanowiłem zapuścić się w głąb korony drzewa. Jak tylko 
pochłonął mnie zielonkawy półmrok, sierść zjeżyła mi się na 
grzbiecie, ale wśród niezliczonych poskręcanych gałęzi i 
konarów nie było żywego ducha; ani ptaków, ani nawet owadów. 
Zastanawiałem się, w jaki sposób drzewo utrzymuje się przy 
życiu; czyżby mógł istnieć ekosystem złożony tylko z jednego 
organizmu?
   Wreszcie dotarłem do najniższych gałęzi i zawisłem głową w 
dół jakieś 15 metrów nad ziemią. Od pnia dzieliło mnie co 
najmniej sto metrów. Natychmiast ruszyłem w jego kierunku.
   Pień miał około dwóch metrów średnicy. (Trochę trudno było 
to ocenić, ale wydawało mi się, że George i ja mierzymy po 
jakieś trzydzieści centymetrów.) W grubej, pofałdowanej korze 
było mnóstwo szerokich szczelin, dzięki czemu zejście na dół 
nie nastręczyło mi żadnych trudności. Tuż nad ziemią 
zatrzymałem się, odwróciłem głową do góry, po czym, jak 
maleńki, małpiatkowaty Neil Armstrong, ostrożnie postawiłem 
stopę na brązowych, szeleszczących liściach wielkości moich 
błon lotnych. Grunt pod nimi był miękki, wilgotny i ciepły, 
jak kompost.
   Zrobiłem krok, drugi... i z przeraźliwym piskiem runąłem 
na twarz. Natychmiast się podniosłem i spróbowałem ponownie, 
lecz tym razem przewróciłem się na plecy. Moje drobne, gibkie 
ciało nie było w stanie utrzymać pozycji pionowej. Musiałem 
poruszać się na czworaka, jak zwierzę... którym przecież byłem.
   Ogarnięty wściekłością, zacząłem biegać w kółko, drzeć 
przednimi łapkami zeschnięte liscie, wyrzucać je w powietrze i 
skrzeczeć bez opamiętania. Wreszcie, wyczerpany i zasapany, 
oparłem się grzbietem o pień.
   Gdzieś daleko, z góry, dobiegł szeleszczący odgłos; to 
krople deszczu uderzały w liście i gałęzie na szczycie drzewa. 
Kilka minut później kilka z nich kapnęło mi na twarz; woda była 
czysta i pachniała świeżymi liśćmi.
   Nie zauważyłem innych drzew, śladów zwierząt, 
jakichkolwiek roślin - nic, tylko pokryta grubą warstwą liści 
równina, niknąca w oddali w zielonkawym półmroku. Otrzepałem 
się, wybrałem na chybił trafił kierunek, po czym spokojnym 
krokiem ruszyłem naprzód. Po przebyciu około stu metrów pień 
prawie znikł mi z oczu, mnie zaś ogarnęło potworne przerażenie. 
Czym prędzej zawróciłem, pognałem z powrotem i przywarłem całym 
ciałem do brązowej kory.
   Kilka minut później spróbowałem ponownie. Tym razem 
zatrzymywałem się co dziesięć metrów, żeby zostawić ślad w 
postaci wysokiego kopca liści. Po pewnym czasie trasę mojej 
wędrówki znaczył długi szereg liściastych pagórków; kiedy 
straciłem pień z oczu, znowu ogarnęła mnie panika, ale tym 
razem nie zawróciłem. Zagrzebałem się w kompoście, nakryłem 
głowę płaszczem, zaczekałem, aż strach minie, po czym 
wygramoliłem się na powierzchnię i kontynuowałem wędrówkę, 
zadowolony, że nikt mnie nie widzi.
   Miałem poważne problemy z mierzeniem upływu czasu, wydaje 
mi się jednak, że minęło kilka godzin, zanim dotarłem do 
drugiego drzewa. W pierwszej chwili odniosłem wrażenie, że 
wróciłem do punktu wyjścia, ale obiegłem pień dookoła i nie 
znalazłem moich kopczyków. Bojaźliwie rozpocząłem wspinaczkę ku 
wierzchołkowi.
   Rozdęte słońce oraz jądro komety były zasłonięte przez 
drzewoświat, ale na niebie lśnił warkocz komety, rozjaśniając 
je blaskiem tysiąca startych na pył księżyców. A więc znalazłem 
się po drugiej stronie świata, lecz nikogo nie znalazłem: ani 
ludzi-lemurów, ani żadnych superstworzeń.
   Ani odpowiedzi.
   Schodząc z drzewa, z wściekłością szarpałem mniejszymi 
gałęziami. Jak tylko znalazłem się z powrotem na ziemi, 
wyruszyłem w dalszą drogę, zostawiając za sobą piramidki liści. 
Kilka godzin później ujrzałem przed sobą kolejny pień, tym 
razem nieco w lewo od mego szlaku. Zaraz za nim zaczynał się 
rząd nieco spłaszczonych przez deszcz kopczyków. Obszedłem 
świat dookoła.
   Potem jeszcze kilka razy powtórzyłem swój wyczyn, co 
pozwoliło mi stwierdzić, że zostałem uwięziony na planetce o 
średnicy najwyżej kilometra, na której po przeciwnych stronach 
rosną dwa drzewa (albo jedno o bliźniaczych pniach). 
Miniaturowy glob był otoczony grubym płaszczem konarów i liści. 
Moje ustalenia ogromnie zaintrygowały George'a; natychmiast 
zaczął się zastanawiać, skąd się bierze grawitacja. Czyżby 
czarna dziura ukryta w jądrze planety?
   Mnie to zupełnie nie obchodziło. Godzinami nie robiłem nic 
innego, tylko wspinałem się na najwyższe gałęzie, szybowałem 
najdalej jak się dało, wspinałem się ponownie, wykonywałem 
kolejny skok i tak bez końca. Dokładnie poznałem swoje 
więzienie; oprócz mnie mieszkał w nim tylko George. Nie było 
stąd wyjścia ani nawet nikogo, kto by mi powiedział, dlaczego 
się tu znalazłem.
   Wbiłem pazury w korę i zacząłem krzyczeć co sił w płucach.

   - Przyznaj się, George - powiedziałem, przeżuwając młode 
listki. - Ta twoja teoria o klonowaniu z fragmentów paznokcia 
to bzdura, prawda?
   Westchnął ciężko, zgarbiony nad swoim najnowszym dziełem: 
kawałkiem drewna, w którym wiercił dziurę ostro zakończonym 
patykiem.
   - Może i tak, ale skąd mam wiedzieć?
   - Gdybym był klonem, byłbym dokładną kopią, ale 
jednocześnie całkiem inną osobą. Nie miałbym żadnych wspomnień 
Phila Bearda. Tymczasem jestem nim, tyle że wepchniętym w ciało 
jakiejś cholernej małpiatki. - Rozprostowałem żagle i 
potrząsnąłem nimi ze złością. - Widzisz?
   - Być może Budowniczowie znają sposoby, o jakich nawet nam 
się nie śniło - wyszeptał George. - Może dusze też tworzą 
skamieliny, tyle że w innej, niewidzialnej warstwie osadów?
   Zmarszczyłem brwi.
   - Chcesz powiedzieć, że oddzielnie rekonstruują ciała i 
dusze, po czym składają je w całość?
   - Coś w tym rodzaju.
   Poderwałem się z miejsca i zacząłem wymachiwać pięściami.
   - Ale dlaczego właśnie my? Dlaczego ja? - Opuścił głowę, 
nawet nie próbując odpowiedzieć na moje pytania. - Dlaczego 
zrobili z nas jakieś cholerne małpiatki zamiast dać nam 
ludzkie ciała? I dlaczego nie zrekonstruowali Londynu, tylko tę 
przeklętą dżunglę?
   Potarł pyszczek dłońmi.
   - Jeżeli o to chodzi, to mam na ten temat pewną teorię...
   - Oczywiście.
   Podniósł głowę i spojrzał na mnie.
   - Wszystko przez tę przepaść czasową, panie Beard. Ludzkie 
DNA tylko nieznacznie różni się od DNA szympansów i goryli. 
Różnica między ludźmi a pierwszymi naczelnymi, jakie pojawiły 
się na Ziemi, jest z pewnością nieco większa, ale to wcale nie 
oznacza, że duża.
   - Od kiedy to latające lemury są pierwszymi naczelnymi, 
jakie pojawiły się na Ziemi?
   - Nie lemury, lecz ich protoplaści, ogromnie do nich 
podobni. Proszę pamiętać, że to tylko teoria. Tamte "lemury" 
wykształciły chwytne ręce i doskonały wzrok, by sprawniej 
szybować z miejsca na miejsce. Później wykorzystały sprawne 
palce do wytwarzania narzędzi.
   Potrząsnąłem głową.
   - Mówiąc wprost, Budowniczowie usiłowali odtworzyć ludzkie 
DNA, ale nie bardzo im się to udało, tak?
   - W ponad dziewięćdziesięciu procentach. To całkiem niezły 
rezultat. Jesteśmy przecież stworzeniami z zamierzchłej 
przeszłości.
   Wrzeszcząc wniebogłosy, przez minutę albo dwie miotałem 
się po wierzchołku drzewa.
   - Ale to wciąż tylko domysły, George! - wysapałem, kiedy 
atak wściekłości minął. - Kilka razy okrążyłem tę cholerną 
planetkę i zapewniam cię, że oprócz nas dwóch nie ma na niej 
nikogo! Niczego nie wiesz, George! - Rzucałem w niego gałązkami 
i poszarpanymi liśćmi. - Niczego nie wiesz!
   Zasłoniwszy twarz, bez słowa kołysał się do przodu i do 
tyłu. Mój gniew niespodziewanie ustąpił miejsca wstydowi i 
zakłopotaniu. Przykucnąłem przed nim i szturchnąłem go w 
łokieć.
   - George, daj spokój.
   Spojrzał na mnie mokrymi od łez oczami.
   - Przepraszam...
   - To ja cię przepraszam, George.
   - Bardzo tęsknię za żoną.
   Opadła mi szczęka.
   - Nie wiedziałem, że byłeś żonaty.
   Wzruszył ramionami, po czym znowu schował twarz w 
dłoniach.
   - Mieliście dzieci?
   Pokręcił głową.
   Nieśmiało pogłaskałem go po przedramieniu. Miał ciepłą, 
delikatną skórę, moja ręka przyjemnie ślizgała się po 
jedwabistej sierści. Ponownie poczułem niepokojące swędzenie w 
okolicy krocza i natychmiast cofnąłem rękę.
   - Mój Boże! Jesteś samicą, prawda?
   Żałośnie skinął głową.
   - Jeszcze jedna, drobna pomyłka Budowniczych. Jakbym i bez 
tego nie miał dosyć kłopotów.
   Odsunąłem się od niego.
   - Chyba zdajesz sobie sprawę, że to całkowicie zmienia 
płaszczyznę naszych wzajemnych stosunków?
   Wyprostował się, otarł oczy, a następnie wziął do rąk 
swoje prymitywne narzędzia.
   - Wolałbym nie rozmawiać na ten temat - powiedział i 
ponownie przystąpił do powolnego wiercenia otworu w większym 
kawałku drewna.
   Długo skakałem jak szalony po gałęziach, usiłując 
zapomnieć o niepokojących sygnałach dochodzących z mojego 
podbrzusza.

    George wypełnił zagłębienie pokruszonymi suchymi liśćmi, 
owinął cięciwę łuku wokół cienkiego patyka, wsadził jego koniec 
w liście, po czym zaczął cierpliwie poruszać łukiem, wprawiając 
patyk w szybki ruch obrotowy. Obserwowałem jego poczynania spod 
półprzymkniętych powiek.
   - Pomyśl tylko: wszystko znikło... - wymamrotałem leniwie.
   - To znaczy co?
   - No, wszystko. Beethoven, Mozart... Tylko my dwaj jeszcze 
o nich pamiętamy.
   Otarł czoło i spojrzał na świecącą jasno kometę.
   - Moim zdaniem, właśnie dlatego się tu znaleźliśmy. 
Przypuszczalnie stanowiliśmy, razem z całą ludzkością, jedno z 
najbardziej niezwykłych zjawisk w historii naszego Układu 
Słonecznego i dlatego zostaliśmy odtworzeni. Jako świadkowie.
   - A co z muzyką, której nie zdążyliśmy wysłuchać, i z 
książkami, których nie zdążyliśmy przeczytać? Też znikły, jakby 
nigdy nie istniały. - Czułem się maleńki i kruchy, moje słowa 
tworzyły cienką skorupę wokół lodowatej samotności. - Albo te 
wszystkie bzdury, które nas otaczały... Kościół Świętych Dnia 
Ostatniego, Ruch Na Rzecz Odnowy Gatunku... Też ich nie ma. 
Dobry Boże, George! Oprócz nas nie ma nikogo, kto by pamiętał 
"Born Too Late" Ponytailsów!
   - Nawet ja tego nie pamiętam - przyznał, nie przerywając 
pracy.
   - Chciałbym zobaczyć, jak Budowniczowie zabiorą się do 
rekonstrukcji Ponytailsów! - Uśmiechnąłem się z satysfakcją. 
- Przynajmniej wiem, że nie postradałem zmysłów. Żaden wariat 
nie byłby w stanie wyobrazić sobie czegoś takiego jak The 
Ponytails. George, albo mi się zdaje, albo czuję...
   Z wypełnionego suchymi liśćmi wgłębienia unosiła się 
smużka dymu.
  - Udało się! - westchnął George.
  Długo, bardzo długo wpatrywaliśmy się w nią, nieruchomi 
jak posągi, a potem George rozpostarł płaszcz i zamachał nim ze 
wszystkich sił. Buchnął jeszcze gęściejszy dym, ja zaś jak 
szalony zacząłem dorzucać zeschłe liście, klnąc, kiedy kruszyły 
się i przesypywały między moimi palcami.
   Wreszcie pojawił się pierwszy nieśmiały płomień.
   Odtańczyliśmy dziki taniec radości.
   Zaraz potem zaczęło padać.
   Z niedowierzaniem spojrzałem w niebo, na niedużą, ale 
bardzo ciemną chmurę, która nie wiadomo skąd pojawiła się na 
tle ciemnoczerwonej słonecznej tarczy. Przez kilka sekund 
maleńki płomień, wściekle sycząc, walczył o przetrwanie, ale 
wkrótce została po nim tylko garść mokrego popiołu.
   George bez słowa skulił się i otulił płaszczem, ja 
natomiast pogroziłem niebu pięścią.
   - Dlaczego nam to robicie? Przecież byliśmy od dawna 
martwi. Dlaczego nie zostawiliście nas w spokoju?
   Rzecz jasna, nie otrzymałem odpowiedzi. Chyba dopiero w 
tej chwili zrozumiałem, że to wszystko dzieje się naprawdę, że 
zostanę tu na zawsze, że nikt mi nigdy nie odpowie. Wydarzenia, 
które nastąpiły zaraz potem, pamiętam jak przez mgłę.
   W napadzie szału rozrzuciłem smutne resztki ogniska, 
powybijałem dziury w ścianach naszej chatki, usiłowałem zedrzeć 
pazurami korę z gałęzi naszego drzewoświata, nawet poszybowałem 
w dół i rozdeptałem kilka usypanych przez siebie kopczyków, 
tarzałem sie w liściach, wyjąc jak opętany i kalecząc swoje 
ciało. Wreszcie, wyczerpany i zakrwawiony, wspiąłem się z 
powrotem na wierzchołek, chwyciłem się gałęzi stopami, 
okręciłem się kilka razy wokół niej - umierające słońce, 
znienawidzone drzewo i jaskrawa kometa zawirowały wokół mnie - 
po czym zwolniłem uchwyt i pomknąłem w górę. U szczytu 
trajektorii znieruchomiałem na sekundę w powietrzu z ustami 
szeroko otwartymi do niemego krzyku i z wyprostowanymi 
kończynami; kometa świeciła mi w oczy, jaśniej niż 
kiedykolwiek.
   Skuliłem się w kłębek.
   Spadałem jak kamień, marząc o tym, by upaść i już nigdy 
się nie podnieść.

   Kiedy się ocknąłem, leżałem na wznak, wpatrzony w rozdęte 
słońce. George pochylał się nade mną z zatroskaną miną.
   Spróbowałem się uśmiechnąć. Coś popękało mi w kącikach 
ust; zaschnięta krew?
   - Nie udało się, prawda? - wyszeptałem.
   Wzruszył ramionami, jakby nieco zażenowany.
   - Jest pan za lekki, panie Beard. Bardzo mi przykro. Po 
prostu spadał pan zbyt wolno, choć muszę przyznać, że narobił 
pan mnóstwo hałasu.
   Spróbowałem się podnieść; George schylił się i podparł 
mnie ramieniem.
   - Wybacz, że narobiłem ci kłopotu.
   - Najważniejsze, że nic się panu nie stało. - Przycupnął 
obok mnie z przechyloną głową. W czerwonawym i srebrzystym 
blasku jego twarz lśniła jak moneta. - Podejrzewam, że to za 
chwilę się zdarzy. Byłoby fatalnie, gdyby to pana ominęło.
   - O czym mówisz?
   - O tym, co Budowniczowie postanowili nam pokazać. Właśnie 
w tym celu nas zrekonstruowali. Żebyśmy zobaczyli. Kometa 
świeci coraz jaśniej, więc jestem prawie pewien, że zbliżamy 
się do punktu kulminacyjnego.
   Przyniósł trochę owoców, po czym usiedliśmy obok siebie na 
gałęzi, wpatrzeni w kometę z ogonem rozwianym jak flaga na 
wietrze.
   Wszystko wydarzyło się błyskawicznie, bez uprzedzenia.
   Kometa urosła raptownie, po czym eksplodowała, zalewając 
niebo, drzewoświat i nas upiornym srebrzystym blaskiem. 
Wrzasnęliśmy z przerażenia, daliśmy susa pod liście, nakryliśmy 
się na głowy naszymi płaszczami i przez wąskie szparki 
zerkaliśmy ostrożnie w niebo, na którym rozpętało się piekło. 
Po kilku minutach przeraźliwy blask nieco przygasł. Na niebie 
pozostały półprzezroczyste rozwleczone smugi, żarzące się 
różowo w poświacie konającego słońca. Tam, gdzie jeszcze 
niedawno świeciło jądro komety, poruszało się niemrawo kilka 
punkcików.
   Drżąc z przerażenia, przytuliliśmy się do siebie.
   - Co to było, do diabła? - wyszeptałem.
   - Śmierć komety - odparł George równie cicho. - Słońce 
pożarło już planety, a teraz rozrosło się do takich 
rozmiarów, że niszczy przelatujące w pobliżu komety. Wkrótce 
będzie otoczone grubą warstwa cząsteczek wody; już za 
naszych czasów astronomowie znajdowali w widmie czerwonych 
olbrzymów dowody na to, że jest tam sporo wody... - Otulił 
się szczelniej płaszczem. - To ostateczna śmierć Układu 
Słonecznego.  Budowniczowie zrekonstruowali nas, żebyśmy 
mogli ujrzeć ją na własne oczy.  
   Już tylko czerwonobrunatna poświata przyćmiewała blask 
gwiazd; gdzieniegdzie pojawiły się obiekty jaśniejsze niż 
gwiazdy - czerwone i zielonkawe plamki przypominające 
różnobarwne zabawki.
   - Jak myślisz, co to może być? - zapytałem George'a. - 
Inni obserwatorzy, tacy jak my?
   Wzruszył tylko ramionami, ja zaś wpatrywałem się w 
tajemnicze zjawiska i rozmyślałem, jakież to zagadkowe, 
zdumione i przerażone jak my istoty kryją się za zasłoną 
wzburzonego nieba.
   - No cóż - George przerwał przedłużające się milczenie. - 
Co będziemy teraz robić?
   Wzruszyłem ramionami i zacząłem się bawić rosnącym w 
pobliżu liściem.
   - To zależy, ile czasu nam jeszcze zostało. Jak myślisz, 
kiedy i nas pożre słońce?
   - Wątpię, żeby nam to groziło - odparł po krótkim namyśle. 
- Najprawdopodobniej zapewniono nam odpowiednią osłonę, bo w 
przeciwnym razie już teraz nasza planetka wyschłaby na popiół. 
Możliwe więc, że mamy wiele lat, może nawet stuleci. Wątpię, 
żeby Budowniczych choć trochę obchodziło, co robimy.
   Pociągnąłem nosem. Teraz, kiedy zabrakło blasku komety, 
odniosłem wrażenie, że zrobiło się chłodniej.
   - Na początek chyba trzeba będzie naprawić dom.
   - Dysponując ogniem, możemy wiele osiągnąć - ciągnął 
George. - Będziemy w stanie wykonać narzędzia z utwardzonego 
drewna, usunąć wierzchnią warstwę gleby, dokopać się do skały, 
w której mogą się znajdować na przykład złoża rud metali...
   - Powinniśmy też pomyśleć nad jakimś substytutem papieru - 
wpadłem mu w słowo. - Niezła będzie kora albo wysuszona papka 
z przeżutego drewna. Trzeba wszystko zapisywać, żeby coś po 
nas zostało. - Wskazałem kolorowe dyski na niebie. - Kiedyś 
nasze dzieci polecą tam, daleko, i nawiążą kontakt z innymi 
ofiarami Budowniczych. Kto wie, może zmierzą się z samymi 
Budowniczymi? Muszą znać naszą historię.
   George podrapał się za uchem.
   - Jakie dzieci?
   - Wydaje mi się, George, że powinniśmy omówić parę 
spraw...

   To wcale nie było łatwe. Przeszkadzały nam te cholerne 
błony lotne, za pierwszym razem moje wrażenia ograniczyły się 
do ogromnej ulgi, jakbym wreszcie podrapał się w swędzące 
miejsce, a poza tym obaj czuliśmy się potwornie głupio.
   Potem jednak było już coraz lepiej, ja zaś wprost nie 
mogłem uwierzyć, jak szybko rosną dzieci.
                             Przełożył Arkadiusz Nakoniecznik

                       STEPHEN BAXTER
   Urodził się w roku 1957, dzieciństwo spędził w 
Liverpoolu, studiował matematykę w Cambridge, doktoryzował 
się w Southampton. Obecnie mieszka w Anglii, w hrabstwie 
Buckingham i zajmuje się wyłącznie pisaniem. Debiutował na 
łamach magazynu "Interzone" opowiadaniem "The Xeelee 
Flower". Jest autorem siedmiu powieści SF i ponad 
pięćdziesięciu opowiadań, laureatem m.in. Nagrody im. 
Philipa K. Dicka, Nagrody im. Johna W. Campbella, 
niemieckiej Nagrody im. Kurta Lasswitza oraz japońskiej 
Nagrody Seiun.
                                               (anak)
