Autor: RAFAŁ DĘBSKI
Tytul: SIÓDMY LIŚĆ

Z "NF" 5/98

   Mury kasztelu odpowiadały chłodnym poblaskiem promieniom 
zachodzącego zimowego słońca. Wyżej na niebie pojawił się 
wąski sierp księżyca, zalśniły nieśmiało pierwsze gwiazdy.  
   Do odzianego w czerń mężczyzny podszedł zbrojny w 
błękitnym płaszczu. Chwilę patrzył na zamek, po czym rzekł 
niecierpliwie: 
   - Panie, ludzie zaczynają się niepokoić. Zapada zmrok, a 
to miejsce cieszy się ponurą sławą.  
   - Dlatego przybywamy tu dzisiaj - odparł czarny. - W 
wigilię Dnia Narodzenia Pańskiego złe moce kryją się w 
swoich komyszach. Wszyscy przecież słyszeli, co 
powiedział kanonik Norbert.  
   Rozejrzał się po surowym krajobrazie.
   - Uspokój ludzi, niebawem wyruszamy. Nie będzie czasu na 
lęki i rozmyślania.  
   - Jesteście pewni, panie, że w istocie wszystkie złe moce 
dziś śpią, nawet ten jego, tfu... - zbrojny splunął od 
uroku.  
   Czarny zmierzył go zimnym spojrzeniem.
   - Reuben, gdybym był czegokolwiek pewien, miałbyś mnie za 
naiwnego głupca. Dlatego musimy uczynić wszystko, przed czym 
moja dusza się wzdraga.  
   - Żołnierzom nie spodoba się mordowanie niewinnych...  
   Czarny zaśmiał się głucho.
   - Nie trzeba nam najemników z zasadami. Kto nie wykona 
rozkazów, pójdzie na sznur - powiedział twardo. - Dość 
dyskuji! Wracaj do ludzi i dopilnuj, żeby byli gotowi na mój 
znak.  
   Reuben skinął głową, zawinął połę błękitnego płaszcza i 
oddalił się. Czarny zerknął za nim. Nawet twardym wojakom to 
dzikie miejsce działa na wyobraźnię. Skoro on sam odczuwa 
niepokój, czego żądać od przesądnych prostaków, choćby 
zawodowych zabójców. Zapewne nikt dotąd nie zmuszał ich do 
wykonywania misji przeciwko czarnoksiężnikowi. Pokręcił 
głową. Jak można zamieszkać w takim miejscu? Las urywał się 
jak nożem uciął, a dalej królowały ciemne skały, pokryte 
teraz łachami śniegu, coraz słabiej widoczne w zapadającym 
mroku.  
  
   Blask ognia z wysokiego kominka grał refleksami na 
pobrużdżonej twarzy. Mężczyzna siedział przy leżącym w łożu 
może dwuletnim dziecku. Chłopczyk trzymał mocno potężną 
dłoń, uśpiony już, ale jeszcze nie pogrążony w pełnej 
nieświadomości. W oczach mężczyzny można było wyczytać 
miłość, niespotykaną na co dzień miękkość spojrzenia. 
Orlątko w gnieździe... Zapełniło całe jego serce i od czasu, 
kiedy Sara umarła - całe życie. Gdyby nie syn, nie widziałby 
celu, pewnie zaprzepaściłby dziedzictwo, może nawet skończył 
ze sobą... Uścisk małej piąstki osłabł, mężczyzna ostrożnie 
uwolnił dłoń, patrzył chwilę na jasną główkę, po czym 
skierował się ku drzwiom.  
   Za nimi czekała piastunka, czujna i zwinna jak kotka.  
Przemknęła obok, żeby spocząć w łożu obok dziecka, strzec 
jego snu. Ciężkim krokiem podszedł do kominka w gościnnej 
sali i legł na ławie przykrytej grubą derą. Wyciągnął z 
westchnieniem ogromne ciało, przymknął oczy i obserwował grę 
światła pod powiekami. Zza lekko uchylonych drzwi od części 
gospodarczej dolatywał cichy gwar krzątającej się służby. 
Odprężył się. Zdawało mu się, że leży zaledwie parę minut, 
kiedy uwagę jego zwrócił niecodzienny hałas, krzyki i tupot 
wielu nóg. Zerwał się.  Musiał zasnąć na dłużej, bo ogień 
dogasał. Drzwi prowadzące na pokoje otworzyły się z hukiem, 
w tym samym momencie otwarto na oścież drzwi kuchenne i do 
środka wtłoczyła się gromada zbrojnych. Trzech z nich 
ruszyło od razu do pokoju dziecinnego. Rzucił się w tamtą 
stronę, lecz zamarł, bo drogę zagrodził mu zakrwawiony 
sztych miecza trzymanego przez żołnierza w błękitnym 
płaszczu.  
   - Nie radzę, baronie - napastnik był zdyszany, ale broń 
nie drgnęła. - Mam przyjemność z baronem Gotfrydem de Berge, 
jak sądzę?  
   Baron popatrzył tylko na prześladowcę wściekłymi oczyma, 
żyły nabrzmiały mu na szyi. Bezwiednie napiął mięśnie.  
   - Nie radzę - powtórzył błękitny spokojnie.
   Z zewnątrz dochodziły słabsze odgłosy  szamotaniny i 
krzyki mordowanych. Baron zacisnął szczęki. Żeby tylko nie 
zrobili krzywdy małemu Wilhelmowi.  
   Do sali wszedł zbrojny w czarnym pancerzu i płaszczu 
takiegoż koloru. Pod pachą trzymał garnczkowy hełm, miecz 
tkwił w pochwie, najwyraźniej dowodził tymi ludźmi. De Berge 
zwrócił się do niego: 
   - Co ma znaczyć gwałt zadany królewskiemu poddanemu na 
jego własnej ziemi, w jego własnej siedzibie?!  
   Czarny odpowiedział z drwiącym uśmiechem.
   - Niepotrzebnie się unosisz, baronie. Przybyliśmy w 
świąteczną gościnę.  
   W tej chwili wkroczyło trzech żołnierzy, prowadząc pod 
bronią piastunkę z dzieckiem w ramionach.  Chłopczyk 
rozglądał się dookoła ogromnymi oczami, przerażony zgiełkiem 
i obecnością wielu ludzi. Wyczuwał niebezpieczeństwo i 
napięcie.  
   - Tatku! - wyciągnął nagle rączki, dostrzegając ojca.
   - Stój, de Berge - warknął Reuben i przyłożył sztych do 
gardła barona.  
   - Nie wojujemy z dziećmi - oznajmił czarny - jednak mamy 
sytuację wyjątkową. - Na jego znak jeden z najemników 
wyjął sztylet i przytknął do zamarłego w przerażeniu ciałka. 
- Jeden fałszywy ruch i pozbędziesz się dziedzica, żydowska 
niańko! Dotyczy to także twojego przyjaciela.  
   - Jakiego przyjaciela - baron potrząsnął głową. - W zamku 
przebywali jedynie...  
   - Nie suj nam piasku w oczy, magiku - przerwał czarny. - 
Wiemy dobrze, kim jesteś i czym się parasz. Wiemy też, że 
masz tu ku pomocy w nieczystych sprawach demona czy ducha 
jakowegoś na usługach. Pamiętaj, cokolwiek podejrzanego się 
zdarzy, mój żołnierz zada śmiertelne pchnięcie Wilhelmowi!  
   - Naprawdę wierzysz, nie wiem, jak cię zwać, w te 
opowieści ciemnych prostaczków? Ani nie jestem żadnym 
magiem, ani tym bardziej nie mam na usługach duchów ni 
demonów...  
   - Możliwe - zgrzytliwie roześmiał się czarny. Zsunął 
czepiec kolczy ku tyłowi. Wysypały się spod niego 
kruczoczarne włosy. Z pięknej twarzy nie schodził drwiący 
uśmiech. - Możliwe - powtórzył - że jest, jak mówisz. 
Możliwe też, że w dniu dzisiejszym nie masz żadnej mocy, co 
by się zgadzało, zważywszy na łatwość, z jaką zajęliśmy twój 
zamek.  Jednak ja jestem człowiekiem ostrożnym i lubię mieć 
zabezpieczone tyły i boki w czasie walki i w życiu. A zwać 
mnie możesz Filip d'Aubrigny - dodał.  
   - Sławny siepacz starej Mahaut - powiedział baron.
   - Już nie - odparł czarny. - Stara przeniosła się na 
tamten świat. Pewnie trafiła do piekła, jędza, choć może i 
tam by jej nie chcieli - zaśmiał się znowu. - Teraz służby 
swe pełnię dla innego, o tym za chwilę. Najpierw musimy 
zawrzeć pewien układ.  
   - Puść dziecko - zażądał baron. - Klnę się, że nie będę 
niczego próbował, jeśli to zrobisz.  
   D'Aubrigny pokręcił głową.
   - To ja dyktuję warunki. Dokąd ich nie spełnisz, dzieciak 
zostanie pod sztychem.  
   - Jesteś łajdakiem!
   - Oczywiście. Nie wszyscy na świecie mogą być prawi, 
uczciwi i miłujący, jak ty, czarowniku.  
   - Nie jestem...
   - To nieistotne - przerwał d'Aubrigny. - Wyprowadzić ich!  
- polecił.  
   Żołnierze wyszli do pokoju dziecinnego wraz z piastunką i 
Wilhelmem. Dziecko podniosło żałosny lament, a piastunka 
krzyczała: 
   - Co wam zawiniło niewinne dziecko, mordercy, że zabijać 
chcecie. Łajdaki...  
   Drzwi zatrzasnęły się. Baron patrzył dziwnie na Filipa.
   - Powiedz mi - rzekł powoli. - W zamku było jeszcze jedno 
dziecko, niemowlę mojej kucharki...  
   - Na świecie nie ma niewinnych ofiar - odparł lekko 
d'Aubrigny. - Są jedynie ofiary. Uwierz mi, że gdyby to ode 
mnie zależało...  
   Umilkł na widok zmienionej grymasem wściekłości twarzy 
barona. Nawet krzątający się po komnacie żołnierze 
znieruchomieli. De Berge, nie zważając na ostrze miecza 
Reubena, postąpił pół kroku do przodu, tak że błękitny 
musiał się cofnąć, by go nie zabić. Baron wyciągnął w 
kierunku d'Aubrigny'ego palce zakrzywione w szpony: 
   - Wyzywam cię na śmiertelną walkę, Filipie d'Aubrigny.  
Niezależnie od tego, co się stanie, wyzywam cię i biorę na 
świadków wszystkich tutaj zgromadzonych. Za wymordowanie 
niewinnych i spokojnych ludzi, za śmierć czystego dziecka, 
za przerażenie mojego syna. Wyzywam cię!  
   W ciszy zabrzmiał niespodziewany dysonans. To Reuben 
opuściwszy miecz śmiał się na całe gardło.  
   - Słyszałeś, panie! On cię wyzywa! Będąc w twojej mocy 
wyzywa cię po rycersku, po trzykroć! Ha, ha, ha, co teraz 
zrobimy? Wypada dać mu pole, prawda?  
   - Zamknij się! - warknął Filip. - Nie pora na bzdury.
   Błękitny przestał się śmiać.
   - Złapał was, panie - powiedział spokojnie. - Nie możecie 
odmówić bez utraty czci!  
   - A kto będzie o tym wiedział?
   - Mnie wszystko jedno, ale nasi ludzie... Rozniesie się.  
   D'Aubrigny zastanawiał się chwilę.
   - Masz rację, Reuben. Jako wyzwany - zwrócił się do 
barona - proponuję termin dziś po północy, kiedy załatwimy 
swoje sprawy. Zgoda?  
   - Mam jakiś wybór?
   - Nie!
   - Zatem zgoda.
   - Dobrze - d'Aubrigny z zadowoleniem skinął głową. - A 
teraz jeszcze jedno. Jak będzie z tym twoim przyjacielem? I 
nie udawaj, że nie wiesz, o co mi chodzi.  
   De Berge zmierzył go pogardliwym spojrzeniem.
   - Jeżeli tak bardzo obawiasz się czegoś, czego nie ma, to 
zapewniam cię, że mój przyjaciel nie podejmie żadnych 
działań.  
   - Klniesz się na honor?
   Baron pokręcił głową z niedowierzaniem.
   - Niech będzie, klnę się na honor.
   D'Aubrigny podszedł do dziecinnej komnaty i uchylił 
drzwi.
   - Jean - zawołał - możesz odjąć sztych od dzieciaka!  
Tylko pilnie strzec i być w gotowości, nie spać!  
   - Kto by tam spał przy takiej niewieście - dobiegł 
przytłumiony głos.  
   - Zostawić mi ją w spokoju! - zirytował się Filip. - Nie 
potrzeba żadnych więcej awantur. Pamiętaj, że ona też może 
być czarownicą!  
   Zatrzasnął drzwi z hukiem.
   - Zadowolony? - zwrócił się do barona.
   - Zadowolony będę, jak ciebie zabiję - odparł ten 
spokojnie. - Mów, czego chcesz, i kończmy!  
   D'Aubrigny przyglądał mu się nieodgadnionym spojrzeniem.
   - Wyjść wszyscy! - polecił. - Zostają tylko Reuben, ty i 
ty - wskazał palcem. - Zatknijcie parę łuczyw i wynocha!  
   Zostali w piątkę. Filip uśmiechnął się ze swoim drwiącym 
wyrazem twarzy.  
   - Nie potrzeba nam więcej świadków niż to konieczne - 
wyjaśnił. - Ci dwaj są kompletnie głusi, ustawimy się do 
nich bokiem, żeby nie mogli czytać z naszych ust. A Reuben?  
On poniekąd ma dopilnować, żebym wywiązał się z zadania, 
które zlecił mi hrabia de Chattillon. Reuben cieszy się 
pełnym zaufaniem hrabiego.  
   - W odróżnieniu od ciebie, d'Aubrigny?
   Filip skrzywił się i machnął niecierpliwie ręką.
   - Bez komentarzy, proszę. Wiesz, po co przychodzę?  
   - Być może, ale chcę to usłyszeć od ciebie, najemniku.
   - Jak sobie życzysz, aczkowiek przedłuża to tylko sprawę. 
Otóż jest w twoim posiadaniu niewielki wykonany ze złotej 
blaszki przedmiot, którego poszukuje mój pan.  
   - A dokładniej?
   - Diabli! Wiesz lepiej ode mnie, co to jest, ale powiem 
ci, skoro jesteś taki uparty. To liść jemioły.  
   Baron uniósł w zdziwieniu brwi.
   - Tak? A skąd o nim wiesz?
   - Nie bądź durniem, de Berge! Wysyłając mnie tutaj, 
hrabia musiał mi naturalnie powiedzieć, czego mam szukać!  
   - Hm, mów dalej, wytłumacz mi, jakie znaczenie może mieć 
zwyczajny kawałek złota?  
   - Wiesz przecież!
   - Przypuśćmy, że istotnie wiem, ale na pewno Reuben też 
jest tego ciekaw, prawda? Chyba że on też wie?  
   D'Aubrigny westchnął.
   - Skoro zmuszasz mnie, żebym wyjawiał tajemnicę 
człowiekowi postronnemu...  Hrabia opowiedział mi pewną 
legendę, w którą wierzy, mnie jest ona obojętna, skoro 
otrzymuję zapłatę za zadośćuczynienie mrzonkom starca. W 
dawnych czasach, zanim jeszcze narodził się Nasz Pan, na 
wyspach za Kanałem sporządzona została Złota Jemioła, a 
raczej gałązka o siedmiu liściach. Wykonał ją nieznany 
rzemieślnik na zlecenie Druidzkiego Kręgu. Jemioła ta 
symbolizująca władzę nad światem, dawała nieograniczoną moc 
czynienia dobra lub zła jej właścicielowi. W trakcie 
magicznego obrzędu, który sprawowali najpotężniejsi kapłani, 
jemioła została pozbawiona liści. Każdy uzyskał niezwykłą 
moc. Liście oddano w opiekę Strażnikom, którzy zaprzysiężeni 
do milczenia, mieli przekazać je właściwemu człowiekowi, 
kiedy zjawi się u nich. Każdy z liści osobno nie może 
ujawnić swych niezwykłych przymiotów.  Wszystkie umieszczone 
z powrotem na gałązce dadzą nieograniczoną moc. Hrabia 
zgromadził sześć z nich wraz z gałęzią po kasacji Zakonu 
templariuszy, w ich bowiem była posiadaniu. Siódmego liścia 
szukał latami na próżno, zanim trafił na twój ślad, de 
Berge. Bo ty jesteś Strażnikiem, podobnie jak twoi 
przodkowie.  
   Baron patrzył na niego bez słowa.
   - No co, zaniemówiłeś?
   De Berge wzruszył ramionami.
   - Usiądźmy - powiedział. - Zanosi się na dłuższą rozmowę.
   - Jak chcesz - odparł d'Aubrigny. - My mamy czas, a liść 
i tak oddasz.  
   - Oddam, oczywiście, ale obowiązek nakazuje zachować 
pewne formy.  
   Usiadł na ławie, a zaciekawiony Filip d'Aubrigny 
przycupnął na zydlu naprzeciw. Reuben zajął pozycję za 
plecami barona czujny i gotów do działania.  
   De Berge patrzył na ogień. W ciszy słychać było trzask 
trawionego płomieniem drewna i poszum skwierczenia 
pozatykanych w kunach łuczyw. Z żalem pomyślał o swych 
ludziach, którzy oddali życie zupełnie niepotrzebnie, 
przerażeni i bezradni. Zacisnął szczęki - nie czas opłakiwać 
zmarłych. Potarł kantem dłoni nasadę nosa, żeby zapobiec 
gromadzącym się łzom, przeczesał palcami włosy.  
   - Czekam - ponaglił d'Aubrigny.
   Baron Gotfryd De Berge drgnął, jak przebudzony z drzemki 
i spojrzał na przeciwnika.  
   - Posłuchaj uważnie, d'Aubrigny - powiedział powoli. - 
Jak wnioskuję z twoich słów, hrabia nie zdążył lub nie 
chciał opowiedzieć ci wszystkiego. Możliwe też, że 
zwyczajnie nie miał szans...  
   D'Aubrigny poderwał się.
   - Co chciałeś przez to powiedzieć?
   - Nic. Siadaj i uspokój się - odczekał chwilę.  - 
Najwyraźniej nie dowiedziałeś się, że przedmiot, którego 
poszukujesz, na nic się nie przyda. Ani hrabiemu, ani 
tobie...  
   - Jak to się nie przyda? Hrabia był już starym 
człowiekiem, ale miał po kolei w głowie i nie podejmował 
pochopnych działań!  
   Baron przyglądał się spod przymrużonych powiek jego 
wyraźnemu poruszeniu.  
   - Widzę d'Aubrigny, że uwierzyłeś w legendę.
   Filip wzruszył ramionami.
   - Może.
   - Posłuchaj więc i staraj się nie przerywać. Istotnie, 
zgodnie z podaniem, Złota Jemioła daje swojemu właścicielowi 
ogromną moc, pełną władzę nad światem.  Właścicielowi, 
d'Aubrigny, a nie posiadaczowi. Pojmujesz subtelną różnicę? 
To dobrze. Aby stać się właścicielem, trzeba spełnić pewne 
warunki, żeby korzystać z mocy, trzeba zdobyć pewną wiedzę. 
Właściciel Złotej Jemioły uzyskuje stan władzy, a nie fakt 
władzy. Zresztą nawet fakt władzy, ale bez możliwości...  
   - Mydlisz mi oczy! - zirytował się Filip. - Władza jest 
władzą, a jej stan czy fakt, czy jak to nazwiesz, daje 
możliwość korzystania z niej!  
   - Pozornie. Tu chodzi o coś innego. Nie mówię o władzy 
jako ujarzmianiu ludzi, kiedy jeden człowiek rozkazuje 
innym, co mają robić, przełamuje ich opór, rządzi przeciwko 
woli innych i przeciwko światu. Mówię o władzy pełnej, o 
władaniu, a nie rządzeniu. W tych warunkach decyzje nie 
powodują sprzeciwu ludzi czy natury, ale są z nimi 
zrośnięte.  Tok wydarzeń i przemian płynie zgodnie z wolą 
władcy, bez uświadomienia sobie źródła tej woli i, co za tym 
idzie, bez sprzeciwu. Możesz czynić dobro lub zło, 
wprowadzać bądź burzyć harmonię świata... Nie przeraża cię 
to?  
   - Nie!
   Baron patrzył na Filipa, a w jego oczach pojawił się 
dziwny błysk.  
   - Jakże mi ciebie żal, Filipie - powiedział 
niespodziewanie miękko. - Jesteś zaślepiony, a podążasz 
stromą i niebezpieczną ścieżką...  
   - Nie kręć, de Berge - przerwał d'Aubrigny. - Moja 
cierpliwość ma swoje granice!  
   - Pozwól zatem, że opowiem ci pewną historię, która 
pomoże ci zrozumieć moje słowa. Nie jesteś pierwszym 
człowiekiem, który przybywa po siódmy liść Złotej Jemioły.  
Sam powiedziałeś, że roślina wraz z sześcioma listkami 
została odnaleziona po kasacji Zakonu Templariuszy. Jak 
wiesz, im też marzyła się władza nad światem, a łatwo się 
domyślić, że przy swojej doskonałej organizacji i siatkach 
postrzegaczy nie mogli nie wpaść na mój ślad.  
   Sam de Molay odwiedził mnie pewnego razu, kiedy czuł już 
na szyi stalowe palce Króla z Żelaza. Przybył tu z 
niewielkim pocztem, bez zamiaru zadawania gwałtu, gdyż był 
mądry i wiedział, że siłą nic uzyskać nie zdoła. Przybył i 
poprosił o możliwość uzyskania siódmego liścia. Bo widzisz, 
najemniku, wystarczy przyjść i poprosić, nie trzeba urządzać 
rzezi...  
   Odszedł z niczym, sam z własnej nieprzymuszonej woli, 
żeby poddać się losowi. Nie przeszedł próby i zrozumiał, że 
przejść jej nie zdoła. Zdobył wiedzę, ale jego dumna natura 
sprzeciwiała się bezkrytycznemu jej przyjęciu. Zdał sobie 
sprawę, że gdyby nawet pomyślnie przeszedł próbę, poddałby 
się swojemu losowi. Tyle że wtedy zapewne nie rzucałby 
klątwy na Filipa Pięknego i jego pokolenie w godzinie 
śmierci...  
   - De Berge! - warknął Filip. - O jakiej próbie ty mówisz?  
I dlaczego miałbym ci wierzyć?  
   - Bo mówię prawdę! - oświadczył baron z mocą.
   D'Aubrigny nie zaprotestował, bo czuł, że tak jest.
   - Co to za próba?
   - Proste pytanie. Jedno bardzo proste pytanie, na które 
należy udzielić pełnej odpowiedzi.  
   - Pytaj zatem! - rzekł Filip bez wahania.
   Baron pokręcił głową.
   - Są pewne warunki, których musisz dotrzymać. Jeśli 
odpowiesz dobrze, otrzymasz nagrodę, jeśli odpowiesz źle, 
musisz odejść. W tym wypadku przed odejściem musisz stoczyć 
ze mną walkę. Zgadzasz się na to?  
   - Oczywiście - d'Aubrigny machnął niecierpliwie ręką. - 
Pytaj!  
   Reuben przysłuchiwał się rozmowie z zainteresowaniem, 
choć niewiele rozumiał z wywodów barona. Jednak niepokojem 
napawało go postępowanie d'Aubrigny'ego. Zaczęło w nim 
narastać straszne podejrzenie.  
   - Zanim zadam ci właściwe pytanie, odpowiedz proszę na 
inne, pośrednio związane ze sprawą - baron poprawił się na 
ławie.  
   - Słucham! - rzucił Filip niecierpliwie.
   - Niedobrze jest mówić o żywych tak, jakby już nie żyli, 
chyba że w istocie rzeczy są martwi...  
   D'Aubrigny zmarszczył brwi, wietrząc podstęp, a Reuben 
spiął się w sobie.  
   Baron spokojnie dokończył:
   - Łatwo się można zdradzić. Powiedz mi więc, d'Aubrigny, 
dlaczego zamordowałeś hrabiego Gauchera de Chattillon?  
                           
   Filip d'Aubrigny siedział wpatrzony ponuro w swoje 
skrępowane dłonie. Złożył je na kolanach, przygarbił się, z 
jego postaci biło napięcie. Klął się w duchu za bezmyślność 
i brak czujności. Dał się wciągnąć w rozmowę, którą de Berge 
sprytnie wykorzystał, żeby obnażyć jego zbrodnię. I na 
dokładkę okazało się, że stary grzyb de Chattillon nie miał 
doń krzty zaufania. Potajemnie najemnicy zostali 
zaprzysiężeni Reubenowi i kiedy Filip wezwał ich na pomoc, 
zamiast ratować pomogli w jego obezwładnieniu. Co prawda, 
udało mu się wziąć błękitnego na sztych, tak że leżał teraz 
krwawiąc na rozłożonych skórach, ale dowództwo prawem 
starszeństwa przejął natychmiast Hans, adiutant Reubena i 
równie wierny pies Gauchera. Reuben, choć przebity brzuch 
bolał go nieznośnie, nie pozwolił się wynieść w 
spokojniejsze miejsce. Chciał dopilnować spraw, zapewne 
liczył i na to, że będzie świadkiem porażki zabójcy 
ukochanego pana.  
   Filip jedyną, choć słabą nadzieję pokładał w tym, że 
pomyślnie zdoła przejść próbę. Szczęście dotąd mu sprzyjało 
może więc i tym razem... Dlatego upierał się, by baron 
spełnił swój obowiązek i zadał pytanie.  
   De Berge oddał syna piastunce i polecił jej oddalić się do 
sypialni. Potem  spokojny o ich los zwrócił się do 
d'Aubrigny'ego: 
   - Jakże mi ciebie żal, mały człowieku - oznajmił ze 
smutkiem i autentycznym współczuciem, które zrazu zaskoczyło 
d'Aubrigny'ego. - Myślisz, że to takie proste: wystarczy dać 
odpowiedź.  Muszę cię rozczarować. Konieczne jest udzielenie 
odpowiedzi pełnej, zawierającej jej wyjaśnienie i coś 
więcej, co jest w tobie, albo czego nie ma...  
   - Przestań zamiatać kitą, stary lisie! - wykrzyknął 
Filip. - Przestań czarować udawanym współczuciem i zadaj w 
końcu to swoje pytanie!  
   - Dobrze zatem. Skoro nie chcesz słuchać, choć mógłbyś na 
tym skorzystać.  
   Filip skoncentrował się, pochylił do przodu. 
   - Pytanie jest bardzo proste, ale odpowiedź nie, 
ostrzegam - baron umilkł, chwilę szukał w myślach. - 
Przypominasz sobie biblijną przypowieść o dobrym 
Samarytaninie? Wyobraź sobie więc siebie w podobnej sytuacji. 
Jedziesz drogą, obok leży chory człowiek.  Wiesz, że bez 
pomocy czeka go śmierć, nie wiesz, czy znajdzie się ktoś, 
kto się nim zaopiekuje. Ty masz moc, którą dało ci 
posiadanie Złotej Jemioły, możesz uczynić wszystko. Co byś
zrobił? Pamiętaj, że liczy się to, co powiesz zgodnie ze 
swoim przekonaniem. Fałsz zostanie odkryty.  
   D'Aubrigny zmrużył oczy, ważąc decyzję. Pytanie jest w 
istocie bardzo proste, szczególnie dla chrześcijanina. 
Pewnie w tym tkwi pułapka. Każdy odpowiedziałby, że 
oczywiście uzdrowi chorego, jeżeli dysponuje tak ogromną 
mocą, ale... Jemiołę wykonano za czasów pogańskich, choć z 
drugiej strony nie do uwierzenia jest, by i w tamtych 
czasach nie było cnotą pomóc potrzebującemu... O co tu 
chodzi? Czy de Berge istotnie umie oddzielić prawdę 
od fałszu? Wątpliwe, ale przecież niewykluczone. Trzeba 
zdać się na instynkt. Postanowił udzielić odpowiedzi zgodnie 
z przekonaniami.  
   - Przeszedłbym obojętnie - wyrzucił szybko.
   Baron przyglądał mu się przez chwilę.
   - Dobrze, d'Aubrigny. Teraz wyjaśnij, dlaczego tak byś 
postąpił.  
   Reuben wlepił w barona zdumione spojrzenie, a Filip 
poczuł, jak unosi go radość. Udało się za pierwszym razem, 
czemu miałoby nie udać się za drugim. Uśmiechnął się krzywo.  
   - Gdybym miał tak wielką moc, o jakiej mówimy, człowiek 
ten byłby mi obojętny. Cóż bowiem znaczy jedno nędzne życie 
wobec całego świata? Nie mógłbym zajmować się każdym osobno, 
miałbym na głowie dużo ważniejszych spraw.  
   Umilkł i czekał z niecierpliwością.
   - Filipie d'Aubrigny - zaczął de Berge uroczyście. - 
Zanim usłyszysz mój werdykt, posłuchaj najpierw jego 
uzasadnienia. Odpowiadasz, że nie uczyniłbyś nic. Dotykamy 
tu kwestii wiedzy. Nie chciałeś wysłuchać przedtem tego, co 
powiem teraz, a co ułatwiłoby ci zadanie. Jak już mówiłem, 
żeby zdobyć liść, trzeba posiąść odpowiednią wiedzę.  
Dotyczy ona między innymi tego, że mając władzę równą 
boskiej, nie mamy w tym przypadku Jego wiedzy, nie możemy 
dokładnie i z całą pewnością przewidzieć skutków naszych 
poczynań. Gdybyśmy natomiast posiedli boską władzę wraz z 
boską wiedzą, nie stalibyśmy się nikim innym jak istotą 
boską, a wtedy cały problem przestałby nas dotyczyć, jak 
łatwo to sobie przedstawić.  
   Czy uzdrawiając chorego przeważasz szalę świata na stronę 
dobra czy zła, a może pozostanie ona nieporuszona? Tego nie 
wiesz. Jak zatem trzeźwo myślący człowiek może zdecydować 
się na działanie? Zachwianie równowagi wymaga jej 
przywrócenia, gdyż inaczej sytuacja może wymknąć się spod 
kontroli, coś ważnego może ujść uwadze i porządek świata 
zostanie zakłócony, a nawet zburzony. Czy człowiek może 
wziąć na siebie tak wielką odpowiedzialność? Sam sobie 
odpowiedz. Dlatego nie mogę twojej odpowiedzi uznać za 
właściwą...  
   D'Aubrigny zerwał się na równe nogi.
   - To szalbierstwo! - wrzasnął. - Na twoją zagadkę nikt 
przy zdrowych zmysłach nie ma prawa odpowiedzieć dobrze!  
Chyba jakiś nawiedzony...  
   - Nikt dotąd nie udzielił poprawnej odpowiedzi - odparł 
spokojnie baron. - Bo ten, kto jest w stanie jej udzielić, 
nie potrzebuje uzyskiwać i pragnąć tak wielkiej władzy, jest 
on bowiem prawdziwym mędrcem, a mędrcy nie pragną rządzić, 
gdyż wiedzą, jaka to odpowiedzialność. Bo każdy, kto jest 
człowiekiem, a nie ma chorej duszy, widząc potrzebującego i 
nie mogąc mu, w imię dobra świata, pomóc, będzie musiał 
znosić cierpienie większe niż ten, którego musi porzucić w 
chorobie...  
   - Po co władza, której nie można naprawdę mieć? - Filip 
był wściekły i zdezorientowany. - Ty mnie oszukujesz, de 
Berge! To wszystko, co mówisz, nie ma sensu!  
   - Otrzymałeś wyjaśnienie według moich najlepszych 
wiadomości, przekazywanych z pokolenia na pokolenie przez 
strażników liścia. Ja też tego wszystkiego nie jestem zdolny 
pojąć w pełni.  
   - Nie wierzę ci! - wysyczał d'Aubrigny i poderwał się z 
miejsca.  
   Natychmiast pochwyciły go dłonie żołnierzy i posadziły z 
powrotem.  
   - To nie ma znaczenia - powiedział baron obojętnie. - Nie 
przeszedłeś próby, musisz zatem wywiązać się z umowy. - 
Zwrócił się do Hansa: - Pójdźmy do zbrojowni przysposobić 
pancerze dla mnie i tego - pogardliwie wskazał Filipa.  - 
Nie będzie przecież stawał w samej kolczudze.  
                            
   Stanęli naprzeciwko, pośrodku sali, w pełnych zbrojach. 
Kilkunastu żołnierzy zatrzymało się pod wschodnią ścianą, 
żeby przyglądać się zmaganiom przeciwników.  
   Oddali salut. W świetle łuczyw pancerze połyskiwały 
matowo. Obaj byli bez hełmów, ze względu na słabe światło.  
Zaczęli krążyć wokół wspólnego środka, jakby byli 
przywiązani do jednego punktu w podłodze. D'Aubrigny 
pierwszy zdecydował się zadać cios. Było to lekkie cięcie na 
próbę. Zadźwięczał metal. Nie przerwali krążenia. Baron 
wypadem wykonał zwód na lewą nogę i z rozmachem ciął z 
prawej. D'Aubrigny nie dał się, oczywiście, zaskoczyć, 
zasłonił się i, wykorzystując siłę uderzenia broni 
przeciwnika, błyskawicznie zadał cięcie na bark. De Berge 
zrobił ćwierć obrotu, broń świsnęła tuż przy jego 
napierśniku. D'Aubrigny musiał pójść mały krok do przodu, by 
nie stracić równowagi i w ostatniej chwili zdołał odbić 
ukośne cięcie z dołu, poparte wykrokiem. Odskoczył, po czym 
natychmiast ruszył do ataku. Przez chwilę miecze mijały się, 
by zakończyć starcie serią górnych ciosów. Filip zamknął 
wymianę uderzeniem z ćwierćobrotu na lewe biodro barona. Ze 
skrzyżowanych głowni posypały się iskry.  Odskoczyli od 
siebie, aby znów przejść do krążenia. Patrzyli sobie w oczy, 
starając się odgadnąć następny ruch przeciwnika.  
   Niespodziewany atak zaskoczył barona. Zdążył dać krok do 
tyłu, a koniec ostrza zjechał mu tuż przed twarzą i zawadził 
o napierśnik, po czym zszedł po folgach na brzuch ku dołowi. 
De Berge odruchowo uniósł broń ku górze, a jego przeciwnik, 
idąc za ciosem, złożył się do szybkiego sztychu.  Wydawało 
się, że klinga przejdzie przez rzadką kolczugę pod pachą, 
kiedy nagle baron zrobił obrót, niesamowicie szybki jak na 
możliwości człowieka zakutego w pancerz. Miecz zadzwonił o 
blachy, a już na głowę Filipa walił się potworny cios od 
prawej. To baron w czasie obrotu przerzucił miecz do lewej 
ręki. D'Aubrigny pochylił się, by przepuścić cięcie nad 
sobą, a sam uderzył wykroczną nogą przeciwnika. Cios 
spowodował wgięcie płyty na lewym udzie. Baron skrzywił się, 
ale zdołał utrzymać pozycję pionową i w rewanżu ciął rękę 
Filipa. Teraz on skrzywił twarz z bólu i odskoczył klnąc 
strasznie. Rękawica wytrzymała, ale lewa ręka była w tej 
chwili odrętwiała. Lekko kulejąc baron ruszył na wroga 
oburącz dzierżąc miecz. Filip cofał się, żeby zyskać na 
czasie, aż poczuł za plecami ścianę. Szybko oparł czubek 
broni o ziemię i prawą ręką zacisnął palce lewej tuż przy 
głowicy. Ból był potworny, ale dłoń utrzymała chwyt. W samą 
porę uniósł miecz, by sparować krótkie, oszczędne cięcie na 
głowę i silniejsze na prawy bok. Przyjął zwarcie. Zraniona 
dłoń zaczęła nieznośnie mrowić. Zaciął zęby, ból dodał mu 
sił. Miecze, skrzyżowane przy jelcach, zgrzytały lekko. 
Mając swój na wierzchu, spoczął na nim całym ciężarem, żeby 
przygiąć ku dołowi barona. Ten jednak był niezwykle silny - 
uniósł ku górze przeciwnika, aż ten stracił kontakt z 
podłożem. Blachy pancerza szorowały po ścianie. De Berge nie 
zdołał się wyprostować, gdyż noga odmówiła mu posłuszeństwa, 
przeszyta bólem. Jęknął. D'Aubrigny strzelił czołem w twarz 
barona. Ten zdołał odchylić głowę i uderzenie, zamiast 
zmiażdżyć mu nos, przeszło po wargach i szczęce. Potoczył 
się chwiejnie do tyłu, potrząsnął głową. Na ustach pojawiła 
mu się krew.  
   D'Aubrigny rzucił się za nim, ciął w bark. Cios jednak 
nie miał należytego impetu i siły przełamującej, ześliznął 
się po naramienniku. De Berge rąbnął wroga opancerzoną 
pięścią w brzuch, odskoczył. Noga dokuczała coraz mocniej, 
kulał.  
   Stali naprzeciw siebie ciężko dysząc. D'Aubrigny zaciskał 
i rozwierał lewą pięść. Przypuszczał, że ma złamany środkowy 
palec. Patrzący na walkę żołnierze cicho wymieniali uwagi, 
jakby nie chcąc naruszać malującego się skupienia na 
twarzach walczących.  
   Nagle baron ruszył do przodu, zaczął zadawać serie ciosów 
- głowa, lewy bark, prawy bark, lewy bok, prawy bok. Po 
kilku takich atakach przy cięciu na prawy bark nagle zawinął 
miecz, który wykonał błyskawiczne "S" i zaatakował lewe 
biodro. D'Aubrigny nie dał się uśpić. Zastawił się 
umiejętnie, a klinga barona zeszła po ostrzu i uderzyła w 
podłogę. De Berge wykonał obrót, by uniknąć riposty, po czym 
wyprowadził cięcie na nogi. Kontratak na głowę minął go o 
włos. Korzystając z tego, że podczas wymiany zbliżyli się do 
siebie, nagłym rzutem ciała znalazł się przy przeciwniku, 
uderzył go barkiem i pchnął. D'Aubrigny poleciał do tyłu, 
ale zamiast przewrócić się, oparł się o ścianę.  
   Po chwili znowu stali na środku komnaty, ciężko dyszeli i 
mierzyli się przekrwionymi oczami.  
   Tym razem zaatakował d'Aubrigny. Zdrową ręką zawinął 
mieczem nad głową i zadał potworny cios na głowę, wkładając 
weń całą energię. Napotkał pewną obronę. Stal zajęczała 
przeraźliwie, a obaj wydali z siebie głuche stęknięcie. Ciął 
powtórnie. Tym razem baron wychwycił klingę przeciwnika na 
swoją, podszedł pod nią i z bezpośredniej odległości ciął w 
brzuch przy jednoczesnym obejściu z półobrotem w lewo. 
Zaklął głośno, gdyż zraniona noga zabolała. Cios nie 
naruszył pancerza, ale od uderzenia d'Aubrigny na chwilę 
stracił oddech, przygiął się.  Korzystając, że przeciwnik 
znalazł się ustawiony bokiem, baron wyprostował go ciosem w 
krzyże. I tu zbroja wytrzymała, a d'Aubrigny, rycząc 
wściekle, obrócił się i zadał jedyny cios, na jaki go było 
stać w tej chwili - oburącz na krocze. De Berge cofnął się 
tylko o pół kroku, żeby przepuścić ostrze. Tu Filip popełnił 
błąd, zmęczony walką i zamroczony otrzymanymi uderzeniami.  
Zamiast przejść od razu do obrony zatrzymał broń przed 
twarzą barona. De Berge błyskawicznie podbił klingę jego 
miecza tak, że nie chcąc sam siebie ranić w czoło, musiał 
skrzyżować ręce w nadgarstkach z prawej strony twarzy. 
Mocne uderzenie z góry sprawiło, że poczuł ból w 
przedramionach i lewej dłoni, ból, który zmusił go do 
wypuszczenia broni. Zanim pojął, co się wydarzyło, miał na 
gardle sztych miecza.  
   - Daj szansę - wychrypiał.
   Baron bez słowa pchnął.
      

   Na zewnątrz wstał już dzień, Dzień Narodzenia Pańskiego.  
Żołnierze pogrzebali ofiary i czekali z odejściem na 
zakończenie ostatniej walki swego dowódcy. Przy jego łożu 
siedział baron, byli sami. De Berge otarł pot z czoła 
rannego, ten otworzył oczy. Czaiła się w nich zwycięska 
śmierć.  
   - Panie - wyszeptał - mówią o was, że jesteście wielkim 
czarownikiem, choć nie okazaliście tego ni wczoraj, ni dziś.  
Czy nie możecie mi pomóc?  
   - Reuben - odparł baron ze smutkiem. - Nikt nie uniknie 
swojego losu. Ja nie potrafię czynić cudów, a ty miałeś to 
nieszczęście, że medyk mój, który może zdołałby coś 
zaradzić, został przez twoich ludzi zabity wraz z innymi.  
   Reuben przymknął powieki.
   - Nikt nie uniknie swego losu - powtórzył szeptem. - Mnie 
zabił ten, któremu miałem pomóc, a także moi żołnierze, 
pozbawiając życia człowieka, który mógł mnie uleczyć, a ty 
zabiłeś tego, kto sprawił, że wycięliśmy twoich ludzi... Kto 
ukarze żołnierzy?... - zamilkł, wyczerpany.  
   - Człowiek sam jest dla siebie najstraszniejszym katem - 
odpowiedział baron. - Choćby w godzinie śmierci, sam 
wymierzy sobie sprawiedliwość... Sumienie...  
   - Tak - weschnął Reuben i skrzywił się z bólu. - 
Sumienie.  
   Chwilę milczeli obaj. Reuben poruszył się 
niespokojnie.  
   - Ja umieram, panie. Powiedzcie mi, przecie już nikomu 
nie powtórzę, jest prawdą to, co mówiliście d'Aubrigny'emu?  
   - Widzisz, Reuben - odrzekł baron po chwili. - Przekazano 
mi wielką mądrość. Kiedy byłem młody, nauczyłem się jej na 
pamięć i nie przywiązywałem wagi do słów. Było dla mnie 
wspaniałą przygodą i zaszczytem, że dostąpiłem godności 
strażnika liścia Złotej Jemioły. Potem, gdy spadła na mnie 
pełna odpowiedzialność, bo mój poprzednik umarł, zacząłem 
myśleć. Myślę od lat i nie wiem... Skąd miałbym wiedzieć?  
   - Jak to, nie wiecie? - Reuben podniósł głowę znad 
poduszki, jednak zaraz opadł z jękiem. - Musicie.  
   Baron smutno pokiwał głową.
   - Nie wiem. Kiedy mój nauczyciel i strażnik liścia 
umierał, powierzył mi tajemnicę istoty Złotej Jemioły i 
wszak musiał wskazać miejsce ukrycia listka. Wtedy pojąłem 
sens istnienia tej rośliny i odgadłem zamiar twórcy Złotej 
Jemioły.  
   Reuben tracił siły z minuty na minutę. Nic już nie mówił, 
wbijał jedynie palące spojrzenie w twarz barona.  
   De Berge odetchnął głębiej, jakby chciał zrzucić z siebie 
ogromny ciężar, rad, że choć raz w życiu może powierzyć 
tajemnicę postronnej osobie.  
   - Ten siódmy liść to pułapka. Ma wabić szaleńców, którzy 
zapragnęli władzy nad światem. Ja mam pozbawić ich złudzeń - 
zadać pytanie i odprawić, gdyż w istocie żaden człowiek na 
tyle szalony, żeby pragnąć bezmiaru władzy, nie jest w 
stanie w swej bucie dać poprawnej odpowiedzi - zawiesił 
głos. - A ten liść, siódmy liść, nie istnieje! - wyrzucił z 
siebie. - W każdym razie ja go nie mam.  
   Nie odczuł spodziewanej ulgi. Od dłuższej chwili mówił do 
trupa.  
                                               Rafał Dębski 

                        RAFAŁ DĘBSKI 
   Urodził się w 1969 roku w Oleśnicy. Absolwent Wydziału 
Psychologii KUL. Pracuje w Domu Pomocy Społecznej w 
Ostrowinie. Pasjonują Rafała literackie poszukiwania na 
terenach i w czasie umownego wczesnego średniowiecza. 
Opowiadanie "Siódmy liść" jest jego debiutem.
                                             (mp)




