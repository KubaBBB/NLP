Autor: Ardath Mayhar
Tytul: Z obcego łona

(From What Alien Womb)

Z "NF" 1/95


   Statek podskoczył w turbulencji, naprężony jak cięciwa. 
Popędzany przez światło i wiatr leciał w górę przez 
ciemność, otoczony skłębionymi ołowianymi chmurami. Wtem coś 
go pochwyciło w morderczy uścisk. Statek szaleńczo 
zawirował, żyroskop zajęczał, spokojne dotąd silniki 
wariacko zawyły próbując oprzeć się potężnej sile, 
ciskającej pojazdem w obce niebo. Nikt z załogi nie czuł 
nawet, kiedy statek rozbił się o ziemię.

   Młody kapitan, wygląda na kompletnie zielonego, pomyślał 
generał Tellure. Zignorował jednak ten fakt i drobiazgowo go 
przepytywał.  
   - Czyli był to latający talerz. Co możemy wywnioskować ze 
szczątków?
   Kapitan wyprężył się na baczność.
   - Trzymają je w laboratorium. Uważają, że sporo się z 
nich dowiedzą, chociaż zupełnie nie wiemy, jak zbadać napęd. 
Materiały są nieznane.
   - Obcy w środku... Obaj nie żyją?
   Kapitan z trudnością przełknął ślinę.
   - Jeden. Drugi jeszcze żyje. Ledwo. Nie są zbyt piękni, 
generale. W wypadku zostali mocno pokiereszowani, trudno 
więc powiedzieć, jak powinni wyglądać. Kiedy drugi umrze, 
zrobimy sekcję. Pułkownik Evenrade myśli, że to już nie 
potrwa długo.
   - Chcę mieć wszystkie informacje, rozumie pan? - warknął 
Tellure. - Nawet hipotezy - rozsądne, zwariowane. Wszystko. 
Jeśli ten mały statek był w naszej atmosferze, to oznacza, 
że w pobliżu znajduje się baza międzygwiezdna albo 
przynajmniej międzyplanetarna. Rozumie pan więc, że muszę 
otrzymać każdą, nawet najdrobniejszą informację!
   Kapitan strzelił obcasami i zasalutował.
   - Tajest!
   Generał odprowadził go wzrokiem do drzwi i pogrążył się w 
myślach.

   ŚCIŚLE TAJNE!
   Od: Pułkownika Evenrade
   Do: Generała Tellure
   W sprawie: Niezidentyfikowanych istot ocalałych w wypadku

   Tom!
   To jest nieoficjalna, sporządzona bez kopii notatka. 
Oddaję moją karierę w twoje ręce. NASA chce wszystko 
utrzymać w tajemnicy, ale ja sądzę, że wojsko powinno o tym 
wiedzieć. Raport będzie niezwykle ostrożny w 
sformułowaniach. Tylko ciebie informuję o faktach.
   Istoty w rozbitym statku nie były ludźmi, ale 
humanoidami, o wzroście około półtora metra. Jeden ważył 
pięćdziesiąt, drugi siedemdziesiąt kilogramów. Jeden z 
osobników był płci męskiej, drugi żeńskiej, system 
reprodukcji analogiczny do naszego. DNA jest identyczne do 
dziesiątej cyfry po przecinku. Samica była w ciąży, 
wczesnej, jeśli trzymać się tej analogii. Uratowałem płód in 
vitro. Żyje.
   Potrzebujemy matki zastępczej do donoszenia ciąży. Jestem 
przekonany, że płód można implantować, jeśli znajdziemy 
matkę o charakterystyce fizycznej w granicach parametrów, 
jakie określiłem w załączonym raporcie.
   Proponuję, by doprowadzić do narodzin tej obcej istoty, 
wychować ją w naszych warunkach i nauczyć się od niej, 
czego tylko będzie można o rasie, do której należy. O tym 
możemy wiedzieć tylko my dwaj oraz kilku techników i 
lekarzy, bez których eksperyment jest niemożliwy. To będzie 
inteligentna istota. Jeśli wydostanie się choć jedno słowo, 
będą na pewno zewnętrzne próby kontrolowania naszego 
postępowania. Nie muszę chyba dodawać, że gdyby coś nie 
wyszło lub, co gorsza, wydało się, to będzie koniec nas obu. 
Tom, ZNAJDŹ MI ZASTĘPCZĄ MATKĘ!

   Generał Tellure przeczytał wiadomość trzykrotnie. 
Przejrzał załączony raport, potem przytknął papier do żaru 
swojego cygara i zamienił go w popiół. Odstawił popielniczkę 
i pieczołowicie zgniótł cygaro, by jasny popiół zamienić w 
pył.
   Obrócił się w swoim fotelu i wysunął szufladę na 
wysokości oczu. Przetrząsnął segregatory i wyjął najgrubszy. 
Uważnie go przestudiował, przeszedł do pokoju komputerowego, 
gdzie wrzucił w terminal komplet danych. Po chwili trzymał w 
ręku wydruk.

   Kapitan Jellicoe przeczytała otrzymane rozkazy. 
Zmarszczka między jej brwiami pogłębiła się. Specjalne 
zadania były chlebem powszednim dla jej utalentowanej grupy, 
ale to wydawało się co najmniej dziwne, a wydruk z komputera 
nie zawierał żadnych dodatkowych wyjaśnień.
   Wyprostowała się i dotknęła przycisku interkomu.
   - Shelley, wyślij gońca po porucznik Ash. Zadanie 
specjalne. Natychmiast.
   Ponownie przeczytała rozkazy. Coś jej podpowiadało, że 
pewnie nigdy nie znajdzie odpowiedzi na swoje pytania...

   Lucilli Ash udało się ukryć przyjemne podniecenie, jakie 
odczuwała. Chociaż lubiła swoją pracę, nie było w niej 
przygód, jakie spodziewała się znaleźć wstępując do wojska. 
Podczas treningu służby zasadniczej, odpowiednim może dla 
otępiałych dzieciaków, nie było miejsca na dreszczyk emocji, 
ale teraz wszystko wskazywało na to, że właśnie zaczyna się 
prawdziwa kariera wojskowa.
   Szybko się spakowała. Udało jej się ukryć swoje 
podekscytowanie przed kierowcą oczekującego samochodu, ale 
kiedy jechali przez tunel, pozwoliła sobie na uśmiech.

   Jej zadowolenie przygasło nieco, kiedy kierowca skręcił w 
stronę wojskowego szpitala. Oni też są skomputeryzowani, 
uspokoiła samą siebie. Ale cóż to za upokorzenie obmyślać 
system zarządzania szpitalem, skoro miała nadzieję na tyle 
więcej! W takim miejscu nie ma wiele szans na przygodę, 
pomyślała wchodząc za kierowcą i swoją walizką do budynku.
   Ku jej zaskoczeniu przywitał ją funkcjonariusz 
Żandarmerii Wojskowej. Eskortował ją do poczekalni i 
postawił przy niej strażników, kiedy siedziała i czekała.
   Po dłuższym czasie wpadła jakaś kobieta z teczką pod 
pachą i spiesznie rzuciła:
   - Porucznik Ash? Dobrze. Podpisz tu... i tu... i tu...
Nie, nie czytaj tego, nie mamy czasu. To rozkazy. Tutaj 
również. Tak. Dziękuję. W porządku. Zaraz ktoś przyjdzie. 
Powodzenia! - i zniknęła.
   Lucilla tępo spojrzała na zamknięte drzwi. Co tu się 
dzieje? Do pracy przy komputerach nie były potrzebne 
zaświadczenie lekarskie. A ostatni formularz nosił nagłówek 
"orzeczenie chirurgiczne".
   Do pokoju wetknął głowę łysy lekarz, znad jego ramienia 
zaglądał policjant.
   - Ash? Wchodzić - wepchnął ją w fotel na kółkach. - No, 
to jedziemy. Podnieś rękę. Tak! - i zanim zdążyła 
zaprotestować zrobił jej jakiś zastrzyk.
   Co-do-diabła-tu-się-dzieje?
   Zapadła w sen. W ciężki sen z ruchem, brzęczeniem, 
szelestami i szmerami w tle. Jasne światło nad głową... a 
potem głębia nieświadomości.

   Lucilla wypłynęła z otchłani wewnętrznego oceanu. Unosząc 
się na powierzchni spróbowała otworzyć oczy. Miała wrażenie, 
że powieki się zacięły.
   - Och - jęknęła. Jej język i usta były zbyt suche i 
zdrętwiałe, by cokolwiek wymówić.
   Poczuła dotyk czyjejś dłoni.
   - ...przechodziłem. Minęło już dość czasu?
   - Trzy dni. Ani śladu krwawienia. Zdaje się, że leki 
utrzymują wszystko w normie. Teraz chyba już można ją 
obudzić. Mam nadzieję, że starczy jej odwagi.
   Umysł Lucilli był już w pełni przebudzony, chociaż ciało 
jeszcze odrętwiałe. Usiłowała odzyskać przytomność, próbując 
wsłuchać się w samą siebie. Coś jej zrobili... coś dziwnego. 
Coś strasznego.
   W końcu otworzyła oczy. Spojrzała w górę na zamglony 
owal, który zamienił się w okrągłą różową fizjonomię 
wieńczącą pulchnego, niskiego człowieka w bieli.
   - Co, na Boga, tu się dzieje? - spróbowała krzyknąć, ale 
słowa, które zdołała wypowiedzieć, były tylko szeptem.
   Mężczyzna nerwowo się uśmiechnął.
   - Zaraz przyjdzie doktor Evenrade. On wszystko pani 
wyjaśni... O, już jest. Doktorze, pacjentka się obudziła. I, 
oczywiście, jest ciekawa, co się stało.
   Różową twarz zastąpiła ziemista i chuda. Wystający 
podbródek otaczały znajome zmarszczki. Lucilla zmrużyła oczy 
i wyrecytowała:
   - Grant Catherwood Evenrade, pułkownik Sił Powietrznych 
Stanów Zjednoczonych. Odkomenderowany do Szpitalnego Zakładu 
Najwyższego Stopnia Utajnienia. Żona Evelyn Underhill 
Evenrade, alkoholiczka, stwarza zagrożenie bezpieczeństwa. 
Czworo dzieci - trzech synów, jedna córka.
   Głowa gwałtownie podskoczyła. Peryferyjne widzenie 
Lucilli zdawało się wracać, nie miała już kłopotów z 
ostrością wzroku.
   - Pamiętam wszystko, co wprowadziłam do komputera, 
doktorze. Pułkowniku. Niewiele osób to robi, czy nawet 
potrafi. Czasami myślę, że sama jestem częścią komputera.
   Spojrzał zaszokowany, jakby ośmieliło się do niego 
przemówić któreś ze zwierząt laboratoryjnych.
   - Chcę wiedzieć, co mi bez mojej zgody zrobiliście.
   - Mamy formularze, na których wyraziła pani zgodę. Może 
nie wszystko zostało załatwione całkowicie legalnie, ale 
sytuacja nagliła...
   Lucilla spróbowała usiąść. Pułkownik podskoczył, żeby 
pomóc jej ponownie się położyć, podtrzymując jej plecy.
   - Żadnych wysiłków i stresów przez co najmniej tydzień. 
Mogłaby pani poronić... - urwał nagle.
   - Mogłabym... poronić? Przecież nie jestem w ciąży! 
Jedyne dziecko z mojego małżeństwa zmarło w wieku 4 miesięcy 
na zapalenie opon mózgowych. Tak samo mój mąż. Nie mam 
żadnego romansu. Nie mogę być w ciąży!
   Wyglądał nieswojo.
   - Właściwie... Zaimplantowaliśmy pani embriona. Była pani 
fizycznie jedyną odpowiednią osobą, jaką mieliśmy pod ręką. 
Przed zabiegiem wszechstronnie panią przetestowaliśmy, na 
reakcje uczuleniowe, zgodność chemiczną, wszystko. Nie było 
żadnych większych przeciwwskazań, że płód się nie przyjmie. 
Umarłby bez matki zastępczej.
   Nie patrzył na nią, wbijał wzrok w okno.
   - Nie mogliśmy użyć osoby cywilnej. Musiał to być ktoś na 
służbie, kto nie zadawałby niepotrzebnych pytań.
   Wzbierała w niej wściekłość.
   - Co mi zaimplantowaliście? - czuła, jak narasta w niej 
straszne podejrzenie.
   Z trudnością się podniosła.
   - Był wypadek. Statek obcych prawdopodobnie wpadł w 
tornado. Namierzył ich radar meteorologiczny i natychmiast 
wysłano ratunek. Było dwóch członków załogi. Jeden nie żył, 
drugi umierał. Nie był... nie był człowiekiem. Rozumie pani?
   Lucilla skinęła głową zachowując zimną krew.
   - Samica była w ciąży. Ocaliliśmy embriona. Dlatego 
potrzebowaliśmy panią.
   - Włożyliście jakiegoś nieludzkiego potwora do mojej 
macicy? - żołądek podszedł jej do gardła.
   - Humanoida - powiedział. - Podobnego pod wieloma 
względami. Kompatybilnego. Całkowicie kompatybilnego. Pani 
jako żołnierz dobrze wie, jaką to nam daje szansę. Możemy 
się wszystkiego o nich dowiedzieć. Nie ma lepszego sposobu 
na stwierdzenie, czym są i co potrafią. To przełom w nauce, 
który daje nam nieprawdopodobną przewagę militarną.
   Wpatrywała się w jego twarz. Naprawdę wierzył, że może z 
równą łatwością przeznaczyć jej ciało na inkubator dla 
jakiegoś pozaziemskiego horroru, jak rozkazać strażnikowi 
stać na baczność albo przekazać wiadomość. Narastała w niej 
furia, ale potrafiła doskonale kontrolować swoje uczucia. 
Nie okazała ani odrobiny gniewu. Na to przyjdzie czas 
później.

   Okazało się, że czasu ma całe mnóstwo. Płód rozwijał się 
o wiele wolniej niż ludzkie dziecko. W odległej placówce 
wywiadu, gdzie ją przeniesiono, męczyła się miesiąc po 
miesiącu.
   Nie było tu nic, co mogłoby ją rozerwać. Umieścili ją na 
farmie okolonej wieloma milami jałowej ziemi, na stoku 
wzgórza gdzieś we wschodnim Colorado. Kiedy tu leciała, 
zapamiętywała rozkład gór i dolin z nadzieją wykorzystania 
tych informacji, gdy tylko nadarzy się sposobność ucieczki. 
Okazja jednak nie nadchodziła.
   Na tym stoku nigdy nie było prawdziwej farmy, co do tego 
nie miała żadnych wątpliwości. Góry były za daleko, by dojść 
do nich na piechotę w jej obecnym stanie, chociaż dorastała 
w otoczeniu bardzo podobnym do tej części Colorado. Nie było 
żadnej drogi prowadzącej stąd na zewnątrz.
   Helikopter, jedyny łącznik ze światem, przywiózł ją tutaj 
razem z pielęgniarką. Podczas podróży ciągle myślała o tym, 
że mąż nauczył ją pilotować helikopter, ale śmigłowiec 
odleciał, gdy tylko pozbył się swojego ładunku.
   Dwóch mężczyzn podających się za kucharza i gospodarza 
było naturalnie obstawą. Nawet w towarzystwie tej trójki 
czuła się samotna. Wyglądali, jakby się bali, w jej 
obecności stawali się nerwowi. Zapewne powiedziano im, że 
jest szpiegiem albo mordercą. W normalnej sytuacji 
spacyfikowałaby nocnych strażników posługując się karate, 
którego armia oczywiście nauczyła ją, i uciekłaby w góry. 
Ale mdłości i opuchlizny męczyły ją i zdawała sobie sprawę, 
że nie jest w formie do takiego stresu. Leki, które 
uniemożliwiały jej organizmowi odrzucenie płodu, rozchwiały 
cały system do tego stopnia, że nie była w stanie nawet 
przejść się wokół piaszczystego podwórka bez zatrzymywania 
się, by zwymiotować.
   Książki po jakimś czasie się oczytały, a telewizja była 
zbyt nierzeczywista, by pomóc. Towarzystwa dotrzymywały jej 
jedynie sny. Były wyraziste, o wiele bardziej fascynujące 
niż wszystko, co mogła sobie przypomnieć. Z tego powodu 
chodziła spać coraz wcześniej, kojąc swoją rosnącą 
niezdarność, chorobę i ciężar.
   Żyła tymi snami, chociaż po przebudzeniu rzadko pamiętała 
cokolwiek prócz poczucia ciepła i lekkości. I, oczywiście, 
dziwnego języka, który czasami wyłaniał się ze snów i 
intrygował ją jeszcze długo po przebudzeniu. Miała wrażenie, 
że język był prawdziwy, chociaż całkowicie obcy.
   Minęło dziewięć miesięcy. Dziesięć. Była wprost 
niewiarygodnie znużona. Zaczęła mieć kłopoty z nerkami, a 
wycieńczenie stało się stanem normalnym.
   To właśnie dzięki nerkom odkryła kolejny spisek, o wiele 
groźniejszy niż operacja. Pewnego dnia zastała w swojej 
łazience wannę lepiącą się od osiadłego brudu. Podreptała na 
dół przez hol do drugiej łazienki. Przy drzwiach siostry 
Kelley zatrzymał ją dźwięk przytłumionych głosów.
   - ...trwa zbyt długo. Nikt nie nosi dziecka przez 
cholerny rok! I nie wydaje się, żeby była niebezpieczna. Nie 
podoba mi się to, Ferguson! - to był głos Garnera.
   - Takie są rozkazy, kapralu. Nie obawiaj się... rób, co 
ci kazali - to był Ferguson, kucharz.
   - Te rozkazy mnie niepokoją - to była Kelley. Była 
zmartwiona. - Czemu mamy... to... zrobić... jeśli poroni? 
Nigdy w życiu nie skrzywdziłam pacjenta. Rozkazy, nawet od 
samego Pana Boga, mnie nie rozgrzeszą!
   Zaskrzypiał fotel. Lucilla z walącym sercem wycofała się 
do swojej brudnej łazienki. Jeśli coś się nie powiedzie, 
mają ją zabić, żeby nie zdradziła. A co się stanie, kiedy 
dziecko się urodzi? Miała ponure przeczucie, że gdy urodzi 
tutaj, na farmie, pielęgniarka i strażnicy zostaną 
zlikwidowani, żeby uchronić tajemnicę.
   Położyła się do łóżka i skuliła na boku. Zdwała sobie 
sprawę, że obstawa miała na sumieniu setki grzechów. Zbyt 
wiele danych wprowadzała do komputera, by się łudzić. 
Oczywiście, że ją zabiją, obojętnie, czy urodzi, czy poroni. 
W szpitalu nietrudno o śmierć.
   Jedna rzecz podtrzymywała ją na duchu. Wyrosła w 
otoczeniu bardzo przypominającym okolice tego domu. Miała 
wrodzony talent do walki. Dzięki temu może jakoś z tego 
wybrnie. Jeśli tylko dopisze jej choć odrobina szczęścia.

   W czerwcowy poranek, pod koniec dwunastego miesiąca, 
Lucilla obudziła się z wrażeniem, że ktoś ją woła. 
Niedługo potem dopadły ją bóle.
   Wstała i wsłuchała się w cichy dom. Potem zeszła do 
kuchni. Wzięła ostry nóż i kłębek sznurka, zabrała też 
krakersy i ser. Zrobiłaby to już dawniej, ale codziennie 
przeszukiwali jej pokój.
   Gdy ponownie znalazła się na górze, przepakowała walizkę, 
wyrzucając przybory toaletowe i koszule nocne, by zmieściły 
się spodnie i bluzka, które miała na sobie, gdy przyjechała. 
Dorzuciła też buty do wspinaczki, w których ćwiczyła. 
Wszystko przykryła elegancką suknią - prezentem od Evenrada. 
W końcu z nożem ukrytym pod szeroką jak namiot sukienką 
zastukała w drzwi siostry Kelley.
   - Myślę, że już się zaczęło. Wezwij śmigłowiec.
   Za drzwiami zaplaskały stopy. Wyjrzała potargana Kelley.
   - Jesteś pewna? - krzyknęła.
   - Mam bóle już co piętnaście minut. To nie jest moje pierwsze 
dziecko. Zanim helikopter doleci tutaj i z powrotem do 
Denver, może być po wszystkim.
   Helikopter przyleciał po pół godzinie. Zamiast wielkiej 
maszyny, jaka ich przywiozła, przybył szybki, dwuosobowy 
śmigłowiec, pilotowany przez łysego dzieciaka. Chociaż 
chłopak nosił mundur i broń, nie był tak odpychający, jak 
mógłby być.
   Nie zniosłaby chyba jakiegoś starego tępego oficera. 
Pilot miał trudności z udźwignięciem jej walizki. Kiedy ją 
jakoś wpakował, z niepokojem spojrzał na brzuch Lucilli.
   - Jest pani pewna, że zdążymy, zanim się urodzi? - 
zapytał wyraźnie zdenerwowany. - Nie możemy zabrać 
pielęgniarki do pomocy. Rozkazy, które dostałem, mówiły 
tylko o pani i o mnie.
   - To nie jest mój pierwszy poród. Wiem, co się dzieje. 
Ale lepiej od razu ruszajmy - odwróciła się i pomachała 
Kelley i dwóm mężczyznom. Stali nieruchomo.
   Podczas podróży w tę stronę między dwoma potężnymi górami 
zauważyła długi grzbiet górski - miejsce wprost stworzone do 
ucieczki, jeśli będzie do niej zdolna. Z jednej strony po 
stoku spływała rzeka. Dalej była pokaźna łacha drzew 
iglastych, ciągnąca się po nierównym terenie na zachód. 
Dobra okolica na kryjówki. Jeśli trafi tam na dół, na pewno 
jej się uda.
   Kiedy śmigłowiec przelatywał nad grzbietem, obróciła się 
w fotelu luzując pasy. Ze względu na jej stan i tak były 
zapięte bardzo luźno i miała pole do manewru. Pilot nie miał 
szans się zorientować, skąd otrzymał cios w potylicę.
   Uspokoiła maszynę, błogosławiąc Marka. W podzięce za 
naukę latania helikopterem nauczyła go obsługi komputera. 
Chwycił ją atak bólu, ale nie poddała się. Była zajęta 
wybieraniem miejsca na lądowisko i sprowadzaniem maszyny na 
dół w burzy piaskowej. Kiedy wylądowała, upewniła się, że 
pilot ciągle jest nieprzytomny. Nie potrafiłaby go zabić, 
gdyby na nią patrzył.
   I tak nie było łatwo. W końcu wyciągnęła swoją walizkę z 
przegródki za siedzeniami i położyła w bezpieczne miejsce. 
Długi, solidny knot ze skradzionego sznurka powędrował do 
baku z paliwem. Zapaliła koniec lontu i ukryła się za 
walizką pod osłoną obrośniętego krzewami osypiska skalnego.
   Śmigłowiec wyleciał w powietrze z głośnym bum, po którym w 
niebo strzelił słup ognia. Osypał ją deszcz odłamków. Przez 
chwilę miała wyrzuty sumienia, dopóki sobie nie uzmysłowiła, 
że pilot bez wątpienia otrzymał rozkaz, żeby ją zabić, gdyby 
dziecko urodziło się w drodze do szpitala.
   Później była już zbyt zajęta, żeby czuć winę. Rozpoczął 
się poród. Była niezmiernie szczęśliwa, że przed urodzeniem 
ich syna ona i Mark przeszli szkołę rodzenia. Wiedziała, co 
robić i zrobiła to bez większych trudności. Poszło jak z 
płatka.
   Wiele ją kosztowało spojrzenie na wilgotnego, 
zakrwawionego noworodka. Mógł okazać się potworem, którego 
trzeba by udusić, a to byłoby zdecydowanie za dużo na jeden 
dzień. Ale miał kształt ludzkiego dziecka i to pomogło. 
Wytarła go do sucha używając ręcznika z walizki i natarła 
kremem do rąk. Skóra była gładka, o mahoniowym odcieniu, a 
dłonie miały po trzy palce z przeciwstawnym kciukiem. Stopy 
mocne, bez palców, bardzo giętkie, o wysokim podbiciu. Poza 
tym było to ciało normalnego noworodka płci męskiej.
   Poza głową. Z małej czaszki sterczały spiczaste 
czarne wąsy. Głowa była wysoko sklepiona, broda mała i ostro 
zakończona. Nos nie dzielił policzków na dwie części, 
tworzył tylko wąską szczelinę między brwiami a kośćmi 
policzkowymi, a nozdrza wybrzuszały się nad okrągłymi, 
podobnymi do ssawek ustami.
   Choć dość dziwny, nie był odpychający. Po prostu inny. 
Jego oczy otworzyły się i studiowały ją, skoncentrowane i 
świadome w sposób, jaki wydawał się niemożliwy u tak młodego 
osobnika. Oczy bez tęczówek, gałka oczna o maleńkiej źrenicy 
miała odcień wypolerowanego ołowiu.
   Lucilla nagle poczuła silne wspomnienie swoich snów... 
był w nich zielony ocean, olbrzymie połacie pustyni, małe 
żółte słońce i kilka księżyców. Czyżby śniła odziedziczone 
wspomnienia ojczystego domu rosnącego w niej dziecka? Czy 
porozumiewało się z nią przez te długie miesiące, 
wiedząc, że urodzi się z obcego łona, z kogoś obcego dla 
swojego gatunku?
   Co za nonsens! Nie miał jeszcze nawet trzydziestu minut. 
Popuściła wodze fantazji, ale teraz musi uciekać, nawet 
jeśli jej organizm gwałtownie przeciw temu protestował.  
   Wzmocniła się najlepiej jak mogła zapasami wyniesionymi z 
domu. Tego dnia nie zdążyli jej podać środków 
uspokajających, więc czuła się rześka i przytomna. Ciało 
wprawdzie było obolałe i zmęczone, ale wydawało jej się, że 
podoła.
   Ukryła walizkę za kaskadą luźnych skał, wzięła dziecko i 
ruszyła w stronę stoku, po którym płynęła rzeka. Miała 
nadzieję, że jeśli ktoś pojawi się w poszukiwaniu śmigłowca, 
pomyśli, że zginęła w wypadku. Krzywiąc się z bólu zatarła 
ślady porodu.
   Znajomy ciężar na ręku i ciepło noworodka przypominał jej 
własnego małego Marka. Tak krótkie życie, a pozostawiło po sobie 
tak wielką pustkę! Ta maleńka istota była nowa i nietknięta, 
podobnie jak jej własna. Zasłużył na szansę istnienia, 
czymkolwiek miałby być. Nie odda go tym ludziom, których 
ambicje przewyższały człowieczeństwo.
   - Uda nam się, Mark - powiedziała, unosząc dziecko na 
ramieniu i mocniej przyciskając do siebie. Zastanawiała się, 
czy ludzki pokarm będzie się nadawał... to byłby prawdziwy 
problem. Między dwoma gatunkami mogły istnieć zdecydowane 
różnice w żywieniu.
   Wszystko ją bolało, stopy ciążyły jak ołów, kiedy 
przekraczała grań i spoglądała na dolinę, którą płynęła 
rzeka. W dół prowadziła wydeptana przez jelenie dróżka. Szła 
nią, dopóki zasłaniały ją skały. Potem położyła się i 
spojrzała w dół.
   Czekał tam statek osiadły na płaszczyźnie na brzegu 
rzeki. Nie był podobny do niczego, co kiedykolwiek widziała, 
stał na trzech wiotkich nogach dźwigając pajęczy korpus. Z 
widocznej strony wpatrywał się w nią iluminator.
   W cieniu statku stał smukły Obcy o ludzkiej sylwetce, 
średniego wzrostu. Podniosła się i zeszła do niego. Dziecko 
wierciło się w jej objęciach, jakby wiedziało, co się 
dzieje. Kiedy istota wyszła z cienia, Lucilla przez długą 
chwilę się jej przypatrywała. Ciemnobrązowa cera, sterczące 
włosy - to był na pewno ten sam gatunek, co dziecko.
   - Możesz polecieć z nami - powiedział.
   Nie mówił po angielsku, ale go rozumiała. To był ten sam 
język, który słyszała w swoich snach.
   - Nauczył mnie z łona? - spytała. Ku swemu zdumieniu 
użyła tego samego języka.
   - Nie on. My. Gdzie jest jeden z nas, są wszyscy. 
Jesteśmy jednością, nie tak jak wy, ludzie, odseparowani od 
siebie, bojący się siebie nawzajem. Poczuliśmy, że cząstka 
nas umarła i poczuliśmy też, że on żyje dalej. Czekaliśmy, 
żeby go zobaczyć i poprzez niego poczuliśmy ciebie. Chociaż 
przedstawiciele twojego gatunku noszą w sobie gniew, ty 
potrafisz również kochać. Teraz go zabierzemy, bo jest nami. 
A my jesteśmy nim. Dziękujemy, że go dla nas ocaliłaś.  
   Uścisnęła noworodka, czując, jak się do niej tuli. Czuła 
przy sobie jego wilgoć i ciepło. Po raz ostatni. Przeniosła 
jego ciężar w inne ręce.
   - Dziękuję, że mi go pożyczyliście. Pozwolił mi 
przypomnieć sobie czasy, kiedy nie zawsze czułam gniew - 
spojrzała w wielkie stalowe oczy. - Nie kontaktujcie się tu 
z nikim. Nie zdajemy sobie sprawy z tego, że jesteśmy 
nikczemni. Większość z nas jest bezmyślna, a pomimo to 
często jest gruboskórna, głupia, nieczuła. Nie można nam 
ufać. Jeśli coś takiego zrobili mnie, jednej ze swojego 
gatunku, możecie sobie wyobrazić, co mogą zrobić komuś tak 
innemu jak wy.
   Oczy patrzyły chyba ze smutkiem.
   - Wiemy. Nie podchodzimy. Tylko obserwujemy. Jest wiele 
światów podobnych do tego i w ciągu wieków odkryliśmy inne 
systemy. Prowadzimy badania i powracamy do naszych światów, 
żeby pokazać naszemu gatunkowi cuda i niebezpieczeństwa.
   Poczuła przypływ radości.
   - Straszycie złym przykładem? - zapytała po angielsku. 
Nie zrozumiał.
   Dotknęła rączki dziecka.
   - Zatroszczcie się o niego. Nie mogę iść z wami, bo nie 
jestem aż tak wściekła na mój gatunek - pomyślała o 
wszystkich tych tajemnicach w jej pamięci, o danych, które 
przez jej palce przechodziły do komputerów. Może są godni 
zaufania, ale nie ryzykowałaby dla nich zdrady swojego 
gatunku.
   Szpiczasta głowa skinęła.
   - Nadlatuje statek. Muszę iść.
   - Ukryję się - powiedziała Lucilla. Wiedziała, że uda jej 
się przeżyć całkiem długo, ze swoim zdrowiem wychowanej w 
górach dziewczyny i zawartością walizki. Kiedy ponownie 
poczuje się silna, może powróci do swoich.
   Gdy istoty wchodziły na pokład, rozległ się delikatny 
dźwięk. Statek nagle rozświetlił się, jakby zbierał energię, 
i wystrzelił w górę z wąwozu, niknął z pola widzenia. 
Usłyszała z oddali warkot śmigłowca i ukryła się pod nawisem 
skalnym. Czyżby generał przyjechał obejrzeć koniec swoich 
marzeń?
   Usiadła na skale, rozluźniając obolałe ciało. Niech sobie 
popatrzą. Niech opowiadają kłamstwa o niej reszcie ludzi. Za 
jakiś czas ona sama powie prawdę tym wszystkim, którym nie 
jest obojętne, że żyje.
   Kiedy wyleczy swoje ciało i duszę, wróci rozliczyć się z 
tymi, którzy wykorzystali ją dla własnych celów. Wiedziała, 
jak się za to zabrać i do kogo się zwrócić o pomoc.
   Uśmiechnęła się z zawziętością, kiedy usłyszała 
śmigłowiec lądujący obok rozbitego helikoptera. Jeśli 
generał czuje się teraz nieszczęśliwy, to nic w porównaniu z 
tym, co miało nastąpić. Kiedy nadejdzie czas, rozliczy się z 
nim, tak samo jak z pułkownikiem Evenradem.
   Teraz będzie odpoczywać i słuchać. Teraz będzie zbierać 
siły i...  czekać.
                                Przełożyła Joanna Czaplińska

                        ARDATH MAYHAR
   Rocznik 1930. Autorka westernów, powieści historycznych i 
poezji. W SF debiutowała opowiadaniem "The Cat with Sopphire 
Eyes" (1973) i powieścią "How the Gods Wove in Kyrannon" 
(1973).
   Jej pisarstwo ma w sobie dużą intensywność, w krótkich 
formach potrafi zawrzeć tyle treści, ile innym autorom 
wystarcza na całą powieść.
   Czytelnicy "NF" znają ją już z opowiadań "Kameleon" ("NF" 
12/92) oraz "Mały palec lewej ręki" ("NF" 3/94).
                                                    D.M.
