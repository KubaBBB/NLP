Ilia Warszawski
Widziadła
(ze zbioru: Stało się jutro)
przełożył z rosyjskiego Michał Siwiec
-----------------------------------------

Przyszedłszy do domu zdjął buty, ubranie, bieliznę i wrzucił je do pojemnika utylizatora.
Procedura ta za każdym razem wywoływała u niego jakieś nieprzyjemne uczucie. Dziwne przywiązanie do rzeczy. 
Szczególnie szkoda mu było rozstawać się z butami. Cierpiał na płaskostopie i nawet buty ortopedyczne stawały się wygodne dopiero pod wieczór, kiedy trzeba je było wyrzucić. Niestety, punkt pierwszy przepisów sanitarnych nakazywał codzienną wymianę odzieży. Wziąwszy prysznic ubrał się w świeżą pidżamę: stara wraz z ręcznikiem powędrowała także do utylizatora.
Przez kilka minut stał niezdecydowany przed aparaturą sztucznego klimatu. Potem, ustawiwszy dźwigienkę na napisie "brzeg morza", położył się do łóżka. Śmiertelnie chciało mu się spać, ale wiedział, że ta noc, podobnie jak poprzednia, upłynie bezsennie. Wystarczyło, by zamknął oczy, i już wszystko to, co usiłował stłumić w sobie za dnia, brało we władanie jego myśli. Musiał jednak usnąć, bowiem kiedy ponownie otworzył oczy, wskazówka na świecącym cyferblacie wskazywała trzecią. Nie mógł dłużej czekać. Z ciężko bijącym sercem podszedł do pulpitu i nacisnął guzik wezwania. Obraz dziewczyny, który pojawił się w przestrzeni ogniskowej, uśmiechnął się do niego jak do starego znajomego.
- Słucham.
- Odzież na dziś! - powiedział ochrypłym głosem.
- Mikroklimat numer dwadzieścia sześć. Odzież osiem lub dwanaście.
- Nie można by czegoś lżejszego?
- Odzież roboczą?
- Tak.
- O której godzinie wychodzi pan z domu?
- Zaraz.
- Dam panu kombinezon i sweter. Na ulicy jest jeszcze chłodno. O dziesiątej będzie pan mógł wrzucić sweter do najbliższego utylizatora.
- Dobrze.
Otworzył drzwiczki kontenera i wziął pakiet z odzieżą.
- Co życzy pan sobie na śniadanie? Teraz - pomyślał - właśnie teraz!
- Dlaczego pan milczy?
- Kocham panią.
- Nie zrozumiałam, co pan kocha. Dania na zamówienie wydawane są od siódmej rano. W nocy mogę zaproponować panu tylko to, co jest w programie.
- Kocham panią!
Postąpił krok do przodu, ale zamiast białego skrawka szyi; z kasztanowymi lokami jego usta napotkały pustkę wypełnioną gorzkawym zapachem perfum. Na pulpicie zapalił się czerwony sygnał. Metodycznie poszczekując automat odliczał sekundy.
- Czas minął! Proszę powtórzyć wezwanie po upływie pięciu minut.
I obraz zniknął.
Jeszcze raz wciągnął zapach jej perfum i zaczął się ubierać.
Szedł nieskończenie pustym chodnikiem wzdłuż budynków z ciemnymi oknami.
Latarnie zapalające się, gdy tylko się zbliżał, gasły natychmiast, kiedy tylko je minął. Niewielka, jasno oświetlona przestrzeń w przedzie, a dalej - tajemniczy
półmrok.
Podszedł do ciemnej witryny, która eksplodowała jasnym światłem, kiedy przeciął infraczerwony promień padający na fotokomórkę. 
- Życzy pan sobie czegoś? 
- Nie... to znaczy... w ogóle tak. 
- Proszę wejść! 
Wszedł na drugie piętro. Obraz jasnowłosej ekspedientki uśmiechnął się do niego na przywitanie. 
- Potrzebuje pan prezentu?
- Tak. 
- Dla kobiety? 
- Tak.
- Kosmetyki? Kwiaty?
- Nie, perfumy....
- A jakie perfumy ona lubi?
- Nie wiem. Zapomniałem nazwę.
- To nie problem, znajdziemy w katalogu. Proszę usiąść! Nigdy nie podejrzewał, że na świecie istnieje takie bogactwo zapachów. Żaden z nich nie był jednak tym, którego szukał.
- Wybrał pan?
- Nie.
- Zaraz zmienię taśmę.
Znów nie to. Od mocnych zapachów zakręciło mu się w głowie.
- O, te.
- Pańska dama ma doskonały gust. To fragmenty uwertury dwunastej symfonii zapachów. Jeden flakon?
- Tak.
Taśma transportera wyniosła z mroku szkatułkę i zatrzymała się. Otworzył buteleczkę i wylał na dłoń kilka kropel bursztynowego płynu.
- Dziękuję! Do widzenia!
- Nie wziął pan flakonu.
- Dziękuję, rozmyśliłem się.
Stał przy siatce oddzielającej chodnik od autostrady z rękami przyciśniętymi do twarzy i wdychał gorzki, cierpki zapach perfum. Miejsce, gdzie się znajdował, opasywała maleńka wysepka światła. 
Po autostradzie mknęły samochody, ciemne i szybkie. 
Zrobił kilka kroków wzdłuż siatki. Plama światła sunęła za nim. Ponownie spróbował jej umknąć i znów go doścignęła. Pobiegł. Plama przesuwała się wraz z nim. Miał wrażenie, że kiedy znajdzie się tam, w ciemnościach, zmora nie dająca
mu spać po nocach skończy się wreszcie.
Przerzuciwszy nogi przez siatkę, zeskoczył na szosę.
Ryk syreny. Zgrzyt hamulców. Nocne niebo rozświetlił ogromny transparent: "Uwaga! Człowiek na drodze!"
Olbrzymi obraz twarzy z gniewnie zaciśniętymi ustami błyskawicznie najeżdżał na samotną figurkę w kombinezonie.
- Natychmiast do tyłu!
- Dobrze.
Teraz oprócz latarń, zapalających się, gdy się zbliżał, co sto metrów zapalały się i gasły fioletowe sygnały Służby Obserwacyjnej.
Przy skrzyżowaniu w siatce było przejście. Mimo woli odskoczył, kiedy tuż przed jego nosem zatrzasnęły się drzwiczki.
- Samochód zamówiony. Proszę czekać.
- Nie trzeba. Ja nie mam... nie mam dokąd jechać.
- Zamówienie wycofane. Proszę wyjść z pola widzenia fotokomórki.
Dopiero teraz przypomniał sobie, że od dwóch dni nic nie jadł. W kabinie automatu przywitał go znajomy obraz tłuściocha w białej kucharskiej czapce.
- Mogę zaproponować tylko omlet, kawę i placek z jabłkami. Śniadania wydaje się od siódmej rano. 
Wyciągnął rękę w stronę pulpitu i nagle odechciało mu się jeść. Zaraz naciśnie guzik i powtórzy się wszystko to, co było już tysiąc razy. Najpierw w automacie coś szczęknie, potem zakręcą się niezliczone kółka i na ladzie pojawi się zamówione danie. W chwilę później padnie nieodmienne "smacznego", obraz zniknie i będzie trzeba jeść w samotności.
- Dobrze. Wezmę kawę. 
Zamiast nacisnąć guzik, odgiął tarczę lady i wziął dymiącą filiżankę.
Sygnał awarii. Automat wyłączył się z sieci.
Nieoczekiwanie kabina wypełniła się fioletowym światłem Służby Obserwacyjnej. Miał teraz przed sobą surową twarz człowieka w białym kitlu.
- Kim pan jest?
- Salwator. 
- To mi nic nie mówi. Pański indeks?
- Iks em dwadzieścia sześć czterdzieści osiem przecinek trzysta osiemdziesiąt dwa.
- Zaraz sprawdzę. Poeta?
- Tak.
- Sto czterdziesta druga ulica, dom dwieście pięćdziesiąt dwa, mieszkanie siedemset trzy?
- Tak.
- Jest pan na wizycie u psychiatry. Niech pan się stara odpowiadać na wszystkie pytania. Dlaczego pan nie śpi?
- Nie mogę. Cierpię na bezsenność.
- Od dawna?
- Od dawna.
- Od ilu nocy?
- N-n-nie pamiętam.
- Męczy coś pana?
- Tak.
- Co?
- Jestem zakochany.
- A ona nie odwzajemnia tego uczucia?
- Ona... nie może... to... obraz...
- Jaki obraz?
- Ten, który mam u siebie w domu, na pulpicie obsługi.
- Zaraz, minutkę! Tak! Biorzeźbiarz Kowalski, druga nagroda Akademii Sztuk Pięknych, oryginał nieznany. Chyba pan rozumie, że nie można kochać obrazu, który nawet nie posiada oryginału?
- Rozumiem.
- No i co?
- Kocham.
- Jest pan żonaty?
- Nie.
- Dlaczego? Jakieś odchylenia od normy?
- Nie... na pewno nie... Po prostu... kocham ją.
- Polecę stacji obsługi, by zmieniła pański obraz.
- Proszę, tylko nie to!
- Dlaczego wyszedł pan na szosę? 
- Pragnąłem ciemności. Chciałem popatrzeć na gwiazdy.
- Czemu uszkodził pan automat?
- Trudno o tym z panem mówić. Przecież pan także jest i maszyną... 
- Chce pan rozmawiać z żywym lekarzem? 
- Tak... tak chyba byłoby lepiej. 
- Dopóki nie zostanie postawiona diagnoza, to niemożliwe. A więc, dlaczego uszkodził pan automat?
- Nie lubię automatów... mam wrażenie, że zależność od nich uwłacza mojej godności.
- Rozumiem. Pojedzie pan do szpitala.
- Nie chcę.
- Dlaczego?
- Tam też są automaty i te... widziadła.
- Kogo ma pan na myśli?
- No te... obrazy.
- Umieścimy pana na oddziale ukrytej obsługi.
- Wszystko jedno... nie mogę bez niej. 
- Bez obrazu?
- Tak.
- Ale przecież ten obraz to także część automatu.
- Wiem.
- Dobrze. Niech pan jedzie do domu. Przez kilka dni będzie pan pod obserwacją. Do czasu wydania diagnozy. Wzywam panu samochód.
- Nie trzeba. Pójdę na piechotę, tylko...
- Niech pan kończy. Ma pan jakieś życzenie, które boi się pan wypowiedzieć, czy tak?
- Tak.
- Proszę mówić.
- Chcę, żeby zostawiono mnie w spokoju. Niech lepiej będzie tak, jak jest. Przecież ja... także... jestem automatem, tylko że wyższej klasy, egzemplarzem próbnym wypuszczonym przez firmę "General Bionic".

