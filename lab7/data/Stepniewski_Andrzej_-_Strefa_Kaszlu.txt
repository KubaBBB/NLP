Autor: Andrzej Stępniewski
Tytul: Strefa Kaszlu

Z "NF" 4/97

   Pełzałem sobie szlakiem nocnym, a tu zsunęło się do mnie 
trzech łysoli.
   - Już nie żyjesz, brudasie! - mówią.
   Jak wyciągnąłem kaburę, to im zmiękła rura. Nie 
wiedzieli, że gazowiec, myśleli, że na ostre. I jak nie 
zaczną uciekać. Myślałem, że im nogi z dupy powypadają. 
Zataczałem się ze śmiechu i strzelałem im po tyłkach, aż 
dokręcali gałki do oporu. Jeden o mało nie zgubił miednicy. 
A tu następnego dnia biorę gazetę i czytam w nekrologach: 
"Punk is dead". To po to przez tyle lat zwalczam tych 
bezmózgich nazioli, działam w Międzystrefówce 
Anarchistycznej, gdzie od roku nie udało się nic 
zorganizować, bo każdy ma lepszy pomysł, wyglądam tak, że 
jak spojrzę w lustro, to sam się siebie boję, robię z siebie 
pośmiewisko, chodzę na te cholerne, idiotyczne koncerty, 
choć muzyka już mnie wcale nie jara, żrę te wstrętne, 
wegetariańskie potrawy, od których rzygać mi się chce, piję 
obrzydliwe alpagi, mieszkam w śmierdzącym, brudnym skłocie, 
gdzie od pół roku umyć się nawet nie można - po to tyle 
cierpień i wyrzeczeń, żeby przeczytać teraz w gazecie 
oficjalne ogłoszenie o śmierci punka?! Cholera mnie wzięła, 
że nie wiem, a że byłem na kacu, to rozumiecie, rozdmuchanie 
szczerbatki urynalnej było najłagodniejszą reakcją, na jaką 
było mnie stać. Parę lat wcześnie wysadziłbym w powietrze 
jakiś pełzak, ale wtedy byłem spokojniejszy.
   Jak mnie już zwinęli za tę demolkę, spotkałem w areszcie 
Rumburaka, który zrobił skok na bank i właśnie go 
doprowadzali. Coś mu się popieprzyło i zamiast na normalny, 
zrobił skok na bank spermy. Zawsze mówiłem, żeby nie 
pracował na haju, bo z tego wynikają same nieporozumienia. 
Rumburak, jak zobaczył nekrolog, też się wkurzył. Żeby się 
uspokoić, zarzuciliśmy po działce białoruskiego proszku na 
porost owłosienia łonowego u ciężarnych szympansic. To, co 
ten proszek ze mną porobił, stało się legendarnym początkiem 
tej pokręconej historii. Kiedy Rumburak, mój stary kompan, 
nonkonformistyczny prowokator wielu bezsensownych ekscesów, 
chodził po ścianach naszej zasmarkanej celi z okrągłym 
otworem wentylacyjnym na suficie i drugim okrągłym otworem w 
podłodze, który klawisze uczenie nazwali otworem sanitarnym; 
kiedy z judasza chytrze nas podglądało oko przerażonego 
sanitariusza, który bał się wejść do celi, aby nas poddać 
przepisowemu odtruciu, a pluskwy pod materacem zdychały w 
paskudnych boleściach po wypiciu mojej narkomańskiej krwi - 
kiedy działy się te wszystkie rzeczy, ja przebywałem w 
świecie zgoła odmiennym, w którym to po raz pierwszy 
ujrzałem ją. Możecie myśleć, że była bogiem, duchem, dobrą 
wróżką, aniołem, szatanem, demonem, pierwszym słowem, 
przez które wszystko się stało. Albo - że jej w ogóle nie 
było. Myślcie, co chcecie, ja wiem, że była tym wszystkim i 
jeszcze wieloma innymi rzeczami, a imię jej Angelika. To, co 
mi powiedziała ta niebiańska istota, zmieniło całe moje 
życie i wkręciło mnie w tryby tej maszyny zwanej 
przeznaczeniem i cokolwiek bym zrobił, wydarzyć musiało się 
to, co się wydarzyło. Nie mnie oceniać, czy źle, czy dobrze 
się stało.  

   Pierwszy krzyż celtycki powiesiłem w celi. Zauważyłem go 
następnego dnia rano. Że nie miałem markera, szubienicę dla 
tego faszystowskiego symbolu wyryć musiałem łyżką. Powiesić 
tych krzyży miałem jeszcze wiele, zgodnie z tym, co mówiła 
Angelika, czyli Dyskordia, Bogini Chaosu. Każdy znak ma 
swoje pole energetyczne. Swastyki, krzyże celtyckie i 
wszystkie te faszystowskie symbole wytwarzają pole, możecie 
się domyślić jakie. W każdym razie ma to związek z 
nekrologiem. Śmiercionośne promieniowanie jonizujące alfa-3 
o długości 6.66 nanometra w górnych pasmach skali Totenheima 
Graetza Jungera Juniora wytwarzane przez te nazistowskie 
symbole ma bardzo silne oddziaływanie faszyzujące na sferę 
zjawisk mentalnych. To ono zabiło ruch punk. Stąd nekrolog. 
Ciekawe, że powieszone na szubienicy symbole wytwarzają 
promieniowanie mentalnie odwrotne. I tak wisząca swastyka 
wytwarza promieniowanie anarchizujące do trzech decymobili w 
skali Totenheima Graetza Jungera (w zależności od wielkości 
swastyki), ale wisząca anarchia albo pacyfa wytwarza 
promieniowanie faszyzujące o podobnej sile. Ponieważ dwie 
negacje się znoszą, zatem jeśli wiszącą na szubienicy 
anarchię powiesić na szubienicy raz jeszcze, będzie ona 
wytwarzać promieniowanie anarchizujące. Podobnie się stanie 
ze swastyką czy krzyżem celtyckim.
   O tym wszystkim mówiła świetlista postać imieniem 
Angelika, która była też Dyskordią albo Eris, czyli Boginią 
Chaosu. Uczyniła mnie ona mesjaszem punka, dzięki któremu 
zjawisko to miało zmartwychwstać. Ale moja misja miała 
polegać nie tylko na wieszaniu. Druga jej część, nie wiem, 
czy nie była znacznie trudniejsza. Bo czym jest powieszenie 
wszystkich swastyk w całym mieście w porównaniu do utraty 
dziewictwa przez kogoś, kto swoim wyglądem i zachowaniem 
skutecznie odstrasza wszystkie dziewczyny, nawet najbrzydsze 
i najgłupsze. Tak. W wieku trzydziestu lat byłem 
prawiczkiem. Kompleks mój z tym związany był tak wielki i 
rozległy, że pochłaniał większą część mojej świadomości. 
Mogło się więc zdarzyć, że moja świadomość uwolniona od tego 
kompleksu zmieni się do tego stopnia, że stanę się zupełnie 
innym człowiekiem. I o to właśnie chodziło Dyskordii, 
Angelice, czy jak ją jeszcze zwać. Moja świadomość miała się 
zmienić i to w szczególny sposób. Miałem przecież zostać 
mesjaszem, przez mnie miało się odrodzić Boże Królestwo 
Chaosu - ruch punk.
   Następnego dnia mnie wypuścili. Pożegnałem Rumburaka, 
któremu szykowali dłuższy wyrok, uściskałem go serdecznie i 
wyszedłem na wolność zbawiać świat. Powiesiłem osiem krzyży 
celtyckich i pięć swastyk i od razu poczułem wzrost 
promieniowania anarchizującego. Nawet zwykli przechodnie 
zaczęli się zachowywać trochę bardziej swawolnie. Niektórzy 
rozkręcali nonszalancko gałki na ful w swoich miednicach, 
inni zsuwali się zygzakami i wesoło robili kółeczka.  
   Pierwszą osobą, jaką spotkałem na wolności, był 
Kukurużnik. Jak zwykle pijany, jak zwykle zaczepiał 
staruszki. Podszedłem do niego i jak prawdziwy mesjasz 
położyłem mu rękę na czole. Odwrócił się od 
rozhisteryzowanej starszej pani, którą doprowadził już chyba 
do obłędu i spojrzał mi w oczy. To krótkie spotkanie 
spojrzeń przeniknięte było duchem Dyskordii i nie trzeba 
było żadnych słów. Chwilę później rzucił się na kolana.
   - Nie jestem godzien, Panie! Nie jestem godzien! - 
krzyczał całując mi stopy.
   - Czyś ty już do końca zwariował? - spytałem.
   - Ach, to ty, Kruszon... - zmieszał się Kukurużnik.
   Jednak jestem mesjaszem - pomyślałem. Skoro Kukurużnik 
tak zareagował. Przecież nie powiedziałem ani słowa. Ale 
jeszcze nie powinienem zaczynać działalności publicznej. 
Jeszcze nie jestem gotów. Póki moja świadomość wygląda tak, 
jak wygląda, póki ten paskudny kompleks pochłania większość 
mojej energii psychicznej, póki jestem dziewicą. Muszę się 
zbrukać brudem seksu, musi być to przeżycie tak silne, aby 
całkowicie mnie odmieniło.

   Przez najbliższe dwa dni szlajałem się po mieście 
sprajując po murach szubienice dla swastyk i rozglądając się 
za kandydatką do mojej inicjacji seksualnej. Tu i ówdzie 
spotykałem znajomych, ale żaden z nich nie zareagował tak, 
jak Kukurużnik. Jedynie Stary Kruk, Indianin, był trochę 
dziwny. Nie odezwał się ani słowem i tylko patrzył z 
błyskiem w oczach. Myślę, że wiedział o mojej misji. 
Indianie wyczuwają takie rzeczy. Chyba powołam go na 
apostoła w imię Dyskordii, Eris, Angeliki.
   Gdy następnej nocy pełzałem szlakiem nocnym w Strefie 
Kaszlu, ujrzałem tę, której będzie dane. Co prawda, 
Kukurużnik zawsze mówił, żebym się trzymał z daleka od 
dziewczyn ze Strefy Kaszlu, bo to czarownice, ale ja nie 
wierzę w zabobony. To ona będzie moją pierwszą. Wszystkie 
dziewczyny ze Strefy Kaszlu są piękne, ale ta była 
szczególna. Zakaszlała do mnie na odczep się, gdy spytałem o 
jej imię. Nie mówiłem, że jestem mesjaszem, bo by pomyślała, 
że zwariowałem. Wiem tylko, że jest ze Strefy Kaszlu i że 
spływa codziennie wzdłuż ósmej pełzaczki ściekowej w Alei 
Kaszlących Kuzynów. Przekażę te informacje firmie 
kontrolingowej i ona to zrobi za mnie. Tylko najpierw muszę 
skołować kasę. Chyba wezmę się za pryszczaki. To najlepszy 
interes dla takiego luja jak ja.
   Z pryszczakami sprawa wcale nie była prosta, jakby się 
mogło wydawać. Po ósmym zgonie za radą Kukurużnika do paszy 
zacząłem dodawać włosie piżmowca rurowego. Dopiero to 
pomogło. Teraz, gdy je wystawiałem na światło, dostawały 
naprawdę kociego rozumu i interes zaczął się powoli 
rozkręcać. Czas dzieliłem między pracę a wieszanie. 
Przywiązałem się do tych moich pryszczaków i aż przykro 
było mi patrzeć, jak egzekwują w kanałach rurowych. Niejeden 
pryszczak stracił oko wydzierając portfel pijanemu 
yuppie'szonowi szukającemu tanich kobiet w mniej bezpiecznych 
pełzaczkach nocnych. Niektórym odpadały ogony, gdy wisiały 
na kratach studzienek nad głowami dealerów z Drug Canal, aby 
zwinąć jakiś banknot podczas transakcji. Wszystkie wyławiały 
w sumie coraz więcej pieniędzy i już wkrótce mogłem pójść do 
firmy kontrolingowej.
   Gdy zsuwałem się w jej kierunku, ujrzałem Indianina, 
Starego Kruka. Zachowywał się dość dziwnie, bo w biały dzień 
pełzał szlakiem nocnym w tę i we w tę bez umiaru. Gdy 
zobaczył, jak się zsuwam, zamarł. Przykręcił nieco gałki i z 
wolna uniósł się z kanału pełzaczkowatego. Tego dnia miał 
bardzo rozbudowaną miednicę. Zsunął się na niej w moim 
kierunku i wykrzyknął:
   - Sieg Heil, Dyskordia! Heil Eris! Gdzie się zsuwasz, 
stary druhu, Kruszonie, mesjaszu punka?
   A jednak wyczuł moją misję - pomyślałem. Indianie bardzo 
wiele rzeczy wyczuwają.
   - Zostań mym apostołem - powiedziałem do niego bez 
ogródek. Najzwyczajniej się zgodził.
   - Wiesz, co robić? - spytałem.
   Kiwnął głową w odpowiedzi i posunął wieszać swastyki.

   W firmie kontrolingowej wytłumaczyli mi wszystko jak 
jakiemu idiocie.
   - Jak pan wie, wszystko to jest nielegalne - zaczął 
ważniak. Kiwnąłem głową. Pryszczaki też są nielegalne, więc 
łamiemy prawo dalej. W gruncie rzeczy całe moje życie jest 
nielegalne.
   - Dysponujemy najlepszymi amantami w mieście - mówił szef 
kontroli. - Amant dzięki kombinezonowi virtual reality 
przejmuje kontrolę nad pańskim ciałem. Wsadzamy panu w 
standardowe gniazdko centronics, z tyłu czaszki odbiornik i 
tracisz pan kontrolę nad tym, co robisz. Ruch amanta staje 
się pańskim ruchem, jego słowo pańskim słowem. Przekazywane 
jest wszystko, nawet mimika. Koleś steruje panem jak 
postacią w grze komputerowej za pomocą joysticka. Rozumiesz 
pan? Hardware w pańskiej czaszce przekazuje amantowi obraz z 
nerwu wzrokowego, wrażenia czuciowe z mapy ciała w mózgu i 
tak dalej. Natomiast sygnał z tego odbiornika, co se go pan 
wsadzisz w gniazdko, przechodzi przez sprzęcior w pana 
głowie i stymuluje mózg w ten sposób, że robisz pan wszystko 
to, co gościu w kombinezonie virtual.
   - Czyli Amant.
   - Dokładnie. Cały kontroling jest realizowany w czasie 
rzeczywistym i potrzeba do tego cholernie szybkiego sprzętu. 
Dlatego musisz pan tyle bulić. Ale teraz nie będziesz się 
pan jąkał przy dziewczynie jak przygłup. Firmowy amant 
okręci panu małolatę wokół palca. W sytuacji intymnej 
wracasz pan do siebie, ale możesz pan słuchać rad amanta, 
chyba że będziesz pan na tyle pewny siebie, że wyłączysz pan 
odbiornik - wymądrzał się palant. Potem zrobili mi 
standardowe badania mózgu, wybebeszyli całą psychikę, żeby 
amant miał moje dane i nie odbiegał zbytnio od mojego 
sposobu bycia. To dziwne, ale nie odkryli, że jestem 
mesjaszem. Później powiedziałem im wszystko, co wiem o 
wybrance, a oni namierzyli jej fale mózgowe, aby poznać jej 
upodobania.
   - Aha - podsumował szef kontroli. - Przebieg wszystkich 
wydarzeń z akcji kontrolingowej możesz pan u nas potem 
oglądnąć na taśmie. Nie będziesz pan chciał uwierzyć, że to 
pan się tak zachowujesz.
   Po wyjściu z firmy radośnie sunąłem moją miednicą 
rozkręcając gałki na wszelkie możliwe sposoby. Poczułem 
znaczny wzrost promieniowania anarchizującego. Najwyraźniej 
Stary Kruk zaczął działać.

   Pierwsza akcja kontrolingowa miała się odbyć dwa dni 
później o szóstej wieczorem, kiedy to moja wybranka spływa 
wzdłuż ósmej pełzaczki ściekowej wzdłuż Alei Kaszlących 
Kuzynów. Dyskordia musiała maczać w tym palce, bo ta 
dziewczyna też miała na imię Angelika. Angelika Feigenbaum. 
To znak. Kiedy pierwszy raz ją ujrzałem, nie znałem jeszcze 
jej imienia, ale wiedziałem już, że to ona.
   Tego dnia miałem się z nią umówić na pierwszą randkę. 
Wsadziłem sobie odbiornik w gniazdko i posunąłem w kierunku 
Strefy Kaszlu. Trochę miałem pietra. Kiedy przejmą nade mną 
kontrolę, mogą ze mną zrobić wszystko, a ja nie będę mógł 
nawet wyłączyć odbiornika. Zamiast poderwać dziewczynę, 
mogę, dajmy na to, trafić do rzeźni, gdzie mnie wybebeszą i 
sprzedadzą moje organy. To wszystko jest nielegalne, więc 
jeśli złamią umowę, nie będę się mógł odwoływać. Może jestem 
idiotą, że im zaufałem.
   Punktualnie o szóstej straciłem świadomość i amant 
firmowy przejął nade mną kontrolę. Później oglądałem na 
taśmie, co ten palant ze mną wyrabiał. Ustalili, że 
dziewczyna lubi twardych gości. Inny cymbał z firmy zaczepił 
więc Angelikę w pełzaku. Przysuwał się do niej natrętnie i 
zawzięcie mieszał regulatorami, aż inni przechodnie spływali 
z pogardliwymi uśmieszkami. Wtedy do podstawionego frajera 
podchodzę ja i mówię:
   - Przepraszam, ale wydaje mi się, że ta pani nie chce z 
panem rozmawiać.
   - Spierdalaj! - frajer na to.
   Wtedy ja go w zęby, tamten się zatoczył, aż wypadł z 
miednicy.
   - Bardzo mi przykro, że poznajemy się w takich 
okolicznościach - mówię do dziewczyny.
   Ta odkaszlnęła przymilnie. Potem zaprosiłem ją na drinka 
i przegadaliśmy całą noc. Amant miał naprawdę niezłe teksty. 
Snuł romantyczne wizje zwariowanych przygód w piekielnych 
szczerbatkach sprężyniastych, gdzie diabeł nawet nie 
zagląda, a słońce tak wypraża spękane sprężyny, że smar 
kruszy się w małe, czarne kostki, które wzbijają się w 
powietrze tworząc tumany, przez które on musi mknąć swą 
wciąż rozbudowywującą się, srebrzystą miednicą, aż staje się 
ona na tyle duża, że po wielodniowym rejsie jest tyle 
miejsca, że można skulić się w kłębek i przespać kilka 
godzin, aby śnić o niej, uroczej, czystej Angelice, a potem 
znów burdy w snujących się w nieskończoność nocnych  
kanałach pełzaczkowych, ociekających brudnym tłuszczem, 
który błyszczy się tworząc wijące się, złociste pasy, 
niknące gdzieś po drugiej stronie horyzontu, a tu nie 
kończąca się podróż kanałem rurowym, gdzie miednica pchana 
niesamowitym ciśnieniem gęstego smaru nabiera naprawdę 
piekielnych prędkości. Dziewczyna zadumana patrzyła mi w 
oczy i widać było, że zrobiłem na niej wrażenie. Potem ja, 
czyli amant firmowy, chwyciłem ją za rękę i kiedy zbliżałem 
swoje usta do jej ust, stało się coś dziwnego.
   - Ty zboczeńcu! - wykrzyknęła dziewczyna i strzeliła 
mnie, czyli amanta, w twarz. Zerwała się i wybiegła z 
kawiarni. W firmie tłumaczyli, że w mojej aparycji musi być 
coś tak odpychającego, że kobiety skłonne są brać mnie za 
zboczeńca, wampira, kogoś spoza kręgu potencjalnych 
znajomych, kogoś, z kim żadna nie porozmawia nawet, a co 
dopiero pójdzie do łóżka. Bardzo mnie to zdołowało. Poczułem 
się jak trędowaty, obleśny, odpychający, obrzydliwy typ, 
którego wszyscy wyrzucają poza obręb społeczeństwa. Dołączył 
mi jeszcze jeden kompleks, który zagarnął resztki mojej 
normalnej świadomości. Mimo to chciałem kontynuować akcję 
kontrolingową. Bo jeżeli amant firmowy nie pomoże, to kto 
pomoże? W firmie zgodzili się, choć bez przekonania. 
Powiesiłem kilka swastyk, ale nie poprawiło mi to humoru.

   Wtedy wpadłem na pomysł. Skoro ona uważa mnie za 
zboczeńca, to będę się zachowywał jak zboczeniec. 
Postanowiłem ją śledzić i podglądać. Zaczaiłem się przy 
ósmej pełzaczce ściekowej i czekałem na nią. Zjawiła się jak 
zwykle wieczorem. Spływała staromodnym wiaderkiem z jedną 
gałką i niezbyt uważnie patrzyła przed siebie. Kilka razy 
omal nie wpadła na innych przechodniów. Ruszyłem za nią w 
mojej miednicy, która z wolna sunęła w gęstej cieczy 
pełzaczkowej. Minęliśmy kilka załomów i kiedy zbliżaliśmy 
się do siedemnastego ściekospadu imienia Fredy Krugera, 
Angelika skręciła nagle w lewo. Zaczaiłem się chwilę przy 
załomie, aby niczego nie zauważyła i po jakimś czasie 
spłynąłem za nią. Powoli sunęła kanałem rurowym, przy 
pierwszym rozgałęzieniu zatrzymała się, jakby chciała 
sprawdzić, czy nikt jej nie śledzi. Poprawiła sobie włosy i 
skręciła swoim wiaderkiem w prawo. Chyba jednak mnie nie 
zauważyła - pomyślałem.
   Kanał rurowy przeszedł w szczerbatkę sprężyniastą i 
wiaderko z wolna uniosło się w powietrze, gęsta ciecz 
spływała z niego zostawiając ślad na zardzewiałym podłożu. 
Sunąłem tym śladem aż do złomowni H-515, przy której stał 
olbrzymi silos mieszkalny. Tam Angelika zostawiła swoje 
wiaderko na wieszaku i weszła do silosu. Doszedłem do 
wniosku, że pewnie tu mieszka. Nie znałem jednak tej części 
Strefy Kaszlu i nie czułem się tutaj dość pewnie. Jeśli 
obyczaje tu panujące odbiegają od moich, mogę zostać 
zdemasowany po chwili. I tak wyglądam dziwnie z tą miednicą, 
kiedy wszyscy inni używają wiaderek.
   Wadziłem miednicę do szuflady, wziąłem peryskop i 
wszedłem do silosu. Spojrzałem na listę lokatorów. Angelika 
D. Feigenbaum, poziom 13, sektor 7 kwatera 1374. Zszedłem do 
rurowni. Do poziomu 13 prowadzą rury z oznaczeniem XA, o tym 
wie każdy głupek. Sektor siódmy to kolor rury czerwony o 
lekkim odcieniu różowym. Trudno mi było w tym świetle 
znaleźć takie rury, zwłaszcza że farba odpadała. W końcu 
znalazłem czerwono-różowe rury XA. Teraz tylko odnaleźć 
numer kwatery, co nie jest wcale takie proste. Po 
osiemnastej cyfrze pamięć zaczyna zawodzić i trudno 
powtórzyć ciąg w całości, a gdy do tego dochodzą jeszcze 
litery, to cała sprawa naprawdę się komplikuje.
   Po półgodzinie włożyłem peryskop w odpowiednią rurę. 
Przytknąłem oko do wziernika i ujrzałem Angelikę biorącą 
prysznic. Co za widok! Krew zaczęła mi szybciej krążyć, gdy 
jej jędrne ciałko wyginało się w strumieniach wody, jedne 
części ciała mi się powiększały, inne zmniejszały, a 
hardware w mojej głowie aż zaskwierczał. Muszę ją mieć, 
muszę! - myślałem. Myślałem tak, aż ujrzałem tatuaż na jej 
pośladku. Przedstawiał swastykę. To był szok. Zdruzgotany 
wyciągnąłem peryskop, akurat wszedł cieć i spojrzał na mnie z 
oburzeniem.
   - Co pan tu robi?! - wrzasnął.
   Nie mogłem zebrać myśli. Jak się używa pryszczaków 
legalnie, to służą do inspekcji rurowej, mógłbym więc pokazać 
mu legitymację członka klubu hodowców pryszczaków na dowód, 
że jestem inspektorem rurowym, ale w głowie miałem taki 
mętlik, że najzwyczajniej zacząłem uciekać. Biegłem po 
schodach słysząc za sobą jego obraźliwe kaszlnięcia, a w 
głosie kołatała mi się jedna myśl. Muszę ją powiesić - 
brzmiała ta obsesyjna idea. Muszę ją powiesić, bo każda 
swastyka musi wisieć. Taki tatuaż to może być nawet 
dziesiątka w skali Totenheima Graetza Jungera! Muszę ją 
powiesić!

   Następnego dnia znowu czekałem w ósmej pełzaczce. 
Postanowiłem, że zaciągnę ją do jakiego nie uczęszczanego 
kanału, gdzie założę jej pętlę na szyję, przeciągnę sznur 
przez rurę i koniec. Pojawiła się jak zawsze około szóstej. 
Spływała radośnie swoim wiaderkiem, niczego nie 
przeczuwając.
   - Cześć! - wykrzyknąłem do niej. - Pamiętasz mnie?
   - Daj mi spokój! - odkaszlnęła z oburzeniem.
   - To koszmarne nieporozumienie. Nie jestem żadnym 
zboczeńcem.
   - Odczep się, bo zawołam policję!
   - Nie rozumiesz, że to pomyłka? Bierzesz mnie za kogoś, 
kim nie jestem. Daj mi jeszcze jedną szansę. Porozmawiajmy w 
jakimś ustronnym miejscu. Choć pięć minut - nawijałem ze 
skruszoną miną.
   - Uchu, uchu - zakaszlała zastanawiając się. - No dobra, 
ale tylko pięć minut.
   - Spływaj za mną. Znam taką fajną kafejkę - zarządziłem. 
Przy czwartym załomie skręciłem w lewo, potem przy 
ściekowisku jeszcze raz w lewo i byliśmy w tak zapadłym 
kanale, że ostatni przechodzień zawitał tu najpewniej przed 
setkami lat. Teraz miała się dokonać scena ta straszliwa, z 
mej ręki miała zadyndać niewiasta ta przepiękna. Jak sobie 
to uświadomiłem, krew zamarła mi w żyłach. Ze stoickim 
spokojem sięgnąłem po pętlę. Tak, zaraz ją powieszę, ten 
czyn okropny musi się dokonać w imię Angeliki, Dyskordii, 
Eris, Bogini Chaosu.
   - To już koniec - powiedziałem do niej i straciłem 
przytomność.
   Na śmierć zapomniałem o kolejnej akcji kontrolingowej, 
która właśnie się zaczynała. Teraz wcielił się we mnie amant 
firmowy. Pojęcia nie mam, co robił, ale działać musiał 
skutecznie, bo ocknąłem się w sytuacji intymnej. Amant 
pewnie tak to ustawił, że niby z miłości do niej usiłuję się 
powiesić. Już sobie wyobrażam, jak mówił przeze mnie:
   - Moje życie nie ma sensu bez ciebie! - a Angelika stała 
wzruszona, patrząc mi w oczy współczującym wzrokiem.
   Pętla jednak zniknęła mi z rąk, podobnie jak i ubranie z 
mego ciała. Stałem nagi pośrodku jakiegoś pomieszczenia z 
dzwonem na suficie, gnojem na podłodze i sprężynami na 
ścianach. Dzwon zadzwonił i do pomieszczenia weszła naga 
Angelika z białym koniem. Wyglądała jak Bogini Chaosu. Nagie 
jej ciało do obłędu mnie doprowadzało. Ten koń, jak się 
później okazało, to kobyła była. (Cholera, znowu mi się 
rymuje). Ale nie wiedziałem, co mam robić w sytuacji tej 
dziwnej. Wtedy, dzięki odbiornikowi, usłyszałem w głowie 
głos amanta:
   - To są obyczaje seksualne Strefy Kaszlu. Wzięła cię za 
zboczeńca, bo usiłowałeś ją pocałować. Rytuał damsko-męski 
Strefy tego zabrania, bo wszyscy tutaj mają jamy ustne 
nieczyste od permanentnego kaszlu. Zresztą pojęcie 
nieczystości jest tu dość dziwne - nawijał amant - o czym 
możesz się przekonać spoglądając na łajno pod swoimi nogami. 
Nigdy jednak nie całuj.
   - To ty usiłowałeś ją pocałować - pomyślałem do amanta.
   - Mniejsza o to. Teraz okręć sobie kobyli ogon wokół szyi 
- zarządził.
   I to niby ja jestem zboczeńcem. To, co ta dziewczyna 
wyrabia, to jest dopiero zboczone - myślałem patrząc, jak 
tarza się w końskich odchodach. Jej ciało było moją obsesją, 
więc zrobiłem wszystkie te rzeczy, które podpowiadał mi 
amant. Sam nie wiem, jak zniosłem rytuał, ale gdy doszło do 
ostatecznego zbliżenia, serce podeszło mi do gardła. W 
kulminacyjnym momencie znów straciłem przytomność, nie wiem, 
czy pod wpływem tego przeżycia, czy znowu amant mi się 
włączył.
   Ocknąłem się czując czyjeś palce na twarzy. Chwyciłem 
delikatnie tę dłoń, myśląc, że to Angelika. Chwyciłem i 
musnąłem lekko wargami.
   - Co ty robisz? - odezwał się Stary Kruk.
   Otworzyłem oczy. To była jego dłoń, którą usiłował mnie 
ocucić.
   - Musimy uciekać - powiedział.
   Spojrzałem w górę. Na dzwonie wisiała Angelika. Pętla 
wrzynała się jej w szyję, głowa o sinej, spoconej twarzy
opadała bezwładnie. Stary Kruk musiał wyczuć swastykę na jej 
pośladku. Indianie wiele rzeczy wyczuwają - przeleciało mi 
przez głowę. To on powiesił Angelikę - docierało do mnie z 
opóźnieniem. Zachował się tak, jak powinien się zachować mój 
apostoł. Ale ubierając się ze zdziwieniem stwierdziłem, że 
na moim pośladku też widnieje swastyka. To się 
rozprzestrzenia jak zaraza. Jak choroba weneryczna... Teraz 
i ja muszę zadyndać ze swastyką na dupie? Załamałem się. 
Jeżeli Stary Kruk już ją wyczuł... On mnie powiesi. 
Spojrzałem na niego. Rzeczywiście patrzył jakoś dziwnie. 
Jednak nie byłem już prawiczkiem i moja świadomość uwolniona 
od tego kompleksu radykalnie się zmieniła.
   - Ty morderco - krzyknąłem i rzuciłem się na Starego 
Kruka.
                                       Andrzej Stępniewski

                     ANDRZEJ STĘPNIEWSKI
   Rocznik 1973. Student nauk społecznych UW. Debiutował 
odlotowym "Ojcem" ("NF" 12/96), analizującym indywidualny 
przypadek narkotycznej paranoi. W "Strefie Kaszlu" 
przedmiotem fantastycznego badania stają się polskie 
subkulturowe rytuały, dewiacje, złudzenia. Wkracza tu 
Stępniewski w centrum naszych duchowych przepychanek, by 
gówniarski faszyzm (także deklaratywny i narcystyczny 
antyfaszyzm) pokazać jako konsekwencję szczenięcych kłopotów 
dojrzewania. Jedno i drugie zasługuje tyleż na humanistyczne 
potępienie (bądź rezerwę), co na literackie szyderstwo. 
Tragiczna historia odtwarza się jako farsa?
                                                    (mp)



