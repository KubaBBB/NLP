Autor: RICHARD BAMBERG-DELSTONE
Tytuł: efekt pamięci

(Amber's Glow)

Z "NF" 5


Zeisler przykucnął za kamiennym ogrodzeniem i czekał, aż Lód - chłodna obecność rozsądku - ostudzi jego gniew.
Na szczęście udało mu się cało przekraść przez cały teren od miejsca, w które go zrzucili. Dotarł aż tutaj, unikając patroli i wartowników. Gdy koncepcja zemsty zaczęła nabierać realnych kształtów, Mózg zaaplikował strumień Lodu, by powstrzymywać jego gniew od wrzenia przez miesiące przygotowań do tej... wizyty.
Jeszcze nie czas. Jeszcze nie.
Tym razem jednak dostanie opcję nałożenia. Technicy Prawa, którzy sporządzili plan tej... wizyty obiecali mu to.
Sekundy mijały tykając, gdy ustalał wzorce tras patroli żołnierzy Kreda. Kredo, czyli Wojownicy Boga. Wymyślna nazwa dla najnowszej i cieszącej się jak najgorszą sławą organizacji terrorystycznej, nazwa niesłyszana od czasu zeszłorocznej masakry na Donovanie. Według intelowskich informacji przywódca terrorystów, zarozumiały morderca nazywający siebie Vengarą, umieścił swoją kwaterę główną w budynku po drugiej stronie ulicy. Zeisler miał nadzieję, że Vengara jest w domu, pragnął spotkać się ponownie z tym człowiekiem.
Skulił się za ogrodzeniem. Podczerwone i optyczne atrapy na jego kombinezonie rozbłysły czerwienią, gdy kolejny pojazd patrolowy Kreda przesunął się w milczeniu koło niego, wypatrując źródeł ciepła czujnikami podczerwieni. Lokalna policja, która osłaniała Kredo, rozsyłała groźniejsze patrole niż terroryści, ale informacje, jakie otrzymał od Intela, zanim tu wylądował, dotyczyły obu typów.
Krążownik przesunął się wolno nad szerokim bulwarem i zniknął w bocznej uliczce. Zeisler zapisał czas. Będzie miał dwadzieścia minut do pojawienia się na tej pozycji kolejnego patrolu. Wychylił się, żeby zerknąć szybko nad murem, obejrzał budynek po drugiej stronie ulicy i przykucnął z powrotem.
Dwadzieścia minut. Więcej niż potrzeba.
Multispektralne Oczy w jego hełmie oznaczyły sygnaturę promieniowania otaczającego budynek i przekazały ją do wewnętrznego mikroukładowego Mózgu, który dokonał szybkiej, skrótowej analizy.
Budynek należał do najstarszych na planecie. Intel opisał go jako siedzibę pierwszego kolonialnego gubernatora planety, zbudowaną osiemdziesiąt pięć lat temu. Dwupiętrowe mury pokrywał miejscowy granit, w którym błyszczały cienkie żyłki złota oraz plamy wyświetlane w diagnostyce na niebiesko - materiały izotopowe. Kamienną ścianę wieńczyły jasnoczerwone linie, mające utrzymać ciekawskich na odległość: ogrodzenie z ukierunkowanej energii, dodające kolejne dwa metry do imponującej wysokości ścian. Czujniki Zeislera wykryły też dobrze ukryte pole elektryczne wytwarzane przez wykrywacze działające na podczerwień i ultradźwięki. Przy jedynym wejściu, za ekranem ochronnym, stał pojedynczy ludzki wartownik.
Zeisler wsunął dłoń do kieszeni kamizelki i wyciągnął hologram, który nosił przy sobie przez ostatnie dziesięć miesięcy. Słaby obraz jaśniał wyraźnie w jego Oczach... mała dziewczynka, jego córka Amber w dniu swoich jedenastych urodzin. Rude włosy kontrastowały ostro z zielonymi oczami, oczami jej matki... oczami Kaerie.
Zalały go wspomnienia; fala emocji wysłała do krwiobiegu dodatkową dawkę endoktryn. Mózg uderzył w dzwon alarmowy i usiłował powstrzymać ten gwałtowny atak, ale Zeisler zlekceważył zaprogramowane rozkazy. Pragnął pamiętać. Pamiętać o przyczynie tej misji.
Uważał, że powinien przypomnieć sobie swoją doskonale ukształtowaną nienawiść.

Kaerie zwykła mawiać, że Zeisler jest typowym Komandosem Prawa - ma serce ze stali. Z niewyjaśnionych nigdy dla Zeislera przyczyn Kaerie kochała go. W końcu wyszła za niego za mąż. Gdy urodziła się Amber, Zeisler zmienił się; była to drobna zmiana widoczna jedynie dla tych, którzy byli w stanie spojrzeć ponad stalowymi nitami dyscypliny wojskowej i nieustępliwości. W głębi bryły chłodnego metalu tworzącej jego serce zapłonęła iskierka ognia.
Amber nie znała matki: Kaerie zginęła w katastrofie awionetki, gdy dziewczynka miała trzy miesiące. Zeislera nie było stać na ubezpieczenie klonowe z żołnierskiej pensji. Więc został sam z Amber...
Do zeszłego roku.
W przyszłym tygodniu Amber skończyłaby dwanaście lat.
Obowiązki służbowe często trzymały Zeislera z dala od domu przez tygodnie, a czasem nawet miesiące, a zatem zawsze tęsknili do wspólnie spędzanego czasu. Po ostatniej dalekiej misji zabrał Amber na długie wakacje.
Donovan jesienią. Wspaniała pora roku w nadających się do zamieszkania rejonach tej odległej planety. Podobnie jak na starej Ziemi, jesień na północnej półkuli Donovanu była pełna ciepłych kolorów przyrody. Gdy planeta obracała się na swojej ekscentrycznej orbicie, temperatury stawały się niższe od straszliwych upałów lata. Przez kilka miesięcy, do nadejścia długiej, mroźnej zimy, dni były przyjemne.
Wzięli ze sobą sprzęt biwakowy i pojechali do jednego z nowych parków planetarnych.
Nie mogli wiedzieć, że inni uznali właśnie Donovan za ulubioną planetę urlopową wojskowych.

Wspomnienia kłębiły się jak chmury, które wypuściły właśnie kłujące igiełki deszczu. Wspomnienia wdarły się w myśli Zeislera, rozdzierając świeże rany. Ból powrócił, jak za każdym razem, gdy cofał się pamięcią do tych wydarzeń. Lód zablokował sporą część bólu, chemiczny chłód zagłuszał cierpienie.
Teraz jednak ból zdawał się świeższy. W kąciku oka niepokojąco zakręciła się łza, ale Zeisler zacisnął zęby i wciągnął głęboko powietrze. Nie będzie płakał. Nie. Nie będzie płakał.
W górnej części ochronnej szybki kasku zamigotał komunikat: OPCJA NAŁOŻENIA URUCHOMIONA.
Emocje dochodziły do wrzenia.
Pokryte elastalą palce Zeislera zacisnęły się, prawie miażdżąc hologram. Zmusił dłoń do otwarcia się i podniósł opancerzone palce ku oczom. Wciąż nie mógł wyjść z podziwu, jak zdołali odtworzyć jego ręce. Z resztą też poszło im nie najgorzej.
Spojrzał raz jeszcze na hologram i wsunął go z powrotem do kieszeni.
Naprawdę nie najgorzej.
Wyjrzał nad ogrodzenie. W polu widzenia pojedyncze krople deszczu opadały powoli ku ziemi. Uderzając o bruk rozpryskiwały niewielkie pióropusze pyłu. Zapach nie był nieprzyjemny i w innym czasie i miejscu Zeisler mógłby zatrzymać się na chwilę, by rozkoszować się prostym cudem deszczu. Wszystko jednak uległo zmianie, jego zaś wypełniała jedna, nie dająca wytchnienia potrzeba.
Wartownik. Temperatura jego ciała była ekranowana w strategicznych miejscach, co wskazywało na jakieś uzbrojenie ochronne. Mózg Zeislera przeanalizował prawidłowości i wysunął hipotezę, że jest to jomal, nieco starsza wersja jego własnego uzbrojenia. Ciepło i wzory obwodów elektrycznych wskazywały, iż mężczyzna ten nie był elektrycznie wzmocniony. Jako jedyną broń miał przewieszony przez ramię lekki karabin półautomatyczny.
Zeisler wyciągnął z kabury pistolet Assassin Special i uniósł go do góry. Krótka wiązka podczerwieni z hełmu naładowała broń szczegółami niezbędnymi do zabicia. Sprężony dwutlenek węgla wystrzeli pocisk neuronowy z prędkością zbliżoną do prędkości dźwięku - będzie to cichy strzał, ale dla bezpieczeństwa Zeisler ustawił temperaturę pocisku tak, by zgadzała się z ciepłotą otoczenia.
Wstając, wycelował broń i odbezpieczył ją kolejną wiązką z hełmu. Jego Oczy widziały, jak pocisk sunie spokojnie ku celowi. Wsunął broń do kabury i przeskoczył przez ogrodzenie, zanim jeszcze pocisk wbił się w szyję wartownika.
Wartownik wciąż patrzył na Zeislera, gdy ten się do niego zbliżał. Zeisler zatrzymał się i wyciągnął pocisk, którego obwody w chwili zetknięcia się z ciałem paraliżowały wszystkie mięśnie ciała ofiary, nawet kontrolowane przez wegetatywny układ nerwowy. Wartownik nie był jeszcze martwy, ale za minutę czy dwie będzie. Przy jego pasie wisiały magnetyczne klucze. Zeisler zabrał je i wyciągnął pasujący do zamka w głównej bramie. 
Sekundę później pokonał zewnętrzne zabezpieczenia. Obrzucił wzrokiem porośnięty trawą i ozdobiony krzewami orchidei dziedziniec i wypatrzył czujniki strzegące wewnętrznej przestrzeni. Pojedynczy skaner optyczny pilnował głównej ścieżki.
Podbiegł do wejścia. Kolejny z należących do umierającego wartownika kluczy otworzył monolityczne drzwi. Zeisler zauważył, że ich otwarcie uruchomiło sygnał elektryczny, coś w rodzaju dzwonka. Nawet jeśli ochrona nie zorientowała się jeszcze, że wartownik nie żyje, właśnie odezwał się alarm.
No to co? Tak czy siak nadszedł czas, by tu nieco zamieszać.

Zdarzyło się to w autobusie wycieczkowym trzeciego dnia ich wakacji. Ostatniego dnia, jak się okazało.
Rozdzierająca metal eksplozja wstrząsnęła autobusem, spychając go do rowu biegnącego wzdłuż drogi. Automatyczne zabezpieczenia zatrzymały pasażerów w fotelach, chroniąc przed poważnymi obrażeniami większość z nich - z wyjątkiem siedzących w pobliżu kierowcy. Mina wyrwała dziurę w miejscu dwóch pierwszych rzędów siedzeń, zabijając kierowcę i czterech pasażerów.
Czterech szczęśliwych pasażerów.
Zeisler wyciągnął nóż i przeciął krępujące go pasy bezpieczeństwa. Chcąc przede wszystkim upewnić się, że Amber jest bezpieczna, przedarł się przez gmatwaninę ciał i skręconego metalu ku drzwiom, gdzie wpadł na wdrapującego się do wnętrza mężczyznę z karabinem. Gdy broń tamtego uniosła się ku jego twarzy, Zeisler nie myśląc uderzył nożem, który wszedł w oko napastnika jak w galaretę.
Chwycił broń martwego mężczyzny i skierował ją na jego towarzyszy, trzymając ich na odległość i jednocześnie usiłując uruchomić radio. Prawie mu się udało.
Przez drzwi autobusu wpadł granat. I wszystko znikło w ogłuszającym huku i ogniu.

Zeisler wyciągnął granat EMP z osłony, odbezpieczył go i rzucił na dziedziniec.
Wsunął się do domu i rozejrzał po holu. Wnętrza strzegło kilka czujników. Uruchomił laser w hełmie i oślepił wszystkie urządzenia. Wyciągnął miotacz i w pełne dwie sekundy pokonał długie schody. Ochrona wreszcie zaczęła działać. Rozległ się ryk syreny, ale chwilę później przerwał go głuchy grzmot eksplodującego granatu.
Zeisler biegł korytarzem, otwierając mijane drzwi. Pierwszy mężczyzna ledwie się przebudził; Zeisler wysłał mu szybką śmierć i pobiegł do następnych drzwi. Wewnątrz siedzieli na łóżku mężczyzna i kobieta, której obrazu brakowało w danych Mózgu. Zastanawiał się przez ćwierć sekundy, po czym zastrzelił oboje.
W dziesięć sekund pokonał cały korytarz, zabijając każdego, kogo napotkał. Na końcu korytarza ozdobne podwójne drzwi otwarły się pod naciskiem jego ręki, odsłaniając główną sypialnię.
Nie było tam nikogo.
Ale łóżko nosiło ślady używania. Oczy dostrzegły cieplną sygnaturę pojedynczego ciała. Wykryły ślady prowadzące od łóżka do łazienki.
Zeisler udał się za nimi.

Wspomnienia przesłoniły wizję. Wspomnienia wybuchu i odzyskanej przytomności twarzą w twarz z obcym człowiekiem. Nie rozpoznawał tej twarzy, jeszcze nie, ale brak jakichkolwiek dystynkcji przekonał Zeislera, że ma do czynienia z terrorystą. Mężczyzna trzymał w ręce portfel i hologram.
- Dobrze, że się pan wreszcie przebudził, majorze Zeisler - odezwał się mężczyzna. Miał dziwny akcent, którego Zeisler nie potrafił określić. - Obawiałem się, że nie będzie pan mógł uczestniczyć w zaplanowanej dla pana rozrywce. - Roześmiał się, jakby rozbawił go jakiś zrozumiały tylko dla niego żart.
Zeisler był wciąż zamroczony i kręciło mu się w głowie. Ból zdawał się wypływać z każdej komórki jego ciała. Ręce miał skrępowane na plecach, a szorstka trawa ocierała mu skórę, gdy szarpał się w więzach. Zerknął na otoczenie, usiłując zorientować się w położeniu. Uznał, że znajdują się nadal w parku. Nad głowami konary wielkiego drzewa zasłaniały ich przed południowym słońcem.
- Nazywam się Vengara - powiedział mężczyzna wpatrując się wciąż w twarz Zeislera.
- I co z tego? - wycharczał Zeisler.
Vengara bawił się nożem.
- Chcę, żebyś wiedział, komu dziękować, gdy skończymy tu dzisiaj, tępy wojskowy dupku. Chcę, żeby twoje ostatnie wspomnienia były pełne nienawiści do mnie, tak jak moje wspomnienia pełne są nienawiści do podobnych tobie. Twoi ludzie zmasakrowali całą moją wioskę, majorze Zeisler. Na Thenacie. Pamiętasz? Twoi ludzie nazwali to akcją policyjną. Moi - ludobójstwem.
Tak. Zeisler pamiętał.
- Ładna mi "wioska"! - syknął z wściekłością. - Thenata była obozem treningowym dla tchórzliwych wymoczków, którzy wysadzają uwięzi kosmiczne i wrzucają mikrofagi do zbiorników wodnych w koloniach. Ale o to moglibyśmy się spierać do końca życia. Zabijesz mnie, a więc do dzieła.
Mężczyzna roześmiał się nagłym, pozbawionym radości śmiechem.
- Nie, jeszcze nie. Najpierw dostaniesz ode mnie prezent. - Skinął na kogoś znajdującego się poza polem widzenia Zeislera i po chwili pojawiło się dwóch mężczyzn. Trzymali między sobą Amber.
- Tatusiu! - krzyknęła. - Żyjesz! Myślałam...
Zeisler poczuł lodowaty dreszcz strachu. Walczył, żeby utrzymać emocje na uwięzi. Usiłował powiedzieć coś uspokajającego, ale głos mu się załamał. Amber płakała. Miała potargane włosy, a z małych zadrapań spływała jej na ramiona krew.
- Nie chcieliśmy, żebyś umierał samotnie. - Vengara odsunął się na krok od Zeislera.
Uniósł nóż, nie zważając na nieartykułowane krzyki Zeislera, i rozciął ubranie Amber. Jego ludzie trzymali ją, Vengara zaś zdarł z niej odzienie.
Zeisler przetoczył się na kolana i usiłował się podnieść.  Vengara był wciąż odwrócony do niego tyłem, ale pozostali dostrzegli jego ruchy, puścił dziewczynkę i sięgnęli po broń.
Przebiegłszy szybko trzy kroki, Zeisler uderzył przywódcę terrorystów stopą w plecy. Trafił Vengarę powyżej nerek i popchnął go na stojącego bliżej jednego z jego ludzi, przewracając obu na ziemię.
- Uciekaj, Amber! - wrzasnął, kopiąc trzeciego terrorystę w podbródek. Kość pękła i mężczyzna runął na trawę.
Amber zawahała się tylko przez moment, po czym obróciła się i pobiegła ku najgęstszej części lasu.
Zeisler obrócił się, usiłując jednocześnie oswobodzić ręce z więzów. Vengara zdążył już wstać. Jego bladą twarz wykrzywiał grymas bezlitosnej złości.
Zeisler zrobił krok do przodu, okręcił się na jednej nodze i wymierzył kopniaka w lewe kolano Vengary.
Cios chybił celu.
Vengara zrobił unik i uderzył go wierzchem dłoni w skroń.
Zeisler zatoczył się. Na moment go zamroczyło. Nim zdążył dojść do siebie, Vengara uderzył ponownie. Szybki jak błyskawica cios wylądował na żebrach Zeislera, zginając go w pół.
Ten człowiek był szybki, niewiarygodnie szybki.
Zeisler z trudnością się wyprostował. Próbował uderzyć  Vengarę. Ręce trafiły jednak w pustkę, a kolejny cios wylądował na jego potylicy. Opadł na kolana. Zbierając się w sobie, podniósł się znów. 
Zanim zdążył wykonać obrót, tuż przed nim pojawił się zamazany obraz Vengary.
Wzmocniony.
Nerwy tego człowieka były pogrubione, wzmocnione, żeby obniżyć czas reakcji do ułamków sekundy.
- O Boże, nie dam rady wygrać - szepnął w rozpaczy Zeisler, ale mimo to rzucił się na Vengarę. Terrorysta odsunął się na bok - dla nie wspomaganych oczu jego ruchy były nienaturalnie szybkie - i wymierzył kolejny miażdżący cios w potylicę.
Coś trzasnęło i Zeislera ogarnęła ciemność.

Bogato urządzona łazienka była równie pusta, jak sypialnia.
Zaisler zauważył w pokoju drugie drzwi. Otworzył je kopniakiem i rzucił się w bok, gdy tuż koło niego rozprysnął się pocisk.
Odpiął od pasa kolejny granat EMP, nastawił na ćwierć sekundy i rzucił za drzwi.
Gdy wpadł na schody, za jego plecami rozległa się eksplozja i poleciał gruz.
Poniżej na schodach było słychać tupot stóp. Przeskakiwał po dwa stopnie i dotarł na dół, gdy Vengara zmierzał do wyjścia. Zeisler uniósł miotacz, ustawił celownik na prawe kolano tamtego i wypalił. Kula wystrzeliła z prędkością dwóch kilometrów na sekundę i uderzyła w chwili, gdy Vengara przenosił ciężar właśnie na tę nogę. Kolano rozprysnęło się.
Wykonując szybki obrót, Vengara zdążył wyciągnąć broń, zanim upadł, ale wzrok Zeislera namierzył wcześniej dłoń z pistoletem.
Następna kula roztrzaskała nadgarstek Vengary. Nim jego ciało uderzyło o ziemię, dwa kolejne pociski roztrzaskały drugie kolano i drugi nadgarstek. Runął głową do przodu na mokrą trawę i przejechał po niej dobry metr. 
Vengara zamrugał, żeby strząsnąć krople deszczu z oczu. Wyraz jego twarzy oscylował między gniewem a strachem. Zeisler zauważył brak objawów bólu, ale spodziewał się tego. Większość wzmocnionych zabójców, podobnie jak ich wojskowi odpowiednicy, wybierała obwody tłumiące ból. Postąpił kolejny krok w kierunku Vengary, ale w jego głowie rozległ się sygnał alarmowy. Czujniki Mózgu wykryły w pobliżu sygnatury elektryczne i podczerwone.
Zeisler obrócił się z niewiarygodną prędkością ku ubranemu w pelerynę wartownikowi stojącemu za drzwiami. Lufa miotacza uniosła się i w tej samej chwili ręka, w której Zeisler trzymał broń, znalazła się w pułapce niedźwiedziego uścisku. Pancerz z elastali wygiął się do środka, a kości zatrzeszczały, gdy masywna dłoń automatoidu zacisnęła się na dłoni Zeislera.
Fala bólu przebiegła przez jego wzmocnione nerwy, obciążając tłumiki bólu ponad ich zdolność zmniejszania cierpienia.
Opancerzony automatoid w milczeniu uniósł Zeislera w powietrze. Vengara zaczął się śmiać.
Zeisler odruchowo sięgnął po przypiętego do biodra dziewięciocalowego stalowego Randalla. Automatoid podążył za tym ruchem, usiłując chwycić jego wolną rękę.
Zeisler sięgnął nożem pod trzymające go ramię maszyny i wbił ostrze w szyję automatoida, między warstwy pancerza, przecinając znajdującą się wewnątrz główną magistralę komputera. Maszyna natychmiast zamarła; serwomechanizmy obracały się bez celu, gdy procesor przeszedł w stan spoczynku.
Zeisler usiłował wyswobodzić swoją uwięzioną rękę, ale uścisk automatoida był zbyt silny. Z wściekłością dostrzegł, że Vengara czołga się ku awionetce stojącej na tyłach budynku.
Zeisler chwycił swojego Randalla za rękojeść i wyciągnął ostrze. Wbił je w nadgarstek automatoida. Wyciągnął i znowu uderzył. Ostrze zagłębiało się, ale niewystarczająco. Spojrzał znów na Vengarę i zawył z rozpaczy.
Drań nawiewał. Dotrze do awionetki, zanim Zeisler zdoła przeciąć gruby pancerz maszyny.

Ocknął się na niewielkiej polance. Kark ocierała mu szorstka kora. Był przywiązany do drzewa. Na szyi czuł cienki drut, tors zaś okręcono kilka razy grubym sznurem. Ręce wykręcone do tyłu, obejmowały pień; w przeguby wpijał mu się drut, którym były związane.
Usłyszał głos córki.
Dwaj mężczyźni ciągnęli ją z lasu. Jej ciało było poranione i krwawiło.
- Amber... - usiłował krzyczeć Zeisler, ale z jego ust wydobył się tylko cichy jęk.
Rzucili ją na ziemię naprzeciwko Zeislera. Ręce i nogi przywiązali do drzew; leżała rozkrzyżowana. Przez krótki moment, w którym zamarło jego serce, myślał, że zamierzają ją zgwałcić. Oni jednak odeszli na bok.
Vengara i jeszcze jeden mężczyzna - nie, to była kobieta o obciętych bardzo krótko włosach i nienaturalnie okrutnym wyrazie twarzy - stanęli nad dziewczynką. Uśmiechając się do Zeislera, Vengara wziął od kobiety urządzenie, mały nadajnik ultradźwiękowy, i postawił je na ziemi koło Amber. Zeisler nic nie słyszał, ale migające światełko było wystarczającą oznaką, że urządzenie nadaje jakiś sygnał.
- To wystarczy. - Vengara obrócił się do Zeislera i zachichotał. - Co za szkoda, że nie możemy zostać i popatrzeć, ale twoi koledzy komandosi mogą się tu lada chwila zjawić... chociaż nie wcześniej niż nacieszysz się naszym podarkiem. Mam taką nadzieję.
Vengara dał pozostałym znak do wycofania się. Potem nachylił się tak blisko, że Zeisler poczuł ostry zapach jego oddechu, i szepnął:
- Czytałeś, jak sądzę, informacje egzobiologiczne w broszurze dla odwiedzających tę planetę. Wiesz zapewne o niewielkim insekcie zwanym taratellą...
Amber jęknęła cicho i zagryzła wargi.
- Nie? - Vengara zaśmiał się cicho. - Och, co za szkoda. Niech no ci wytłumaczę. - Uśmiechnął się do Zeislera i przykucnął koło niego. - Właściwie ta taratella nie jest owadem. Myślę, że można by ją określić jako coś w rodzaju skorupiaka, czy jamochłona... to trochę jak lądowy krab z mackami, trochę jak meduza. Ma wyjątkowy sposób rozmnażania, choć trudno byłoby go nazwać zabawnym dla samicy, ale na tym właśnie polega całe piękno - powiedział, wskazując na urządzenie. - Samica taratelli, widzisz, przyzywa samca wysyłając ultradźwiękowy sygnał, podobny do nadawanego przez ten transponder, który dałem twojej córce. Samiec kopuluje z samicą kładąc macki na jej genitaliach i wstrzykując plemniki bezpośrednio do jej ciała. Te plemniki wydzielają związek chemiczny, który jeszcze nie został zanalizowany przez miejscowych egzobiologów, ale efekty jego działania są doskonale znane. Plazmolizuje on natychmiast żywą tkankę, sprawiając, że ciało samicy twardnieje, tworząc nie dającą się przebić skorupę wokół jaja, które ona nosi w sobie. Umiera. Żeby jej młode mogły żyć.
Zeisler szarpnął się w więzach i poczuł nowy ból, gdy drut przeciął mu skórę. Zacisnął mocno oczy, niezdolny patrzeć na własną córkę. 
- Ejże, ejże. Nie możemy sobie na to pozwolić - zbeształ go Vengara.
Palce szarpnęły jego powieki. Zeisler spojrzał Vengarze w oczy.
W polu jego widzenia pojawiło się ostrze noża. Poczuł krótki, ostry ból i Vengara trzymał w palcach jego powiekę. Roześmiał się i odrzucił krwawy strzęp. Czerwona fala zalała oko Zeislera, a Vengara sięgnął i odciął jego drugą powiekę.
- Thenata. Oko za oko, pieprzony draniu - syknął Vengara.
I odszedł. 
Zeisler stłumił łkanie. Gdy Amber zaczęła zawodzić: "Tatusiu, co oni ci zrobili...", jego rozpacz ustąpiła przerażeniu.
- Nie martw się o mnie - wykrztusił. Gdy przełknął ślinę, żołądek skurczył mu się w ciasny węzeł strachu.
- Jak myślisz, Amber, zdołasz się uwolnić?
- Nie wiem. Boli, gdy ruszam się w tych drutach.
- Więc zaczekaj chwilkę, dziecino. Poszli sobie i nie sądzę, żeby zamierzali wracać.
Amber zaczęła płakać.
- Jesteś ranny, tato.
Zeisler odkaszlnął, a krew zalała mu usta. Usiłował  wyzwolić z drutu, ale ten gdy raz wbił się w ciało, drążył coraz głębiej.
I wtedy dostrzegł jakiś ruch.
Nie zorientował się, co to było. Coś poruszyło się w  niskich krzakach. Zeisler usłyszał szelest ocierających się o siebie liści. Wszędzie dookoła leśne poszycie jakby ożyło. 
Coś wskoczyło na polankę i zatrzymało się, zanim zanurkowało w kępę zielska kilka metrów od nich. Zeisler zdążył przyjrzeć się stworzeniu. Miało rozmiary mniej więcej ziemskiej langusty i dreptało na wielu parach odnóży. Wzdłuż odwłoka wyrastał wymyślny wachlarz wijących się macek.
Szybkim truchtem przemknęło ku jeszcze bliższej kępie zielska.
Zeisler poczuł nawrót paniki. Nie czytał informacji egzobiologicznych. Ale widok tego stwora i sadystyczna radość Vengary sprawiały, że nabrał przekonania, iż drań mówił prawdę o taratellach.
Które właśnie zbliżały się do jego córki.

Vengara wymykał mu się.
Cała złość Zeislera wezbrała we wściekłym charkocie. Wyciągnął ostrze i... wbił je we własny nadgarstek, przecinając ciało, a następnie kość, aż fale bólu uderzyły w jego czaszkę.
Ostatnie, koszmarne cięcie naderwanego ścięgna i Zeisler upadł na ziemię. Wstał błyskawicznie i rzucił się za Vengarą.
Chwycił go i uderzył wzmocnioną pięścią. Vengara przekręcił się na plecy, napinając mięśnie przed kolejnym atakiem.
Zeisler stał nad nim, a krwawy deszcz padał na twarz Vengary.
- Kim, do cholery, jesteś? - wycharczał Vengara.
Zeisler schował nóż. Sięgając do kieszeni kamizelki wyciągnął hologram i podetknął tamtemu przed oczy.
Vengara popatrzył na mokry od deszczu hologram, po czym zwrócił oczy na Zeislera. Nic nie pojmował.
- Powinieneś pamiętać swoje ofiary.
- Ofiary? - Vengara spojrzał ponownie na hologram. Tym razem Zeisler dostrzegł lekkie napięcie w kącikach oczu.
- Świetnie - syknął Zeisler. - Przypominasz sobie. Masakra dwudziestu dwóch mężczyzn, kobiet i dzieci na Donovanie. Zarżnąłeś ich.
- Prawo miało szansę uwolnić ich za okupem - warknął Vengara. - Odmówili, skazując tych przestępców na śmierć. Wina leży po stronie Prawa.
Zeisler wsunął hologram pod prawe ramię i otworzył kolejną kieszeń. Wyciągnął niewielki iniektor.
- Ta dziewczynka... - Głos mu zadrżał. - Wystawiłeś ją na żer donovańskiego robactwa. Umierała przez wiele godzin.
Gorzkie wspomnienia jeszcze raz powróciły. Wspomnienia i obrazy, które psychoturdzy z ośrodka rekonstrukcyjnego Prawa usiłowali wymazać.

- Musisz się uwolnić, Amber! Myliłem się! Nie ma dużo czasu!
- Ale tato, to mnie zabija... ten drut mnie zabija!
- Posłuchaj mnie. Uspokój się i posłuchaj mnie. Nieważne, jak bardzo boli. Musisz się uwolnić! Proszę, Amber. Spróbuj, proszę!
Zeisler szarpnął się w więzach. Drut wbijał się głębiej, a po jego nadgarstkach rozlało się ciepło. Amber wiła się i szarpała, łkając, gdy drut rozcinał jej skórę.
Krabopodobny stwór był tuż przy niej.
- O Boże, Amber! Kocham cię!
- Tato? Tato! Nie mów tak! Boję się...
Amber nie widziała taratelli, dopóki nie wskoczyły na jej nagie ciało. Jej krzyki zmieniły się we wrzask, gdy stwory rozpostarły wachlarze żądeł, a następnie uderzyły nimi w jej pierś i brzuch.
Zeisler szarpnął się w więzach. Drut przeciął jego ciało do kości, ale on wciąż usiłował się uwolnić, dopóki jej krzyki nie zmusiły go do podniesienia głowy ku niebu, odwrócenia wzroku od jej sztywniejącego ciała. Sądził, że będzie  w stanie wytrzymać każdą krzywdę, przyjąć każde cierpienie, przeżyć każdy ból, jeśli tylko zdoła się uwolnić i ocalić swoją córkę. Ale krzyki trwały nadal, cichnąc, aż przeszły w zawodzenie, które zagłuszyło wszystkie inne myśli.
Potem stracił przytomność.

Vengara wpatrywał się w pochylonego nad nim Zeislera.
- Skąd? Skąd ty to wszystko wiesz?
- Nie domyślasz się, kim jestem? - Zeisler rozkazał Mózgowi odsunąć ekran i otworzyć część hełmu zasłaniającą twarz. - Obciąłeś moje powieki i pozostawiłeś mnie, żebym przyglądał się, jak moja córka umiera... jak umiera, krzycząc.
Vengara potrząsnął głową.
- Nie mam pojęcia, o czym ty, u diabła, mówisz.
- Pieprz się! - Zeisler splunął na niego. - Ty skurwysyński morderco! Nie masz pojęcia, jak długo czekałem na tę chwilę.
- Kim jesteś? Pamiętam wszystko z Donovanu, ale ciebie nie pamiętam.
- Mam dla ciebie coś nowego - powiedział obojętnym tonem Zeisler, zbliżając iniektor do szyi mężczyzny. - Coś interesującego. Takiemu rzeźnikowi jak ty powinno się spodobać.
Nacisnął spust iniektora, po czym odrzucił urządzenie.
- To paskudny pasożyt znaleziony na planecie zwanej Howler. Gdy dostanie się do organizmu żywiciela, podąża do mózgu, żeby się tam osiedlić. Niemal natychmiast paraliżuje funkcje motoryczne. A potem pozostaje tam jeszcze kilka dni przegryzając się przez tkankę. O ile wiem, ofiary błagają o eutanę - coś dziwnego w składzie chemicznym odchodów tego paskudztwa pobudza receptory bólu w mózgu. Twoje blokady nerwowe nic ci nie pomogą. No i, oczywiście, komuś wzmocnionemu, żeby reagować w milisekundy, kilka dni wyda się wiecznością...
Zeisler urwał.
Vengara wykrztusił ostatnie "Kim jesteś?", po czym jego ciało rozluźniło się, opadając bezwładnie na trawę. Wydawało się, że śpi spokojnie, ale Zeisler wiedział swoje.
Skończone.
Wreszcie skończone.
Psychoturdzy pracowali nad uleczeniem jego umysłu, gdy odbudowywano mu ciało. Trochę to pomogło, aczkolwiek Zeislerowi wciąż zdarzało się wpadać w morderczą furię bez ostrzeżenia. Mózg został zaprojektowany, żeby dostarczać mu informacji o misjach i monitorować jego ciało pod kątem zagrożeń fizjologicznych. Wewnętrzne i zewnętrzne zapasy chemikaliów mogły być niemal natychmiast wprowadzone do jego krwiobiegu, by przywrócić mu delikatną równowagę.
W tej jednak misji dano mu możliwość zduszenia chemicznych ograniczeń nałożonych na jego emocje.
Spojrzał raz jeszcze na hologram swojej córki. Wspomnienia o Amber stały się rodzajem mantry. Przez miesiące - bolesne, trudne miesiące - powtarzał sobie, że gdy tylko dokona tego, co sobie postanowił, ta męczarnia się skończy.
Ale jej krzyki wciąż dźwięczały w jego wspomnieniach. Nie skończyło się. Bynajmniej.
Gdzie zatem znajdzie wytchnienie?
Jakby na zawołanie poczuł chłód, gdy Mózg wstrzyknął mu do krwiobiegu jakieś chemikalia. Na ekranie hełmu rozświetlił się komunikat: OPCJA NAŁOŻENIA WYGASŁA. W jego żyłach płynął Lód, wróciła chłodna obecność rozsądku.
A poza Lodem kryło się... coś jeszcze. Włączył się standardowy podprogram, coś ukrytego wśród oprogramowania narzędziowego Mózgu, do którego nie miał dostępu. Na ekranie mignął nowy komunikat, zgasł jednak tak szybko, że Zeisler nie był nawet pewny, czy naprawdę go widział:
WYŁĄCZYĆ PROGRAM AMBER.
Wielki kawał pamięci po prostu zniknął.
Spojrzał na hologram. Mała dziewczynka. Nigdy wcześniej nie widział tej dziewczynki. Nie miał pojęcia, kim mogła być.
Wtedy zaczął działać kolejny podprogram, a pamięć Zeislera wypełniła się obrazami brata, który miał na imię... na imię... ach, tak, miał na imię Lufti i został zabity przez fanatyków religijnych, którzy ukrywają się ponoć w świątyni w Paxta na Ghilbrze, a on musi tam lecieć, musi tam natychmiast lecieć... statek Prawa już czeka, by zawieźć go na Ghilbrę.
Żeby pomścić.
A gdy odchodził w noc i jego pamięć zasilały kolejne, coraz straszniejsze szczegóły śmierci jego brata, a ból przedzierał się przez mur Lodu, otarł ręką krople deszczu spływające mu po policzkach.
Mimo że deszcz przestał już padać.
Przełożyła Agnieszka Fulińska


RICHARD BAMBERG i DEL STONE JR.
Richard Bamberg jest weteranem dwóch wojen oraz autorem czterech powieści i kilkudziesięciu opowiadań. Szczęśliwy ojciec, inżynier i marzyciel. Mieszka z rodziną w Wirginii.
Del Stone Jr. - dziennikarz, pisarz i poeta - jest mieszkańcem Florydy. Utwory jego autorstwa wielokrotnie docierały do półfinałów zmagań o Nebulę oraz o nagrodę Writers of the Future. Tworzy nie tylko fantastykę, ale również horrory i literaturę głównego nurtu.
Obaj autorzy debiutują na łamach "Nowej Fantastyki".
(anak)
